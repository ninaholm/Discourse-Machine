Dagpenge er ikke kunststøtte

Den meget lave arbejdsløshed har fået beskæftigelsesminister Claus Hjort Frederiksen (V) til at varsle et opgør med reglerne om dagpenge. Det har fået mange kunstnere til at reagere, da en stor del lever af supplerende dagpenge . Arkiv

Mine overvejelser om de supplerende dagpenge har fået flere kunstnere til tasterne. Nogle har skrevet indlæg i landets aviser (som f.eks Joakim Øster her i avisen, den 9. januar), og flere har henvendt sig direkte til mig. På den baggrund vil jeg gerne rydde en misforståelse af vejen. Jeg er på ingen måde modstander af det danske kulturliv. Tværtimod. Kunst er - for mig som for de fleste andre danskere - en daglig inspirationskilde, som jeg ikke vil undvære.Det, jeg siger, er, i al sin enkelhed, at arbejdsløshedsforsikringen er en forsikring mod manglende arbejde. Ikke kunststøtte. Og når vi i øjeblikket ser nærmere på de supplerende dagpenge, så er det blandt andet, fordi vi kan konstatere, at det kun er hver tredje modtager af supplerende dagpenge, som aktivt søger fuldtidsarbejde. Det tyder jo på, at mange har indrettet sig permanent på at have et deltidsjob og samtidig modtage offentlig forsørgelse.Det er fuldstændigt uholdbart, hvis der er en uhellig alliance mellem arbejdsgivere og lønmodtagere, som indretter sig på, at medarbejderen arbejder på nedsat tid og så får supplerende dagpenge ved siden af. Ikke mindst nu, hvor der er historisk mangel på arbejdskraft, og vi diskuterer import af arbejdskraft fra udlandet.Lad mig samtidig slå fast, at jeg ikke ønsker at afskaffe muligheden for at få supplerende dagpenge. Men vi vil se nærmere på, om balancen er rigtig for, hvor lang tid man kan modtage supplerende dagpenge.Jeg ved godt, at mange kunstnere ikke har en helt normal arbejdsdag fra 8 til 16 eller 37 timers arbejde hver uge. Men det er der vel efterhånden ikke mange faggrupper, der har? Dagpengesystemet er ens for os alle. Der gælder ikke særregler for bestemte grupper. Hvis man modtager dagpenge, så skal man stå til rådighed for arbejdsmarkedet og være villig til at tage de job, der nu engang kan gøre, at man kan forsørge sig selv - uanset branche.Hvis nogle kunstnere ikke kan få økonomien til at hænge sammen i perioder, så vil jeg, som beskæftigelsesminister, opfordre dem til at søge nogle af de mange tusinde ledige job, som findes i dag. Det er ikke dagpengesystemets opgave at støtte det danske kulturliv.
