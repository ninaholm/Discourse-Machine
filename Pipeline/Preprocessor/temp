thisbestartofarticle
2009/10

ouououofflfl

Manglende indflydelse får lokalpolitikere til at give op

ouououofflfl

Færre politikere stiller op til de fem regionsråd. Deres muligheder for at få indflydelse er så dårlige, at mange dropper det politiske arbejde. Eksperter understreger, at der er alvorligt  brug for en diskussion af regionernes fremtid

ouououofflfl



ouououofflfl

 Regionerne kan ikke udskrive skat, deres opgaveportefølje er begrænset, og politikerne kan ikke gå i dybden med et område, fordi regionerne ikke må oprette permanente udvalg. Alt i alt er regionspolitikernes indflydelse skrumpet gevaldigt ind i forhold til de gamle amter. Det rammer politikernes lyst til at stille op til regionsvalget den 17. november. Ifølge en foreløbig opgørelse fra Ritzau kæmper 1. 090 kandidater samlet set om de 205 pladser i de fem regioner. Det er et fald på 23 procent i forhold til valget i 2005, hvor 1. 422 kandidater konkurrerede om pladserne. Det markante fald i antallet af kandidater overrasker ikke Jørgen Elklit, der er professor i Statskundskab ved Aarhus Universitet:»Den måde, regionerne er skruet sammen på, bærer kimen til sin egen undergang. Indflydelsen er blevet mindre i kraft af, at man ikke har ret til at udskrive skat, og den statslige indblanding er så massiv, at folk simpelthen ikke finder det attraktivt,« siger han. Med strukturreformen gled de gamle amter over i fem nye regioner, der primært skulle stå for driften af sygehusene. På trods af dette ansvar mener Kurt Klaudi Klausen, professor i Statskundskab ved Syddansk Universitet, heller ikke, at politikernes indflydelse trives i regionerne:»På de få opgaver, regionerne har tilbage, går den nuværende regering ind og blander sig og forkaster for eksempel de sygehusplaner, som regionerne selv har udviklet. Derfor oplever politikerne, at de har umulige arbejdsbetingelser, og at deres arbejde er mindre betydningsfuldt end i de gamle amter. «Ud over at regionerne ikke kan udskrive skat, og opgaverne er langt færre end i de gamle amter, peger Kurt Klaudi Klausen på, at også styreformen i regionerne koster politikerne indflydelse. Den tillader blandt andet kun, at man opretter ad hoc-udvalg og arbejdsgrupper for ét år ad gangen. »Dermed bliver politikernes mulighed for at sætte sig ind i tingene dårligere. Når de er klædt dårligere på, så får embedsværket mere ind-flydelse, og det er med til at udhule demokratiet,« siger han. Det svækkede demokrati i regionerne har stor betydning for politikernes lyst til at stille op. Kurt Klaudi Klausen forklarer nemlig, at det især er muligheden for at få indflydelse, der udgør kandidaternes motivation for at deltage i det politiske arbejde. »Indflydelse betyder alt. Hvis man ikke har mulighed for at forandre noget, hvorfor skal man så stille op?«Jørgen Elklit tilføjer, at en anden grund til at stille op til politiske forsamlinger er, hvis man vil opbygge sig en politisk karriere. Men uden indflydelse i regionerne, vælger politikerne andre veje og stiller for eksempel op i kommunerne i stedet. »Man får ikke stærke og engagerede mennesker til at stille op til noget, der ikke er særligt interessant. Konsekvensen er, at man får nogle svage regionsråd, der ikke kan give staten modspil,« vurderer han. Ingen fremtidDen ringe indflydelse i regionsrådene skræmmer ikke kun nye kandidater væk fra stemmesedlerne. En rundspørge lavet af DR Nyheder viser, at en tredjedel af de nuværende regionsrådspolitikere ikke genopstiller til det kommende regionsrådsvalg. Ud af dem mener godt halvdelen, at regionerne ikke har nogen fremtid, fordi politikerne har for lidt indflydelse i beslutningsprocessen. Én af dem er socialdemokraten Georg Miksa, der efter 16 år i amtspolitik og en periode i regionsrådet i Region Hovedstaden ikke genopstiller. »Det er simpelthen spild af tid, som det ser ud i dag. I amtsrådet havde man mulighed for at prioritere ydelserne på sygehusene og undersøge klager fra borgere. I dag er det i stedet administrationen, Sundhedsstyrelsen og Folketinget, der styrer det hele,« siger han. En rundspørge blandt landets 205 regionspolitikere lavet af Mandag Morgen viser ligeledes, at knap fire ud af fem regionspolitikere er dybt utilfredse med lovgrundlaget for deres politiske arbejde. »Hvis der skal være en mening med, at der sidder folkevalgte politikere i regionerne, så skal politikerne også have magt og indflydelse,« tilføjer Georg Miksa. Evaluer regionerneBåde Kurt Klaudi Klausen og Jørgen Elklit mener, at det er på tide, at regionerne bliver set efter i sømmene. »Valget er et passende afsæt til at diskutere regionernes fremtid. Alle kan se, at det ikke fungerer i dag, og de partier, der i sin tid lavede konstruktionen, bliver simpelthen nødt til at finde ud af, om det var det her, de ønskede,« mener Jørgen Elklit. Hvis man vil sikre regionernes fremtid, vurderer Kurt Klaudi Klausen, må man give regionerne flere politikområder tilbage igen, give dem større råderum til at træffe beslutninger, ret til at lave permanente udvalg eller skære i antallet af regionsrådsmedlemmer. »Det væsentlige er, at man tager diskussionen op, om det overhovedet er nødvendigt at have et regionalt politisk niveau. Jeg vil ikke gøre mig til dommer over, hvad der er bedst, men jeg synes ikke, at alternativet til regionerne er særlig godt beskrevet,« siger han. Venstres kommunalordfører Erling Bonnesen afviser imidlertid, at det er nødvendigt at tage regionernes fremtid op til diskussion. »Jeg køber ikke den klagesang om, at man ikke har nogen indflydelse. Det kan godt være, at der er en tredjedel, der stopper, men langt de fleste er tilfredse og genopstiller,« siger han og tilføjer:»Der er altid noget, man kan se på, men vi har lige sat regionerne i verden i forbindelse med kommunalreformen, og nu skal de have deres chance. «

ouououofflfl

