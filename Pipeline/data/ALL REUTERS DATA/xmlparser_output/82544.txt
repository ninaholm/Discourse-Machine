British Airways trækker sig fra Århus-rute - BA.

KØBENHAVN, 11 april (Reuter) - Det britiske luftfartsselskab British Airways trækker sig fra ruten Århus-København den 14. april, fremgår det af en meddelelse fredag. British Airways dropper blandt andet ruten på grund af udsigten til, at den faste Storebæltsforbindelse tages i brug 1. juni.
- Da vi mener, at denne markedssituation medfører en overkapacitet i transportudbuddet mellem København og Århus, har vi, med virkninng fra den 14. april, besluttet at trække os ud af markedet, for at bruge vores kræfter på forstærkning af vores rutesystem, hedder det.
British Airways, der i Danmark samarbejder med Sun-Air, vil nu styrke trafikken mellem de to nordjyske destinationer, Thisted og Sindal, og København.
SAS beflyver ruten Århus-København i samarbejde med Cimber Air.
- Stig Ørskov Pedersen (+45) 33 96 96 59.
(c) Reuters Limited 1997.
