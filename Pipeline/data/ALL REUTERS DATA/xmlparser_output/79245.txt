INFLATIONSFRYGT FORTSAT UBEGRUNDET - CODAN BANK.

KØBENHAVN, 21 januar (Reuter) - De nyeste tal for inflationstakten giver fortsat ikke nogen begrundelse for at frygte en stigende inflation, siger økonom Morten Pflug Larsen fra Codan Bank i en kommentar til tallene, som Danmarks Statistik offentliggjorde tirsdag.
- Den frygt, der har været, har vist sig ikke at være berettiget, siger Morten Pflug Larsen til Reuters Finans.
Men han påpeger dog, at de danske inflationstal fortsat er høje i forhold til de andre lande i EU.
Forbrugerpriserne faldt 0,1 pct. i december, mens årsstigningstakten var 2,3 pct. Nettopriserne faldt også 0,1 pct. i december, mens stigningen på årsbasis var 2,2 pct. Tallene var en anelse lavere end forventet i en rundspørge forud for offentliggørelsen.
- Det er overraskende, at fødevarer er faldet så meget, siger Morten Pflug Larsen, der henviser til, at indekset med fødevarer, der vejer 14,32 pct. i det samlede indeks, faldt til 181,6 i december fra 183,3 i november. Det er et fald på 0,9 pct.
(c) Reuters Limited 1997.
