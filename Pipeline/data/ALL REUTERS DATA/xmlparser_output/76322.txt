PAINEWEBBER NEDJUSTERER DANSK LEDIGHEDSSKØN.

KØBENHAVN, 16 september (Reuter) - Det britiske børsmæglerselskab, PaineWebber, har i sin seneste prognose nedjusteret sit skøn for den danske ledighed i både 1996 og 1997. Samtidig sender PaineWebber et advarselssignal om mangel på arbejdskraft og om et stigende lønpres.
- Ledigheden er i løbet af de seneste ni måneder faldet med ca. to pct.point, selvom andre faktorer har peget på stagnerende beskæftigelsesvilkår. Der er nu en risiko for, at der med forbedringen i økonomien vil komme mangel på arbejdskraft, som vil øge faren for et opadgående lønpres, skriver de britiske økonomer.
PaineWebber forventer i år en ledighed på 8,5 pct. mod tidligere 9,2 pct. Til næste år skønner de britiske økonomer, at ledigheden vil falde til 7,7 pct., hvor de tidligere ventede en ledighed på 9,1 pct.
Det britiske børsmæglerselskab fastholder sin forventning om en inflation i år på 2,1 pct., men opjusterer sin forventning til 1997 til 2,4 pct.
- Selvom inflationen voksede overraskende med 2,3 pct. i juli, er det underliggende inflationspres stadig meget mildt med stigninger i detailsalget på beskedne 0,9 pct, skriver PaineWebber.
Men i 1997 kan Danmark få problemer med inflationen, hvis der ikke der tages hånd om, at udviklingen i beskæftigelsen kan føre til et lønpres. Tidligere forventede PaineWebber en inflation i 1997 på 2,2 pct.
De britiske økonomer forventer, at den danske BNP-vækst i år vil udgøre 1,7 pct. stigende til 2,4 pct. i 1997. Overskuddet på betalingsbalancen skønnes at vokse til 8,9 mia. kr. i 1997 fra 8,1 mia. kr. i år. (/eep).
(c) Reuters Limited 1996.
