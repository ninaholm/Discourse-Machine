Gennemsnitsløn steg 3,7 pct. i 1996 - DA.

KØBENHAVN, 4 juni (Reuter) - Danskernes løn steg i 1996 i gennemsnit med 3,7 pct., svarende til en gennemsnitsløn på 155 kr. i timen inkl. feriepenge. Det oplyser Dansk Arbejdsgiverforening onsdag i sin StrukturStatistik for 1996.
- I kroner og øre viser statistikken, at den gennemsnitlige lønmodtager tjente 155 kr. i timen inkl. feriepenge i 1996. Det dækker over udsving fra 40 kr. i timen for visse ungarbejdere og lærlinge til over 310 kr. i timen for de højestlønnede, skriver Dansk Arbejdsgiverforening.
Statistikken viser, at voksne lønmodtagere i København og Frederiksberg kommuner tjente 16,1 pct. over landsgennemsnittet. I Viborg Amt ligger de 12,1 pct. under, og bornholmerne ligger 14,7 pct. under landsgennemsnittet.
Statistikken er baseret på oplysninger fra mere end 400.000 lønmodtagere, der er beskæftiget i virksomheder på Dansk Arbejdsgiverforenings område.
- Carl Johan Corneliussen (+45) 33 96 96 57.
(c) Reuters Limited 1997.
