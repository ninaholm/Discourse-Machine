Kbh Lufts 1996-tal bedre end ventet - Kbh Luft dir.

KØBENHAVN, 6 marts (Reuter) - Resultatudviklingen i Københavns Lufthavne i 1996 er tilfredsstillende og bedre end forventet. Det siger underdirektør Stefan Buch i en kommentar til årsregnskabet, der blev fremlagt torsdag.
- I første halvår var resultatet lidt bedre, end vi havde forventet, og hvis vi ser bort fra nedskrivninger og korrektioner i andet halvår er resultatet her også større, end vi havde forventet. Derfor er vi godt tilfredse, siger Stefan Buch.
Københavns Lufthavne kom ud af 1996 med et overskud før skat på 422 mio. kr. eller en stigning på 12 pct. i forhold til 1995. Udviklingen i de to halvår viser imidlertid en uensartet udvikling, da resultatet steg 39 pct. i de første seks måneder og faldt fire pct. i andet halvår.
Stefan Buch gør dog opmærksom på, at en direkte sammenligning ikke tager hensyn til nedskrivninger af aktiver for 27 mio. kr. og andre specielle poster.
Ved at korrigere for disse poster, der ifølge underdirektøren beløber sig til ca. 40 mio. kr., vil der også i andet halvår have været en stigning i resultatet - på ca. 13 pct. til 263 mio. kr. mod 232 mio. kr. i 1995.
- Man skal selvfølgelig holde sig for øje, at vores virksomhed i øjeblikket oplever en kraftig trafikstigning og stor udbygning, så derfor er der nogle omkostninger, som løber på. Det kan ikke undgåes, siger Stefan Buch.
(c) Reuters Limited 1997.
