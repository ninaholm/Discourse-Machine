Jacob Holm &amp; Sønner bliver rent holdingselskab.

KØBENHAVN, 11 marts (Reuter) - Jacob Holm &amp; Sønner bliver nu et selskab uden andre forretningsmæssige aktiviteter end ejerskab af virksomheden Danaklon a/s i Varde. Det fremgår af en fondsbørsmeddelelse tirsdag.
- Alle industrikoncernens operationelle aktiviteter og hele koncernledelsesfunktionen samles i Danaklon. I konsekvens heraf bliver direktionen for Danaklon også direktion for Jacob Holm &amp; Sønner, skriver ledelsen.
Således fratræder adm. direktør i Jacob Holm &amp; Sønner, Eric Søe Rylberg, sin stilling for at arbejde videre i Danaklon.
Den nye koncernledelse består herefter af Poul Plougmann Laursen (adm.), Henrik Juul Andersen og Tommy Jespersen.
Eric Rylberg blev ansat som koncernchef i Jacob Holm i sommeren 1996.
- Jeg blev meget hurtigt klar over, at den var den gren, jeg selv sad på, der skulle skæres af. Ny udvikling skulle komme fra roden - Danaklon, siger Erik Rylberg om beslutningen.
Som et led i at koncentrere aktiviteterne om kerneforretningen er det besluttet at frasælge Jacob Holm Industries, JHI (France).
Når dette sidste frasalg er sket, består Danaklon af fabrikken i Varde, af JHI Chica og Danaklon Americas.
- Den reengineering-proces, vi har sat i gang, forløber tilfredsstillende. Fabrikken i Varde har været overskudsgivende i hele dette regnskabsår, Danaklon Americas er i femgang og vil passere break even i marts og i Kina går opstarten af fabrikken planmæssigt, hedder det i meddelelsen.
På den baggrund forventer selskabet et ordinært driftsresultat for 1996/97 i størrelsesordenen 20 mio. kr.
- Per Bech Thomsen (+45) 33 96 96 56.
(c) Reuters Limited 1997.
