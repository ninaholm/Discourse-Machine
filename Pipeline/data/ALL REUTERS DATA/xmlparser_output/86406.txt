Sonofon bliver taber på telemarked - analytikere.

KØBENHAVN, 8 august (Reuter) - Sonofon, som GN Store Nord ejer 53,5 pct. af, spås at blive taberen blandt de fire store aktører på det danske telefonmarked. Det vurderer en række analytikere, som Reuters Finans har talt med. Hos Sonofon er man derimod - ikke overraskende - overbevist om, at man kan holde stand mod de andre.
- Jeg er bange for, at fire telefonselskaber er for mange på det danske marked. Tele Danmark skal nok overleve, og Telia og Mobilix har penge nok. Sonofon er den aktør, der har de ringeste forudsætninger for at klare sig i en årrække på telemarkedet, siger en analytiker, der ønsker at være anonym.
Inden årets udgang vil der udover Sonofon og Tele Danmark også være svenske Telia og det France Telecom ejede Mobilix som udbydere af telefonabonnementer til de danske forbrugere.
De har alle fire fået licens til at udbyde DCS 1800 mobiltelefoni, og det bliver på den arena kampen skal stå.
Vurderingen skal ses i lyset af, at Sonofon via en emission i GN Store Nord til efteråret får tilført op til en halv mia. kr.
Men selv med en kapitalindsprøjtning i den størrelsesorden mener analytikeren ikke, at det slår til ret længe, hvis de andre selskaber sætter hårdt ind med f.eks. julekampagner.
- Med den halve mia. kr. kan Sonofon køre en december-kampagne, men hvor er vi så henne bagefter, siger han.
Flere af analytikerne, vurderer at amerikanske BellSouth, der ejer de resterende 46,5 pct. af Sonofon, ligeledes kan blive nødt til at skyde op til en halv mia. kr. i det danske teleselskab. For der tvivles på at GN Store Nord kan skyde yderligere kapital i Sonofon.
- Sonofon er svagest, men det er i kraft af, at GN Store Nord er det svage led. Spørgsmålet er, om GN Store Nord kan klare det, siger den anden analytiker.
Det er hans vurdering, at Sonofon kan blive tvunget til at droppe kampen om markedsandele og for eksempel sige, at de har nok i 400.000 kunder. I dag har de godt 510.000 mobilkunder, men stiler mod ca. 600.000 mobilkunder.
- Men så må GN Store Nords ambitioner ned, og det betyder, at indtjeningskurven ikke holder, siger han.
En tredje analytiker tvivler imidlertid på, at BellSouth vil sætte alt for mange penge i Sonofon.
- Spørgsmålet er om de er villige til at pumpe penge ind i det her. Sonofon er mere strategisk vigtig for GN Store Nord end for BellSouth, siger han.
For ham vil det være mere naturligt, at Sonofon bliver selvstændigt børsnoteret, hvis GN Store Nord ikke kan løfte opgaven selv.
Analytikernes vurderinger passer med, hvad Telia torsdag anslog over for Reuters Finans. Da sagde direktør Claus Jacobsen, at der for ham at se kun er plads til tre aktører på det danske telefonmarked. Han satte dog ikke navn på den af de fire, der ikke ventes at overleve.
Folkene hos Sonofon er imidlertid overbevist om, at de nok skal klare sig på det hårde marked.
- Vi har to meget solide ejere i ryggen, så i den henseende nærer vi ingen frygt, siger Peter Trige, der salgs-og marketingsdirektør hos Sonofon til Reuters Finans fredag.
- Carl Johan Corneliussen (+45) 33 96 96 58.
(c) Reuters Limited 1997.
