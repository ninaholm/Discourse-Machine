EAC venter at fastholde Mars-agentur i Asien - EAC.

KØBENHAVN, 5 august (Reuter) - EAC venter ikke, at selskabets seneste tilbageslag i Asien, det mistede Mars-agentur i Thailand, vil brede sig til de øvrige asiatiske markeder. Det siger afdelingschef i direktionssekretariatet, Niels Frederiksen, til Reuters Finans tirsdag.
- Vi har mistet vores Mars-agentur i Thailand, og det er sket i forbindelse med, at Mars har udbudt agenturet i licentation. Vi venter ikke, at miste vores agentur på de øvrige markeder i Asien, siger Niels Frederiksen.
Mars-agenturet er overtaget af det schweiziske selskab Diethelm, der ligeledes har afdelinger i Malaysia, Singapore og Hong Kong.
- Den primære årsag til at Diethelm vandt licitiationen er, at de dækker væsentlig flere butikker i Thailand end os, vurderer Niels Frederiksen.
Han fortæller, at EAC-koncernen på de fleste øvrige asiatiske markeder er langt større og har en bedre dækninggrad af butikkerne end Diethelm.
Hos Mars-koncernen siger en talsmand til Reuters Finans, at argenturerne i de forskellige lande hele tiden bliver taget op til overvejelse, men at der ikke på nuværende tidspunkt foreligger planer om, at skifte EAC ud på andre markeder i området.
- Vi er selvfølgelig ikke glade for at miste agenturet, da det udgør en væsentlig del af omsætningen i Consumer Products i Thailand. I den store sammenhæng betyder tabet ikke det store. Vi går glip af en omsætning på ca. 80 mio. kr. ud af en samlet omsætning for divisionen på 6,8 mia. kr., fortsætter Niels Frederiksen.
Han tilføjer, at koncernen netop har startet produktionen en ny malt/kakaodrik i området, hvor omsætningen skønnes at nå op på godt 300 mio. kr. årligt, så omsætningstabet for hele divisionen bliver ikke så stort.
Mars-agenturet har tegnet sig for ca. halvdelen af den samlede omsætning i Comsumer Products-divisionen i Thailand, men afdelingschefen ønsker ikke at uddybe, hvor stor en del af den samlede omsætning i divisionen Mars-agenturet tegner sig for.
Aktieanalytikere har overfor Reuters Finans skønnet, at agenturet udgør mellem 30 og 40 pct. af omsætningen i divisionen, men det afviser Niels Frederiksen. Han oplyser, at andelen er langt mindre end analytikernes skøn.
- Nu skal vi til at beslutte os for den kommende strukturering af forretningsområddet i Thailand. Vi arbejder allerede på flere nye projekter, men jeg kan ikke på nuværende tidspunkt komme nærmere ind på projekterne, siger Niels Frederiksen.
Consumer Products-divisionen omsatte i 1996 for 6,8 mia. kr. og fik et primært driftsresultat på syv mio. kr. EAC-koncernen kom ud af 1996-regnskabsåret med en samlet omsætning på 16,4 mia. kr. og et primært driftsresultat på 402 mio. kr.
- Jørn Nurkka (+45) 33 96 96 55.
(c) Reuters Limited 1997.
