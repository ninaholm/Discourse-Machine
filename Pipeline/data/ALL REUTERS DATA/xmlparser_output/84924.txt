Off minus i 96 mindre end ventet af regeringen.

KØBENHAVN, 19 juni (Reuter) - Den offentlige sektors underskud i 1996 var 1,7 mia. kr. mindre end ventet af regeringen i Økonomisk Oversigt fra den 27. maj. Det fremgår af opgørelsen over den offentlige sektors finanser fra Danmarks Statistik torsdag.
Danmarks Statistik opgør underskuddet til 14,5 mia. kr., mens regeringen i maj ventede et underskud på 16,2 mia. kr. Det samlede underskud i den offentlige sektor var i 1995 på 18,7 mia. kr.
Danmarks Statistik tilskriver faldet i underskuddet øgede indtægter fra løbende skatter. Denne post er steget med 28,7 mia. kr. i 1996 og opvejer dermed effekten fra stigende udgifter.
Regeringen ventede i Økonomisk Oversigt et overskud på de offentlige finanser på 7,0 mia. kr. i 1997 og 8,0 mia. kr. i 1998.
Næste udgave af Økonomisk Oversigt udkommer til august i forbindelse med fremlæggelsen af finansloven for 1998, oplyser kontorchef Mikael Trier fra Økonomiministeriet.
- Stig Ørskov Pedersen (+45) 33 96 96 59.
(c) Reuters Limited 1997.
