Regeringen vil ikke bryde tele-forlig - V.

KØBENHAVN, 18 april (Reuter) - Regeringen vil ikke bryde det forlig, de to regeringspartier har indgået på teleområdet med Venstre, de konservative, CD og SF.
Det vurderer Venstres teleordfører, Jens Løgstrup Madsen, overfor Reuters Finans fredag, efter at Socialdemokratiets teleordfører, Sonja Mikkelsen, torsdag sagde, at hendes parti er parat til at bryde teleforliget, hvis Venstre ikke viser den nødvendige vilje til at få teleforhandlingerne afsluttet.
- Jeg tror ikke, regeringen vil bryde forliget, når det kommer til stykket, siger Jens Løgstrup Madsen.
Han betegner udtalelserne fra Sonja Mikkelsen som &quot;teatertorden&quot;.
- Hun forsøger at skræmme os. Jeg tror ikke, de konservative vil tillade, at regeringen bryder forliget, tilføjer han.
Venstre er uenige med de øvrige forligspartier om, hvordan det danske telemarked skal defineres.
For at få afklaret stridsspørgsmålet, har forskningsminister Jytte Hilden sendt et lovudkast fra regeringen til høring i EU-Kommissionen.
Senest d. 24. april skal kommissionen afgive sit svar, og Sonja Mikkelsen sagde torsdag, at hvis EU-Kommissionen ikke giver et klart svar, må Venstre rette sig efter de øvrige partiers fortolkning af svaret.
Både Jens Løgstrup Madsen og Sonja Mikkelsen siger dog i dag, at de forventer et klart svar fra EU, og at de endelige forhandlinger om et liberaliseret telemarked hurtigt kan afsluttes.
- Morten Bonde Pedersen (+45) 33 96 96 51.
(c) Reuters Limited 1997.
