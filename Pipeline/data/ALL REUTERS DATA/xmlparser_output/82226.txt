Codan Bank opjusterer BNP-forventninger for 1997.

KØBENHAVN, 2 april (Reuter) - Codan Bank opjusterer sine forventninger til væksten i det danske BNP i 1997 til 3,0 pct. fra 2,75 pct.
Det skriver banken i sit &quot;Spotline Danmark&quot;, efter at Danmarks Statistik onsdag offentliggjorde nationalregnskab for 1996. Det viste en vækst i BNP på 2,4 pct. i hele 96.
- Den kraftige og bredt funderede vækst ventes at fortsætte i 1997. Codan Bank har derfor opjusteret skønnet for BNP-væksten fra 2,75 pct. til 3,0 pct., skriver banken.
Codan Bank skriver, at den kraftige vækst vil gøre det nødvendigt med en finanspolitisk stramning for at undgå egentlig overophedning med accelererende lønstigninger.
- Eventuelle stramninger ventes tidligst foretaget i forbindelse med vedtagelsen af finansloven for 1998, hedder det i Spotline.
Codan Bank tilføjer, at de indgåede overenskomster tyder på en uændret lønudvikling med stigninger på ca. fire pct.
- Morten Bonde Pedersen (+45) 33 96 96 51.
(c) Reuters Limited 1997.
