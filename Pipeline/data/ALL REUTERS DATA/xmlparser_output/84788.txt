Amerikansk investor truer med boykot af FLS - ØU.

KØBENHAVN, 16 juni (Reuter) - FLS Industries er i overhængende fare for at komme i etisk stormvejr på sit vigtige amerikanske marked. Hvis koncernen gør alvor af sit tilbud om at bygge en cementfabrik i Burma, vil FLS blive sat på boykot-listen hos den amerikanske investeringsgruppe Franklin Research &amp; Development. Det fremgår mandag af Økonomisk Ugebrev (ØU).
Den skæbne har inden for en kort periode kostet svenske Ericsson en ordre på 50 mio. US-dollars til staten Massachusetts.
Samme behandling venter FLS, erklærer Simon Billenness, der er talsmand for Franklin Research &amp; Development:
- Først vil deres omdømme lide skade, og bagefter vil firmaet opdage, at de begynder at miste ordrer i USA, siger talsmanden til ØU.
Ifølge ØU omsætter FLS i USA for i hvert fald een mia. kr. og måske op mod to mia. kr. Koncernen har ikke selv ønsket at oplyse nærmere om sin omsætning i USA.
Koncerndirektør i FLS, Birger Riisager, siger til ØU, at en sortlistning hos den amerikanske investor ikke i sig selv vil få koncernen til at opgive byggeplanerne i Burma:
- Men vi ville være kede af at komme på sådan en liste, og det vil indgå i vores vurdering af projektet, siger Birger Riisager til ØU.
- Redaktionen (+45) 33 96 96 56.
(c) Reuters Limited 1997.
