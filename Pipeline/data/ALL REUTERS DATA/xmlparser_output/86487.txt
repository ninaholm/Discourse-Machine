R vil skære i overførselsindkomster - Jelved.

KØBENHAVN, 11 august (Reuter) - Det Radikale Venstre (R) vil snarest foreslå sin regeringspartner, at der gennemføres et analysearbejde for at gøre forskellige overførselsindkomster mere effektive. Hensigten er at få flere ledige ud på arbejdsmarkedet, oplyste økonomiminister Marianne Jelved til Reuters Finans mandag efter partiets sommergruppemøde i Nordsjælland.
- Vi tror, at Socialdemokratiet vil være interesseret i dette, fordi de også ønsker at få nedbragt arbejdsløsheden. Så vi håber at kunne forhandle om disse spørgsmål efter valget, når der skal være regeringsforhandlinger, og det politiske grundlag skal aftales, sagde Marianne Jelved.
Blandt de forslag, som Det Radikale Venstre ønsker at gennemgå, er blandt andet fjernelse af retten til 200 timers arbejde uden modregning i efterlønnen, bedre mulighed for at gå på delefterløn end på efterløn, fjernelse af tidsbegrænsningen for supplerende dagpenge for de over 60-årige, ophævelse af særregler for grupper på overførselsindkomst (blandt andet pensionister med boligstøtte), overførselsindkomster skal gøres skattepligtige for at kunne sammenlignes med lønindkomster, og dagpengesystemet skal forenkles.
Marianne Jelved understregede, at mange af disse forslag først kan gennemføres, når den nuværende arbejdsmarkedsreform er helt implementeret efter 1998.
- Erik Matzen (+45) 33 96 96 51.
(c) Reuters Limited 1997.
