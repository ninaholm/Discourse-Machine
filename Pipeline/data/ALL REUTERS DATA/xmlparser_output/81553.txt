Norden overvejer øget satsning på produktskibe.

KØBENHAVN, 17 marts (Reuter) - Rederiet D/S Norden overvejer at styrke sin satsning på produkttankskibe. Det kan ske enten ved køb eller leje af flere skibe, oplyser rederiets adm. direktør Steen Krabbe til Reuters Finans.
- Det (øge engagementet indenfor produkttankskibe, red.) vil vi gerne. Vi har ingen konkrete planer endnu, men der er sonderinger ude, siger Steen Krabbe.
Norden har netop fremlagt sit årsregnskab for 1996 og heraf fremgår det, at indtjeningen på netop disse tankskibe har været over budgettet i begyndelsen af 1997.
Der er dog endnu for tidligt at sige, hvornår en beslutning vil blive taget, understreger Steen Krabbe.
D/S Norden beskæftigede ved udgangen af 1996 13 produkttankskibe samt en enkelt råolietanker.
De fremtidige planer for råolietankeren vil blive afgjort senere, fordi charteraftalen for dette skib udløber midt i 1997.
Fremgangen for produkttankskibene forklarer Steen Krabbe dels med en sæsonbetonet efterspørgsel, dels med den generelt øgede økonomiske vækst. Netop væksten trak også dette marked frem i 1996.
- Den positive økonomiske udvikling set på verdensplan gav sig udslag i øget behov for olieprodukter, og markedet var - noget uventet - i stand til at absorbere et stort antal nybygninger, forklarer rederiets ledelse i Nordens regnskabsmeddelelse.
Rederiets andet forretningsområde, tørlastskibe, gennemgik derimod en mere negativ udvikling sidste år. Således fortsatte tendensen med faldende rater fra 1995 ind i 1996 &quot;med uformindsket styrke&quot;, som Norden skriver.
Markedet tog dog en uventet og positiv drejning i årets sidste kvartal primært trukket af faldende kornpriser, stigende ophugning og den generelle vækst.
- Disse faktorer medførte samlet en øget efterspørgsel efter tonnage, især Panamax og Capesize. På mindre end to måneder registreredes ratestigninger på knap 50 pct. i enkelte fartområder, skriver Norden.
Steen Krabbe vil ikke vurdere, hvor tørlastmarkedet er på vej hen - dertil er det for uforudsigeligt, mener han. Men Nordens følsomhed overfor udviklingen er som i 1996 også begrænset i 1997, fordi flere af de langtidskontrakter, der blev indgået i 1995, rækker ud over 1997.
- Aftalerne for ihvertfald de to store capesize-enheder, der blev indgået i 1995, løber også i 1997, siger Steen Krabbe.
Han henviser til de to tørlastskibe Nord-Energy og Nord-Power på 150.000 tons dødvægt.
Rederiet Norden nåede i 1996 et ordinært resultat før skat på 24,7 mio. kr. mod 40,3 mio. kr. året før.
1995 var dog også pænt præget af salg af skibe, der indbragte godt 30 mio. kr. I 1996 solgte Norden ikke ud af egne skibe, men tjente alligevel ca. 10 mio. kr. på den post, fordi Nortide Shipping Ltd., som Norden ejer halvdelen af, solgte et skib.
Fremgangen i resultat eksklusive skibssalg skete på trods af vigende fragtindtægter, der faldt fra 485 mio. kr. i 1995 til 474 mio. kr. i 1996.
- Nedgangen skyldes færre egne skibe, der kun delvist blev kompenseret ved flere fragtindtægter fra indbefragtede skibe og en svagt øget gennemsnitlig USD kurs i 1996 i forhold til 1995, skriver Norden.
At det alligevel lykkedes at løfte indtjeningen eksklusive salg af skibe sidste år til 15 mio. kr. fra 10 mio. kr. i 1995, skyldes primært en forbedring af de finansielle poster, der netto blev forbedret med 18 mio. kr. til minus 27,5 mio. kr. i 1996.
Nordens hovedaktionær Motortramp udsendte samtidig sin årsregnskabsmeddelelse med en stort set enslydende tekst. Motortramps ordinære overskud før skat er opgjort til 29,9 mio. kr. i 1996 mod 45,8 mio. kr. året før.
Motortramp primære aktivitet er netop hovedaktionærposten på knap 56 pct. i Norden.
- Uffe Hansen (+45) 33 96 96 58.
(c) Reuters Limited 1997.
