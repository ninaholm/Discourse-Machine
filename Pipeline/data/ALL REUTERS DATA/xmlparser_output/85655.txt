Lang dansk merrente vil teste 50 bp i juli - CSFB.

KØBENHAVN, 11 juli (Reuter) - Den 10-årige danske obligationsrente vil i løbet af juli rykke endnu tættere på den tilsvarende tyske rente. Det vurderer investeringsbanken Credit Suisse First Boston (CSFB) i publikationen Nordics Weekly Report.
- Vi forventer, at rentespændet vil teste 50 bp i løbet af juli. Det skyldes, at mindre og mellemstore danske investorer nu er begyndt at købe statspapirer. Disse investorer har ellers, lige siden spændet brød gennem 90 bp, været skeptiske over for de danske statspapirer og i stedet købt realkredit, skriver CSFB.
Økonomerne påpeger, at det danske marked er påvirket af to ting. Dels er varigheden på realkreditpapirerne blevet forkortet i takt med de faldende renter som følge af retten til at indfri til kurs pari. Dels vil der i oktober være ekstraordinært høje udtrækninger i de højt forrentede realkreditpapirer.
- Sammenkædes disse faktorer med, at staten vil starte med at tilbagekøbe gæld, tyder alt på, at rentespændet vil blive yderligere mindsket, skriver CSFB.
På tre måneders sigt venter CSFB-økonomerne, at den danske merrente vil falde til 40-45 bp fra det nuværende niveau omkring 56-57 bp.
- Eva Elgaard Pedersen (+45) 33 96 96 57.
(c) Reuters Limited 1997.
