REGERINGENS PROGNOSE FOR BNP HOLDER - LYKKETOFT.

KØBENHAVN, 17 januar (Reuter) - Finansminister Mogens Lykketoft mener ikke, at de nye tal for væksten i bruttonationalproduktet (BNP) for tredje kvartal 1996 vil rokke ved de forventninger, regeringen har til væksten i år.
- Hovedindtrykket omkring BNP er, at prognosen har holdt. Væksten har de første tre kvartaler af 1996 svaret nøje til det, vi har forventet. Der er lidt ændringer i sammensætningen. Men alt i alt er det forbløffende tæt på vores prognose, siger Mogens Lykketoft til Reuters Finans.
Ifølge den seneste Økonomiske Oversigt for december forventer regeringen en BNP-vækst på 2,2 pct. i 1996. Danmarks Statistik opgjorde fredag formiddag den årlige vækst i tredje kvartal til 2,7 pct.
Finansministeren hæfter sig bl.a. ved, at privatforbruget og investeringerne er over, hvad regeringen har forudset.
Ifølge opgørelsen for nationalregnskabet for tredje kvartal steg det private forbrug med 1,3 pct. i forhold til kvartalet før. De faste bruttoinvesteringer voksede i samme tidsrum med 2,7 pct.
(c) Reuters Limited 1997.
