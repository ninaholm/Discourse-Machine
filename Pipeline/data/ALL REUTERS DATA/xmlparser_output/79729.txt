NATWEST SER MERE OPTIMISTISK PÅ DANSK LEDIGHED.

KØBENHAVN, 3 februar (Reuter) - Den britiske investeringsbank NatWest er blevet mere optimistisk i sit syn på den danske ledighed i både 1997 og 1998, fremgår det af bankens seneste prognose over dansk økonomi.
- Reduktionen af ledigheden har været relativ imponerende med et stabilt fald gennem 1996 til 8,2 pct. af arbejdsstyrken i november. Faldet er endnu mere imponerende, når man sammenligner med den stigende ledighed i EUs kernelande, specielt Tyskland og Frankrig, skriver bankens økonomer, der i år forventer en dansk ledighed på 8,2 pct. faldende til 8,1 pct. i 1998.
I NatWest&apos;s prognose fra januar var estimaterne henholdsvis på 8,8 pct. og 8,6 pct.
Den britiske bank forventer fortsat, at inflationen i år vil være 2,6 pct. stigende til 2,8 pct. i 1998. Det er en tand højere end regeringens estimater, men på linie med vismændenes skøn.
- Regeringen forventer, at forbrugerpriserne i år vil vokse med 2,3 pct., men vi forventer, at der er en risiko opad på grund af lønpresset, som truer med at underminere den internationale konkurrenceevne og skubbe priserne i vejret, skriver NatWest.
Banken vurderer, at netop inflationspresset i øjeblikket har lagt låg på mulighederne for en yderligere reduktion af de officielle rentesatser.
- Nationalbanken har fastholdt repo-renten på 3,5 pct. siden den seneste sænkning i august. Muligheden for en yderligere sænkning kan ikke udelukkes, men stigningen i inflationen synes at være en stor hindring. Derfor er det højst sandsynligt, at renterne i den nærmeste fremtid vil blive holdt i ro afventende på et udspil fra Bundesbank, skriver de britiske økonomer.
NatWest forventer både i år og til næste år en vækst i bruttonationalproduktet på tre pct., mens betalingsbalancen forventes at udvise et overskud i år på 8,3 mia. kr. faldende til 7,5 mia. kr. i 1998. (/eep).
(c) Reuters Limited 1997.
