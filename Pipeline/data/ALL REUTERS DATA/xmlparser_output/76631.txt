FLERE MIDLER TIL DANSK FORSKNING - STATSMINISTEREN.

KØBENHAVN, 1 oktober (Reuter) - Regeringen vil i de kommende år afsætte flere midler til dansk forskning. Det sagde statsminister Poul Nyrup Rasmussenhan tirsdag i sin åbningsredegørelse i Folketinget.
- Siden regeringsskiftet i 1993 er der konsekvent afsat flere midler til dansk forskning. Finanslovforslaget fortsætter denne udvikling, sagde Poul Nyrup Rasmussen.
Regeringen vil i begyndelsen af 1997 præsentere en samlet national strategi for dansk forskning frem mod årtusindskiftet.
For at få det maksimale ud af investeringer i dansk forskning, lægger regeringen op til et tættere samspil mellem offentlig betalte forskere og erhvervslivet.
- Med etablering af Center for forskning i informationsteknologi og en række andre centre er der skabt en ny spændende modet for samspil mellem erhvervslivet og forskningsverdenen, sagde Nyrup.
Statsministeren fastslog, at i den globale konkurrence om lavproduktive arbejdspladser vil regeringen ikke sætte mindstelønningerne ned.
- Vi skal i stedet sætte kvalifikationerne op, sagde statsministeren.
Han sagde endvidere, at arbejdet med at lette de mindre virksomheders administrative byrder vil blive fortsat og forstærket, hvorfor årets lovprogram indeholder flere forslag på området.
For at styrke hensynet til børnefamiliernes vilkår, opfordrer regeringen arbejdsmarkedets parter til gennem aftaler at forbedre mulighederne for fuld løn under barsel.
[MORE].
