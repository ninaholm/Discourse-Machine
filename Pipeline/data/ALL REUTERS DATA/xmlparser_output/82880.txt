Jyske Bank-aktien kan stige yderligere - handler.

KØBENHAVN, 22 april (Reuter) - Jyske Banks aktie er tirsdag formiddag steget ca. to pct. til kurs 520 i kølvandet på bankens aflæggelse af regnskabet for første kvartal 1997. Ifølge en aktiehandler har aktien potentiale til at stige yderligere.
- Vi anbefaler køb på aktien set i forhold til de øvrige banker. Det er berettiget, at aktien stiger, og den kan godt stige yderligere. Men formodentlig først når obligationerne retter sig, siger en aktiehandler.
Jyske Bank fik i første kvartal 1997 et ordinært overskud før skat på 423 mio. kr. mod 225 mio. i 1996.
(c) Reuters Limited 1997.
