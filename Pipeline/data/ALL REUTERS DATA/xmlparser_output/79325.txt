PRIVATFORBRUG KAN DRIVE VÆKSTEN I 1997 - SHB.

KØBENHAVN, 23 januar (Reuter) - De mange nøgletal, der er blevet offentliggjort i den seneste tid, viser, at det private forbrug vil udgøre en væsentlig del af væksten i 1997, mener cheføkonom Thomas Thygesen fra Svenska Handelsbanken.
- Forbrugertilliden eksploderede i januar, da indekset steg fra plus 3 til plus 10. Sammen med de seneste tal for bilsalg, bankers udlån til private og arbejdsløshedstallene, er stigningen i forbrugertilliden et stærkt tegn på, at privatforbruget vil drive væksten i 1997, siger Thomas Thygesen.
Han erkender, at en del af stigningen var sæsonbetinget, men peger samtidig på, at hvis tallene sæsonkorrigeres ville tallet stadigvæk være steget fra plus 6 til plus 9 - blandt andet fordi befolkningen har justeret deres syn på den nationale økonomi. Men også forventningerne til arbejdsløsheden er vendt fuldstændigt på godt et halvt år, så mange nu venter faldende arbejdsløshed.
Danmarks Statistik offentliggjorde både tal for forbrugertilliden og december måneds ledighedstal torsdag. Arbejdsløsheden faldt på ny - denne gang til 8,1 pct. fra 8,2 pct. - og faldet kan fortsætte, mener Thomas Thygesen.
- Vi venter, at arbejdsløsheden vil falde til under otte pct. i første kvartal 1997, og falde yderligere til under 7,5 pct. i løbet af året, siger Thomas Thygesen.
Før dagens offentliggørelse har markedet forventet en arbejdsløshed på 8,2 pct.
- Arbejdsløsheden har til stadighed overrasket nedad gennem hele andet halvår 1996, siger Thygesen. (/olm).
(c) Reuters Limited 1997.
