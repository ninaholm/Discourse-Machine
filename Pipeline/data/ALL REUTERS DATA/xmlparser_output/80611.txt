BG BANKS KURSREG LAVERE END VENTET AF ANALYTIKERE.

KØBENHAVN, 24 februar (Reuter) - BG Banks ordinære overskud var ca. 30 mio. kr. lavere end estimeret af seks analytikere på forhånd. Det på trods at både bankens indtjening fra renter og gebyrer og bankens tab og hensættelser på kunder lå over det forventede.
Derimod skuffede BG Bank analytikerne markant på posten med kursreguleringer på værdipapirer og valuta. I 1996 blev denne post mere end halveret til en indtægt på 414 mio. kr. De seks analytikere havde på forhånd forventet en indtjening på kursreguleringer på 671 mio. kr.
- Obligationerne har påvirket kursreguleringen negativt som følge af udtrækning og indfrielse af højtforrentede konverterbare realkreditobligationer, mens kursregulering af aktier er positiv med baggrund i et stigende aktiemarked, forklarer BG Bank.
Bankens havde sidste år et kurstab på obligationer på knap 135 mio. kr. mod en indtægt i 1995 på over 900 mio. kr. Derimod steg intjeningen på kursreguleringer af aktier til 682 mio. kr. fra 208 mio. kr. året før. Endvidere blev indtjeningen på kursregulering af øvrige finansielle instrumenter vendt til et plus fra et minus i 1995.
BG Bank, der er landets tredjestørste pengeinstitut, fik sidste år et ordinært overskud på 1.938 mio. kr. mod 1.885 mio. kr. i 1995. Analytikerne havde i gennemsnit forventet et ordinært overskud sidste år på 1.971 mio. kr.
Indtjeningen på nettorente og - gebyrer steg sidste år ca. 200 mio. kr. til 6.147 mio. kr. Analytikerne havde spået en fremgang på ca. 150 mio. kr.
Differencen mellem det estimerede og realiserede var også 50 mio. kr. på posten for hensættelser og tab på kunder. Her afskrev og hensatte BG Bank 468 mio. kr. mod forventet ca. 518 mio. kr.
(c) Reuters Limited 1997.
