Høje svinepriser giver nye producenter - DSI.

KØBENHAVN, 18 juni (Reuter) - De høje svinepriser medfører flere svineproducenter. Specielt i de østlige dele af Danmark ses der i øjeblikket en vækst i antallet af svineproducenter, oplyser adm. direktør Jacob Rode fra Dansk Staldindustri (DSI). Dansk Staldindustri producerer inventar, fodringsanlæg og ventilation til svinestalde.
- Eksempelvis på øerne, hvor der er god plads til grise, ser vi nu planteavlere gå ind i svineproduktion, siger Jacob Rode til Reuters Finans.
Mulighederne for udvidelse af svineproduktionen er til gengæld yderst begrænsede i andre dele af landet, da miljølovgivningen stiller krav om et vist jordareal pr. gris.
De stigende svinepriser smitter dog også her af på investeringslysten, når det gælder udskiftningen af inventar, påpeger Jacob Rode.
I hvilket omfang de høje svinepriser smitter af på indtjeningen hos Dansk Staldindustri, ønsker Jacob Rode ikke at oplyse kun en uge før selskabet offentliggør regnskabet for 1996/97. Nogen negativ effekt er der dog ikke tale om.
- Når det går vores kunder godt, så smitter det også af på os. Vi bliver da påvirket af konjunkturerne. Det er en af grundene til, at vi opjusterede forventningerne til det regnskabsår, der netop er afsluttet, siger Jacob Rode.
Han oplyser, at det øgede aktivtetsniveau har medført en udvidelse af medarbejderstaben med 15 ansatte i forhold til de 170 medarbejdere, der var ansat i første halvdel af regnskabsåret.
Dansk Staldindustri havde i 1995/96 en omsætning på 178 mio. kr. Året gav et resultat før skat på 10,1 mio. kr. efter tre år i træk med underskud. For 1996/97, hvor regnskabet offentliggøres onsdag i næste uge, venter selskabet et resultat før skat på 15-16 mio. kr.
Landsbladet skrev fredag i sidste uge, at de nuværende høje svinepriser ventes at holde 1997 ud. Basisnoteringen for svin er i denne uge 12,20 kr. pr. kg. mod 10 kr. ved indgangen til 1997.
Aktiekursen for Dansk Staldindustri nåede onsdag årets højeste niveau med kurs 415. Det er en stigning på 23,5 pct. siden nytår. I samme periode er Totalindekset steget med 24,9 pct.
- Stig Ørskov Pedersen (+45) 33 96 96 59.
(c) Reuters Limited 1997.
