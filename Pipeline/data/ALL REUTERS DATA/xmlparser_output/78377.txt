UNIBANK ØGER EGET KRAV TIL AKTIE-AFKAST - UNIBANK.

KØBENHAVN, 17 december (Reuter) - Ledelsen i Unibank øger nu kravet til egne præstationer og stiller en lysere fremtid i udsigt for bankens aktionærer. Det kom frem på et møde for finansjournalister mandag aften.
- Unibank skal sikre aktionærerne et afkast på niveau med afkastet i de bedste, sammenlignelige finansielle virksomheder i Norden, hedder det i en revideret udgave af bankens målsætning. Hidtil har målsætningen blot været at give et afkast på niveau med gennemsnittet i Norden.
Det fremgår også, at Unibank tilstræber at udbetale op til 35 pct. af årets resultat i udbytte.
Ledelsen i landets næststørste pengeinstitut har også opstillet en målsætning om, at tab og hensættelser ikke må overstige en pct. af bankudlån og garantier i gennemsnit over en konjunkturcyklus-periode.
I det seneste årsregnskab afskrev og hensatte banken 1.248 mio. kr. på debitorer, og det svarede til 0,9 pct. af de gennemsnitlige udlån og garantier.
Egenkapitalforrentningen skal fremover også være på niveau med de bedste, sammenlignelige finansielle virksomheder i Norden, fremgår af den reviderede målsætning.(/olm).
(c) Reuters Limited 1996.
