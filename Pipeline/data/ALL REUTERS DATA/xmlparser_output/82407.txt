Afklaring på EAC Hong Kong ventes snart - finansdir.

KØBENHAVN, 8 april (Reuter) - Det Østasiatiske Kompagni (EAC) forventer at komme med nye oplysninger om det planlagte køb af den resterende del af aktierne i EAC Hong Kong i den nærmeste fremtid, oplyser finansdirektør Steen Hemmingsen.
- Der er ikke grund til at kommentere det, før der sker noget i Hong Kong. Vi kan ikke komme med kommentarer her i København, før børsen i Hong Kong er informeret. Men det forventer jeg også, vil ske relativt snart, siger Steen Hemmingsen til Reuters Finans.
EAC ejer i øjeblikket 75 pct. af aktierne i det børsnoterede selskab i Hong Kong. I slutningen af 1995 fremsatte EAC et købstilbud til ejerne af de resterende 25 pct. af aktierne, men det lykkedes ikke for EAC at overtage aktierne den gang.
Derfor overvejer EAC at fremsætte et nyt købstilbud, har selskabets adm. direktør, Michael Fiorini, tidligere oplyst til Reuters Finans.
Natten mellem mandag og tirsdag dansk tid blev aktierne i EAC Hong Kong suspenderet på børsen i Hong Kong med henvisning til planerne.
På spørgsmålet om, hvornår EAC vil offentliggøre en meddelelse, siger Steen Hemmingsen: Meget hurtigt.
- Ole Mikkelsen (+45) 33 96 96 54.
(c) Reuters Limited 1997.
