Unibank ser statspapirsalg på 30 mia kr ult marts.

KØBENHAVN, 5 marts (Reuter) - Unibanks Markets regner med, at Nationalbankens akkumulerede salg af statspapirer i 1997 ved udgangen af marts vil være oppe på ca. 30 mia. kr. Det fremgår af et notat fra banken i forbindelse med offentliggørelse af valutastillingen for februar tirsdag.
- I indeværende år har Nationalbanken solgt statspapirer for 23 mia. kr. (ekskl. skatkammerbeviser), og vi påregner, at salget vil nå op omkring 30 mia. kr. ved udgangen af måneden, skriver Unibank Markets.
Statens samlede lånebehov i 1997 er sat til 70 mia. kr.
Da finansieringsbehovet er noget mindre i 1997 end i 1998, har Nationalbanken fået bemyndigelse til i 1997 at købe papirer op med udløb i 1998 for at udjævne afdragene mellem årene. Opkøbene vil ske i det omfang som markedsvilkårene tillader det, har Nationalbanken meddelt markedsdeltagerne.
Danmarks valutastilling blev forværret med 0,6 mia. kr. til 95,7 mia. kr. eller stort set som forventet ifølge en Reuters-prognose.
- På baggrund af kronens stabilitet over for D-marken i februar måned har Nationalbanken ikke haft behov for intervention, hvorfor valutareserven, som forventet, stort set er uændret, skriver Unibank Markets.
- Søren Linding Jakobsen (+45) 33 96 96 53.
(c) Reuters Limited 1997.
