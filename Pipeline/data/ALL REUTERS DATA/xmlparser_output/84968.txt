Presserunde - Generelle nyheder fredag 20 juni.

Reuters står ikke inde for avisartiklernes nøjagtighed 1) Hver anden dansker er i tvivl, om de skal stemme Ja eller Nej ved den kommende folkeafstemning. Det viser den første meningsmåling fra Greens efter Amsterdam-topmødet. 28,7 pct. vil sige Ja, 22,0 pct. vil sige Nej, mens 48,9 pct. altså ikke har besluttet sig. Blandt S-vælgerne er der en klar overvægt af Ja-sigere. (Børsen side 1, 10 og 11)
2) Et ord er gået igen, siden statsminister Poul Nyrup Rasmussen (S) første gang onsdag forklarede resultatet af forhandlingerne om den nye traktat i Amsterdam: &quot;Sympatisk.&quot; Således også i går da han sammen med udenrigsminister Niels Helveg Petersen (R) orienterede pressen om indholdet i den traktat, der skal afløse den fem år gamle Maastricht-traktat: &quot;Det er et godt og sympatisk tilbud, vi giver til Øst-og Centraleuropa om at komme ind i et samarbejde med os.&quot; (Jyllands-Posten side 4)
3) En overvejende del af SFs hovedbestyrelse roser statsministerens forhandlingsresultater ved de nys overståede Amsterdam-forhandlinger. Berlingske Tidende har foretaget en rundspørge blandt godt halvdelen af SFs hovedbestyrelses 39 medlemmer, og heraf synes hovedparten at ville anbefale et ja ved den kommende folkeafstemning om den nye traktat. &quot;Mit første indtryk er meget positivt, og som udgangspunkt vil jeg anbefale et ja til den nye traktat,&quot; siger Egon Nykjær fra Ringkøbing Amt. (Berlingske Tidende side 1 og 1. sektion side 4-5)
4) Amsterdam-traktaten vil give mere magt til EU og undermininere demokratiet i EUs medlemslande. Det siger JuniBevægelsens talskvinde, Drude Dahlerup. &quot;Vi har læst det med småt i traktaten, og traktaten er en glidebane, som giver EU mere kompetence. Det er naivt ikke at se den tendens&quot;, siger Dahlerup, der mener, at EU bevæger sig i retning af en umoderne superstat, som forpligter Danmark til at ophæve grænsen mod syd. En række eksperter siger, at Danmark ikke kan vælte traktaten med et nej, men at det blot vil føre til en ny afstemning, der så ender med et ja med yderligere forbehold. (Berlingske Tidende side 4 og 5)
Økonomiminister Marianne Jelved peger på, at regeringens hidtidige reformer af indkomstoverførslerne ikke er gået langt nok. Hun siger, at regeringen vil gennemføre nye regler og stramninger i det sociale system - men først efter et valg. &quot;Vi skal have et samfund, hvor det altid bedre kan betale sig at arbejde fremfor at søge passiv forsørgelse,&quot; siger økonomiministeren.
Hun mener, at landets kommuner igennem mange år for eksempel har sendt alt for mange på førtidspension. Økonomiministeriets rapport &quot;Danmark som foregangsland, færre på passiv forsørgelse&quot;, som blev offentliggjort i går, viser, at der fortsat er en lille million på offentlig forsørgelse&quot;. (Berlingske Erhverv side 1 og 2, Jyllands-Posten side 4, Børsen side 13)
(Presserunden er udarbejdet af Finansinformation).
(c) Reuters Limited 1997.
