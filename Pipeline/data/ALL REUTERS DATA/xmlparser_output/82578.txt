Hurtigt valg ikke negativt for markedet - Unibank.

KØBENHAVN, 14 april (Reuter) - Et hurtigt folketingsvalg er ikke nødvendigvis negativt for markedet på lang sigt, mener analytikere fra Unibank.
- Vi mener ikke, at et tidligt valg skal opfattes negativt, netop fordi det skaber større frihed for en ny regering med hensyn til finansloven for 1998. Men på markedsniveau vil en eventuel beslutning om et tidligt valg kunne få kortvarig negativ effekt - det er den traditionelle reaktion på uvished, hedder det i den ugentlige markedskommentar Nordisk Update, som banken udgiver.
Når et hurtigt valg ikke vil blive opfattet negativt i længden, skyldes det også, at de politiske EU-temaer, hvor en mulig folkeafsteming om regeringskonferencen og en debat om Danmarks ØMU-forbehold er nogle af dem, vil kunne blive behandlet mere selvstændigt i 1998. Dermed vil de ikke blive trukket ind i parti-taktiske overvejelser, mener Unibank.
- Vores basisscenario er dog, at regeringen ikke tager et tidligt valg, først og fremmest fordi den ventes at sætte lid til, at opsvinget fortsætter og skaber yderligere støtte blandt vælgerne, hedder det i kommentaren.
Unibank forudser, at CD vil få en helt central position i forbindelse med forhandlinger om et regeringsgrundlag ved næste valg, fordi de seneste meningsmålinger har vist, at den borgerlige opposition har 47,7 pct. af stemmerne, mens regeringen, SF og Enhedslisten tilsammen har 47,5 pct. af stemmerne.
- Ole Mikkelsen (+45) 33 96 96 54.
(c) Reuters Limited 1997.
