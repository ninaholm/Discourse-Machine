ISS vil gerne tilbage til USA om 5 år - Schmidt.

KØBENHAVN, 19 august (Reuter) - ISS&apos; koncernchef Waldemar Schmidt har fortsat en personlig ambition om et comeback i USA. Det fremgår tirsdag at et interview med Waldemar Schmidt på Reuters Financial Television.
På trods af sidste års tab på omkring to mia. kr. på det amerikanske datterselskab ISS Inc. forestiller Waldemar Schmidt sig, at ISS om fem år kan overtage aktiemajoriteten i canadiske Aaxis, som i januar overtog ISS Inc. for 1 USD.
ISS erhvervede samtidig 19,5 pct. af Aaxis, ligesom der blev udarbejdet en fem års plan for de amerikanske aktiviteter.
- Det er min personlige ambition at være tilbage i ISS Inc. efter den fem-årige periode. Det er ikke blevet diskuteret i bestyrelsen og er altså min helt personlige ambition. Hvis tingene går, som vi håber, vil det være meget naturligt at overtage majoriteten i selskabet, siger Waldemar Schmidt til Reuters Financial Television.
ISS har netop modtaget en rapport om det første halve år i ISS Inc. Ifølge Waldemar Schmidt forløber udviklingen planmæssigt.
- Stig Ørskov Pedersen (+45) 33 96 96 59.
(c) Reuters Limited 1997.
