Scanbox-samarbejde er med eget selskab - formand.

KØBENHAVN, 9 april (Reuter) - Scanbox Danmark har indledt et samarbejde med et nyoprettet australsk filmproduktions-og rettighedsselskab, Scanbox Asia Pacific Limited (SAPL), som selskabet selv har stiftet. Det oplyser Scanbox&apos; bestyrelsesformand, Thor Stadil til Reuters Finans onsdag.
- Vi har stiftet et selskab derude (i Australien, red) som endnu ikke har nogen aktivitet, bortset fra, at der skal indskydes et beløb. Selskabet skal herefter børsnoteres i Australien og skal finansiere filmproduktion med minimal risiko for Scanbox Danmark, siger Thor Stadil.
Scanbox Danmark indskyder 15,3 mio. kr. i selskabet og får en stemmeandel på 51,6 pct. i SAPL. De nye aktionærer i det børsnoterede selskab vil primært bestå af australske institutionelle investorer, tilføjer Thor Stadil.
Den danske koncern skal aftage fire film om året fra det australske selskab og har ret til at distribuere SAPLs øvrige film. Ingen produktion eller opkøb af rettigheder må overstige 40 mio. kr.
Scanbox Danmark har tidligere haft dårlige erfaringer med egen produktion af film, hvor selskabet har mistet en del penge, men med den nye aftale ligger risikoen hos det australsk selskab.
- Ved denne her aftale løber vi ingen selvstændig produktionsrisiko. Det er det australske selskab, og dermed investorerne som løber risikoen. Vi regner selvfølgelig med, at både Scanbox Danmark og SAPL vil tjene på aftalen, fortsætter han.
- Jørn Nurkka (+45) 33 96 96 55.
(c) Reuters Limited 1997.
