ENZYM-PRODUKTMIX TILPASSET OM 1 MÅNED - NOVO.

KØBENHAVN, 1 oktober (Reuter) - Novo Nordisk kan allerede i løbet af en måned have tilpasset sit produktmix inden for sine enzym-forretninger efter overtagelsen af den japanske kemi-koncern, Showa-Denkos patenter og know how vedrørende industrielle enzymer. Det oplyser Steen Risgaard, direktør for Novo Nordisk&apos;s Enzyme Business til Reuters Finans tirsdag.
Den danske medicinalkoncern har allerede foretaget due diligence, en større gennemgang af de finansielle detaljer omkring de overtagne patenter og know how, og kan derfor relativt hurtigt gøre brug af den tilkøbte viden, anfører Steen Risgaard.
Han tilføjer, at en lige så vægtig fordel ved de japanske patenter er den beskyttelse, som de kan give inden for områder, hvor Novo Nordisk allerede er langt fremme i sin forskning.
De nye patenter og know how komplementerer ifølge Novo Nordisk-direktøren det nuværende produkt mix, og det ventes således at være med til at fastholde og styrke den førende markedsposition. Novo Nordisk står for ca. halvdelen af verdensmarkedet for industrielle enzymer, svarende til en omsætning i 1995 på 3,4 mia. kr.
Verdensmarkedet voksede ifølge Novo Nordisk sidste år med 15 pct. til 1,3 mia. US-dollars, en stigning som Novo Nordisk ikke kunne matche med en stigning 8 pct. i enzym-divisionen hos Novo Nordisk, målt på volumen/produktmix.
Novo Nordisk har kun overtaget patenter og know how, men da Showa Denko indstiller sine aktiviteter inden for dette område, håber den danske medicinalkoncern, at den alt andet lige formår at overtage størstedelen af japanernes salg, svarende til et par pct. af verdensmarkedet eller ca. 25 mio. US-dollars.
At også Showa Denko har måttet opgive sine enzym-aktiviteter er ifølge Steen Risgaard primært en følge af de priskrige, der har hærget på især markedet for enzymer til vaskemiddelindustrien samt en generel konsolidering blandt enzymproducenterne.
En proces, der ifølge Steen Risgaard, endnu ikke er afsluttet. (/slj).
(c) Reuters Limited 1996.
