Aros opjusterer Torm til køb efter USD-styrkelse.

KØBENHAVN, 5 august (Reuter) - En stærkere amerikansk dollar og stigende skibsværdier har fået børsmæglerselskabet Aros Securities til at opjustere sin anbefaling af rederiet D/S Torm fra akkumuler til køb.
Aros vurderer, at kursen på Torm-aktien bør stige til kurs 850 mod de nuværende 740 baseret på stigningen i rederiets indre værdi som følge af den styrkede USD og en stigning i skibsværdierne på knap 10 pct. siden ultimo 1996.
En kurs på 850 svarer ikke helt til rederiets indre værdi, da Aros har indlagt en rabat på 10 pct. for at tage højde for usikkerheden i vurderingen af skibsværdierne. Et fortsat stigende marked for produkttankskibe, der er Torms hovedområde, kan ifølge Aros medvirke til en reduktion af rabatten. Derfor kan kursen stige til den indre værdi ved udgangen af 1998, vurderer Aros. Ifølge børsmæglerselskabet svarer det til en kurs på 940. En stigning på 27 pct. i forhold til tirsdagens kurs.
Aros har som følge af USD-styrkelsen opjusteret sine forventninger til indtjeningen per aktie (EPS) med 20 pct. til 18,5 kr. og med godt 60 pct. i 1998 til 31,8 kr. Aros venter i 1997 et resultat før skat på 114 mio. kr. mod 127 mio. kr. i 1996. I 1998 venter Aros et resultat før skat på 129 mio. kr.
I 1997 har Torm ifølge Aros afdækket 50 pct. af USD-indtjeningen til en USD-kurs på 6,04 DKK. Derfor får den styrkede USD først fuld effekt i 1998.
D/S Torm disponerer i øjeblikket over 35 produkttankskibe, 17 bulkskibe, fire linieskibe og et containerfeederskib, oplyser rederiet tirsdag.
- Stig Ørskov Pedersen (+45) 33 96 96 59.
(c) Reuters Limited 1997.
