STABILE RENTER I 97, DOG PIL OPAD - NYKREDIT BANK.

KØBENHAVN, 6 januar (Reuter) - Både på kort og langt sigt vil den danske rentedannelse for den lange ende af obligationsmarkedet være karakteriseret ved stabilitet. Det vurderer Nykredit Bank i sin månedlige renteprognose.
- Også på længere sigt forventes rentedannelsen karakteriseret ved stabilitet - dog med svagt stigende renter i andet halvår 1997 efterhånden som den europæiske vækst vinder momentum, skriver Nykredit Bank.
Bankens renteprognose er uændret i forhold til sidste måned. Det betyder, at den 10-årige rente ventes at ligge i intervallet 6,8-7,3 pct. om et år mod 6,63 pct. fredag.
På det kortere tre måneders sigt, lyder Nykredit Banks prognose på 6,3-6,7 pct. Det indeholder en forventning om en udvidelse af renteforskellen til Tyskland på 10 bp. til ca. 80 bp.
Nykredit Bank henviser imidlertid til flere faktorer, der kan bevirke, at renteprognosen i perioder bliver testet. Det drejer sig i første omgang om udviklingen i de ledende rentesatser i primært USA og Tyskland. I USA venter realkreditbanken ingen renteændringer, mens de ledende rentesatser i Tyskland forventes at være uændrede i første halvår.
- Hvorvidt den næste ændring i repo-renten (den tyske, red.) bliver i op-eller nedadgående retning ventes at være betinget af udviklingen i den tyske vækstrate i 1997 og af hensynet til opfyldelsen af ØMU-kriterierne, skriver Nykredit Bank.
Af indenlandske forhold peger bankens analytikere på Danmarks forhold til EU, den politiske situation samt overenskomst-forhandlingerne. (/slj).
(c) Reuters Limited 1997.
