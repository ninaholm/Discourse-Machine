Bekymrende med forbrugsstigning over 3 pct - Jelved.

KØBENHAVN, 17 april (Reuter) - Økonomiminister Marianne Jelved kalder det bekymrende, hvis det private forbrug stiger med mere end tre pct. i 1997, fremgik det af ministerens på Realkreditrådets årsmøde torsdag.
- Siden 1993 er det private forbrug steget med ikke mindre end 15 pct., når vi måler det i faste priser. Det er bekymrende for udviklingen i betalingsbalancen og inflation, hvis det private forbrug i 1997 og næste år stiger med mere end de forventede tre pct., sagde Marianne Jelved.
Hun advarede endvidere mod for meget fart på den danske økonomi.
- Vi skal passe på, at der ikke bliver for meget fart på i dansk økonomi. Derfor er der behov for en yderligere stramning af finanspolitikken i 1998, sagde ministeren.
Hun påpegede at det ikke blot gælder på de statslige områder, men i nok så høj grad på det kommunale og amtslige område. Marianne Jelved savner indimellem forståelse i kommunerne for de økonomiske sammenhænge, som kommunerne indgår i, fremgik det af talen.
- Eva Elgaard Pedersen (+45) 33 96 96 57.
(c) Reuters Limited 1997.
