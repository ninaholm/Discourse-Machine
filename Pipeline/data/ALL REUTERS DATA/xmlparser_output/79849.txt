HELÅRSSTATUS - BANKERS PRIMÆRE INDTJENING STIGER.

KØBENHAVN, 5 februar (Reuter) - Den positive udvikling i indtjeningen fra den egentlige drift i de danske pengeinstitutter, som viste sig i første halvår af 1996, er fortsat i andet halvår af 1996.
Det viser en analyse, som Reuters Finans har lavet af 14 bankregnskaber, som er offentliggjort indtil videre. De 14 banker og sparekassers balance svarer til ca. 2,5 pct. af den samlede balance i de danske pengeinstitutter.
I alt er indtægten fra den basale drift i de 14 pengeinstitutter i hele 1996 steget med 12,9 pct. til 548,4 mio. kr. fra 485,8 mio. kr. i 1995.
Men samtidig er de 14 banker og sparekassers indtægter fra kursgevinster faldet markant i 1996 til ca. 118 mio. kr. fra 214 mio. kr. i 1995. Og det har smittet af på det ordinære resultat, der er faldet små seks pct. til 488,4 mio. kr.
Aktiviteten er steget pænt over hele linien med en stigning i udlånsmassen på 12 pct. og en vækst i indlånene på 14 pct. Men den stigende aktivitet er øjensynligt ikke smittet af på bankernes hensættelser til imødegåelse af tab på debitorer.
Analysen af de 14 pengeinstitutter viser et fald i tab og hensættelser på hele 38 pct. til knap 90 mio. kr. svarende til en tabsprocent på 0,6. I 1995 havde de 14 banker og sparekasser en tabsprocent på 1,1.
Derimod har den stigende aktivitet sat sit spor på bankernes omkostninger, der ifølge analysen steg 8,1 pct. i 1996 til 614 mio. kr.
Nettoindtjeningen på gebyrer og renter steg i de 14 banker i analysen med 3,6 pct. til 1.225 mio. kr.
De 14 pengeinstitutters forrentning af egenkapitalen før skat faldt i 1996 til 16,4 pct. fra 19,5 pct. i 1995. Og noget tyder på, at forrentningen kan fortsætte lidt yderligere ned i år. I hvert fald giver flere af de implicerede banker, deriblandt Nørresundby Bank, Farsø Bank, Morsø Bank og Aabenraa Kreditbank, udtryk for en forventning om et lavere resultat i 1997 end i 1996. (/eep).
(c) Reuters Limited 1997.
