SAS udbygger ruter til Indien og Kina - SAS.

KØBENHAVN, 17 juli (Reuter) - SAS vil fra efteråret øge antallet af flyafgange til Beijing i Kina og Delhi i Indien med en til hhv. fem og fire ugentlige afgange, fremgår det af en pressemeddelelse torsdag.
I begyndelse af april fik SAS tilmed sin femte ugentlige afgang til Hong Kong.
- De seneste par år har vor målsætning været at kunne beflyve såvel Hong Kong som Beijing alle ugens dage. Dette er et skridt på vejen, siger Lennart Dufva, der er ansvarlig for SAS&apos; ruter til Kina.
Antallet af passagerer, der flyver mellem Europa og Kina er det seneste år steget med 30 pct., oplyser SAS.
For ruten til Delhi er billedet nogenlunde det samme med en årlig vækstrate i årets første seks måneder på 13 pct. og hele 40 pct. inden for de seneste to måneder.
- Det tager tid at komme ind på det indiske marked. SAS er praktisk taget alene om at flyve fra Delhi i dagtimerne, hvilket tager tid at indarbejde. Men nu virker det som om, at vi har fået greb om markedet, siger Mette Østergaard-Sørensen, der har ansvaret for SAS&apos; Delhi-rute.
Fra og med næste sommer har SAS fået rettigheder til at flyve en femte ugentlig frekvens mellem Danmark og Indien, men SAS har endnu ikke taget stilling til, hvorvidt den vil blive benyttet.
- Søren Linding Jakobsen (+45) 33 96 96 53.
(c) Reuters Limited 1997.
