MORGAN S SER DANSK VÆKST PÅ 3 PCT I 1997 OG 1998.

KØBENHAVN, 23 december (Reuter) - Den danske økonomi er stærkere end de seneste nøgletal giver udtryk for. Derfor opjusterer den amerikanske investeringsbank Morgan Stanley sin vækstprognose for 1996 til 2,3 pct. og sætter væksten i de to efterfølgende år til i snit tre pct. om året. Det fremgår af bankens seneste Inside the Nordic Economies, dateret 12. december
Morgan Stanley hæfter sig især ved den robuste vækst i det private forbrug, de gunstige udsigter for nybyggeriet og det begyndende opsving i eksportsektoren.
Det danske bruttonationalprodukt (BNP) steg i første halvår med 1,5 pct., men dette tal underdriver den reelle vækst i økonomien. Morgan Stanley anfører, at hvis det ikke havde været for tilpasningen af lagrene efter den store opbygning i 1995, ville statistikkerne vise en meget stærkere vækst i indeværende år.
På denne baggrund vurderer den amerikanske banks økonomer i London, at presset på priserne vil tage til. De opjusterer således inflationsskønnet for 1997 til 2,6 pct. mod tidligere 2,4 pct. og mod uændrede 2,1 pct. i 1996. For 1998 vil inflationen overstige tre pct.
Udviklingen i ledigheden vil følge de hidtidige spådomme om en arbejdsløshedsprocent på 9,0 pct. i 1996 og 8,6 pct. i 1997, mens ledigheden vil falde til 8,0 pct. i 1998.
Eksporten har fået bedre vilkår i takt med øget aktivitet hos Danmarks samhandelspartnere samt en svagere dansk krone. Derfor vil betalingsbalancen fastholde sine overskud på over en pct. af BNP i analyseperioden, svarende til 12 mia. kr. i 1996, 13 mia. kr. i 1997 og 15 mia. kr. i 1998.
De samlede offentlige finanser vil for 1997 vise et mindre underskud på 0,2 pct. af BNP, men 1998 vil give et overskud på 0,5 pct. af BNP. (/slj).
(c) Reuters Limited 1996.
