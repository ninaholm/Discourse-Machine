SAS OG LUFTHANSA VIL I TÆTTERE SAMARBEJDE - REITAN.

KØBENHAVN, 21 november (Reuter) - SAS planlægger at slå flere af de såkaldte backoffice-funktioner sammen med alliancepartneren Lufthansa. Det forklarer SAS finansdirektør Gunnar Reitan til Reuters Finans.
- Vi kommer til at intensivere samarbejdet på de fælles fremmedsteder, hvor vi har hver vores forskellige organisationer. Det er specielt på backofficefunktionerne, der skal integreres i større grad fremover. De vil blive revurderet i mange tilfælde, siger han.
Backofficefunktionen dækker over de aktiviteter, der ikke direkte har med salgskontorerne at gøre. Sammenlægningen sker i bestræbelserne på at begrænse flyselskabernes omkostninger.
Gunnar Reitan afviser, at der decideret bliver tale om, at SAS skal lukke kontorer.
- Det betyder i praksis, at der hvor SAS og Lufthansa har sådanne funktioner, bliver de slået sammen. Det bliver hverken SAS eller Lufthansa, der lukker. Vi kommer til at interegrere visse af de funktioner, vi har hver for sig i dag, siger Gunnar Reitan.
Samarbejdet med SAS skal også styrkes på andre områder. Gunnar Reitan peger på, at der på indkøbsområdet skal ske en bedre koordinering. Det drejer sig eksempelvis om indkøb af reservedele.
Ifølge Gunnar Reitan indgår det ikke i SAS og Lufthansas nuværende planer, at de to flyselskaber direkte ejer en del af hinanden.
- Det indgår ikke i nogen planer for tiden, siger han.
SAS&apos; rationaliseringsplaner er kommet ekstra i fokus efter, at selskabet offentliggjorde sit regnskab for årets første ni måneder.
SAS Gruppen fik således et resultat før skat på 1.257 mio. SEK, hvilket er 41 pct. ringere end i samme periode 1995. Samtidig voksede driftsomkostningerne med knap tre pct. til 23.445 mio. SEK. (/uha).
(c) Reuters Limited 1996.
