Søndagsavisen ser muligheder i Sydsverige - dir.

KØBENHAVN, 6 maj (Reuter) - Søndagsavisen planlægger yderligere udgivelse af gratisaviser i Sverige, når den første gratisavis i Stockholm er på rette spor. Det kom frem på et møde for analytikere arrangeret af Den Danske Finansanalytikerforening tirsdag.
- Vi ser store muligheder i det sydsvenske område i forbindelse med Øresundsbroen. Vi kan ikke sige noget endnu, men vi undersøger mulighederne omkring Malmö og på lidt længere sigt Göteborg, sagde viceadm. direktør Jørgen Wittenkamp fra Søndagsavisen på mødet.
Han tilføjede, at selskabet har planer klar for en ekspansion i Sverige, men projektet i Stockholm skal først være helt på plads, før Søndagsavisen vil gå videre.
Han regner med en indkøringsperiode i Stockholm på 6-12 måneder. Søndagsavisen begyndte at udgive sin gratisavis i Stockholm i marts i samarbejde med det svenske Dagens Nyheter, der er datterselskab under mediegruppen Marieberg.
Jørgen Wittenkamp oplyste påny, at selskabet venter et betydeligt driftsunderskud på avisen i Stockholm i starten.
Søndagsavisen har endnu ingen konkrete planer om at starte aktiviteter i Norge, oplyste han.
- Jørn Nurkka (+45) 33 96 96 55.
(c) Reuters Limited 1997.
