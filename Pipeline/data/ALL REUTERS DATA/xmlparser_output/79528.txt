FONDSBØRSEN VENTER 97-RESULTAT PÅ NIVEAU MED 96.

KØBENHAVN, 29 januar (Reuter) - Københavns Fondsbørs forventer i 1997 at nå et resultat på niveau med det overskud, som 1996 sluttede med. Det fremgår af Fondsbørsens årsregnskabsmeddelelse for 1996.
Fondsbørsen nåede i 1996 samme overskud efter skat som i 1995, nemlig 6,1 mio. kr.
- De samlede indtægter udgør for året 87,2 mio. kr. hvoraf 55,4 mio. kr. vedrører noteringsafgifter fra henholdvis medlemmer, ikke-medlemmer, aktieudstedere inkl. investeringsforeninger, obligationsudstedere og Garantifonden for Danske Optioner og Futures, hedder det i meddelelsen.
Fondsbørsen har samtidig tjent 30,1 mio. kr. på salg af information.
De samlede indtægter var i 1996 godt fire mio. kr. højere end i 1995.
I 1996 kom der tre nye medlemmer til Fondsbørsen. Det drejer sig om Landesbank Schleswig-Holstein, Norvik Securities Børsmæglerselskab og Amagerbanken. Dermed nåede medlemsantallet op på 26.
Aktieomsætningen steg i 1996 med 38 pct. målt på kursværdi til 216,8 mia. kr. Obligationsomsætningen steg 11 pct. til 6.661 mia. kr.
249 selskaber var børsnoteret ved årets udgang. Dertil kommer 14 investeringsforeninger med i alt 71 afdelinger. (/uha).
(c) Reuters Limited 1997.
