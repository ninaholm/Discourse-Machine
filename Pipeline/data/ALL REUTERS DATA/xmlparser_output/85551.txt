DDB, BGs EPS-værdi falder i 97, Uni op - Merrill L.

KØBENHAVN, 9 juli (Reuter) - Den Danske Bank og BG Bank vil i 1997 opleve et fald i indtjeningen per aktie (EPS), mens resultatet vil stige i Unibank, vurderer den amerikanske investeringsbank Merrill Lynch i en analyse af de tre største banker i Danmark.
Merrill Lynch spår et fald i EPS i Den Danske Bank til 57,5 fra 69 i 1996. I 1998 venter analytikerne i Merrill Lynch, at EPS-værdien vil være 65,6 for derefter at falde marginalt i 1999 til 64,6 kr.
BG Banks resultat per aktie vil ifølge den amerikanske investeringsbanks prognoser falde til 43 kr. i år fra 53 i 1996, og i årene fremover vil BG Banks EPS svinge mellem 41 og 46 kr.
Unibanks EPS-værdi ventes at nå et foreløbigt højdepunkt i 1997 på godt 50, men derefter vil den falde for i de efterfølgende fire år at ligge omkring en værdi på 40, fremgår det af analysen.
Alle tre banker vil i de kommende år ifølge Merrill Lynch få svært ved at forrente egenkapitalen lige så godt som i 1996.
Egenkapitalforrentningen i Den Danske Bank ventes i år at falde til 12,1 pct. fra 15,6 pct. sidste år. I 1998 vil den stige lidt igen for derefter at falde ned til et niveau omkring 11 pct.
BG Banks forrentning af egenkapitalen ventes at falde til knap 15 pct. i år fra ca. 20 pct. i 1996. Faldet ventes at fortsætte de kommende år til knap 10 pct. i 2001.
- Udfordringen for BG Bank er at modvirke presset på driftsresultatet og en stigende skattebyrde ved hjælp af omkostningsbesparelser. Selvom vi over de næste fem år forudser en gennemsnitlige egenkapitalforrentning på 12,5 pct., er den nedadgående, skriver Merrill Lynch.
I gennemsnit forventer analytikerne en vækst i BG Banks omkostninger til personale på to pct. per år.
Unibank vil som den eneste forbedre egenkapitalforrentningen i 1997, vurderer banken, der venter en forrentning i år på knap 17 pct. fra godt 14 pct. sidste år. Men derefter vil den også falde.
I 2001 forventer Merrill Lynch, at Unibank forrenter egenkapitalen med knap 10 pct.
Merrill Lynch giver i analysen, der er dateret den 1. juli, BG Banks aktie en accumuler-anbefaling, mens Den Danske Bank og Unidanmark får en neutral anbefaling.
- Eva Elgaard Pedersen (+45) 33 96 96 57.
(c) Reuters Limited 1997.
