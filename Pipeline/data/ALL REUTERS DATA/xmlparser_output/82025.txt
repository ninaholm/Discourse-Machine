Tryg-B kan stige til kurs 380-400 - analytiker.

KØBENHAVN, 24 marts (Reuter) - Tryg-Balticas resultat i 1996, der blev offentliggjort mandag, får pæne karakterer fra to analytikere, som Reuters Finans har talt med. Begge forventer, at det vil udløse en kursstigning for aktien i de kommende dage. En af analytikerne forventer aktien op i kurs 380-400.
Aktien reagerede umiddelbart med en stigning på 28 kr. til kurs 372, men er siden handlet ned til et plus på 11 kr. Omsætningen er dog beskeden.
- Aktien kan godt handles op til kurs 380-400. Men i øjeblikket er finansaktier ikke det mest varme emne at investere i med den usikkerhed, der er på markederne. Omvendt må man sige, at Tryg-Baltica for andet år i træk har leveret varen, siger en analytiker.
Tryg-Baltica fik i 1996 et resultat efter skat på 1.068 mio. kr. mod 1.060 mio. kr. i 1995. Det er markant over forsikringselskabets egen prognose fra august 1996, hvor der blev ventet et nettoresultat på 550-600 mio. kr.
Fremgangen forklares med forsikringsselskabets evne til at tjene penge på investeringer i specielt aktier.
- Det er primært den gode indtjening på fonds i årets sidste måneder, der har fået regnskabet til at se flot ud. Tryg-Baltica har nogle store beholdninger af aktier, hvor udviklingen har været god, siger den anden analytiker.
Tryg-Baltica koncernen fik et overskud af investeringer i aktier og obligationer på 3.689 mio. kr. sidste år mod 3.546 mio. kr. i 1995.
Når det kommer til selve forsikringsdriften er den ene analytiker ikke imponeret over udkommet af livsforsikringsdelen. Det tekniske resultat af liv faldt da også til 142 mio. kr. i 1996 mod 188 mio. kr. året før. Tilbagegangen sker på trods af en fremgang i præmieindtægterne (f.e.r.) til 3.191 mio. kr. mod 2.287 mio. kr. i 1995.
- Forventningerne til livsforsikringsdelen skal nedjusteres, mens forventningerne til skadesforsikringen skal opjusteres, konstaterer analytikeren.
Det tekniske resultat af skadesforsikring blev i 1996 på minus 142 mio. kr. mod minus 408 mio. kr. året før. Præmieindtægterne (f.e.r.) fra skadesområdet steg til 5.497 mio. kr. fra 5.141 mio. kr. i 1995.
Analytikeren forventer ikke, at Tryg-Baltica vil være i stand til at reducere combined ratio til målet 103 i 1998.
Men bliver det tilfældet, vil det betyde en forbedring af det forsikringstekniske resultat på 200-300 mio. kr., vurderer han.
Tryg-Baltica oplyser i regnskabet, at det forventes, at combined ratio vil falde i 1997, og i 1998 nå ned på de 103.
Tryg-Baltica nåede i 1996 en combined ratio på 107,1 i skadeskoncernens danske selskaber mod 109,7 året før.
- Uffe Hansen (+45) 33 96 96 58.
(c) Reuters Limited 1997.
