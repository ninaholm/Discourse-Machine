S vil bevare efterlønsmodtageres ret til arbejde.

KØBENHAVN, 12 august (Reuter) - Socialdemokratiet ønsker ikke at fjerne retten for efterlønsmodtagere til at kunne arbejde 200 timer årligt. Det siger Socialdemokratiets næstformand Ole Stavad til Reuters Finans tirsdag.
- De radikales udspil mandag fra deres sommergruppemøde er ikke begyndelsen til enden på vores regeringssamarbejde, sådan som Venstre og Konservative tror. Vi har mange gange i regeringen startet med et forskelligt udgangspunkt, men vi er hver gang endt med enighed, siger han.
Næstformanden ser i det radikale udspil en ny anerkendelse af, at efterlønsordningen er kommet for at blive og ikke står foran en afskaffelse, sådan som Venstre og Konservative har foreslået.
- Det er ikke svært at blive enig, når to parter vil det samme. Det er netop tilfældet med de radikale og Socialdemokratiet. De radikale ønsker, at dellønnen skal gøres mere tillokkende for at få folk til at blive længere på arbejdsmarkedet. Det ønsker Socialdemokratiet også, siger Ole Stavad.
Ole Stavad siger, at der er mange ting igang i øjeblikket for at få flere tilknyttet til arbejdsmarkedet, og det radikale forslag om et analysearbejde passer fint ind her.
- Erik Matzen (+45) 33 96 96 51.
(c) Reuters Limited 1997.
