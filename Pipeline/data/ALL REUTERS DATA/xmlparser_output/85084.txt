Dansk økonomi blandt de bedste i Europa - Morgan S.

KØBENHAVN, 24 juni (Reuter) - Dansk økonomi er blandt de bedste i Europa, og hvis det ikke var for de danske forbehold, ville Danmark formodentlig tilhøre den hårde gruppe af kernelande i det europæiske fællesskab. Det vurderer investeringsbanken Morgan Stanley Dean Witter i publikationen U.K. and Europe Investment Research, dateret den 12. juni.
- Når alt tælles sammen, ville Danmark, hvis det ikke var for forbeholdene, formodentlig blive klassificeret som et kerneland. Ikke desto mindre forventer vi stadig, at sansynligheden for at Danmark deltager i ØMU&apos;en fra 1999 ikke er højere end 10 pct, skriver Morgan Stanley Dean Witter&apos;s økonom på danske forhold, Beshara Madi.
Han forventer, at sandsynligheden for at Danmark deltager vil stige til 60 pct. i år 2002.
Udover at dansk økonomi fremhæves for en faldende gældsandel i forhold til BNP, vurderes det også som positivt, at der er udsigt til overskud på de offentlige finanser i år. Ydermere hæfter Morgan Stanley Dean Witter sig ved inflationen, rentespændet til Tyskland og den danske krone, der i lang tid har været meget stabil.
Morgan Stanley Dean Witter forventer, at den danske krone det næste halve års tid fortsat vil ligge stabilt omkring kurs 3,81 mod D-mark. Om et år ser banken kronen svækket marginalt til kurs 3,82.
Det 10-årige dansk-tyske rentespænd vil, hvis bankens prognoser holder stik, være ca. 40 bp. ultimo 1997.
- Eva Elgaard Pedersen (+45) 33 96 96 58.
(c) Reuters Limited 1997.
