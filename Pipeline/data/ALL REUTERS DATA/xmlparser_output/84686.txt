BG-aktie stiger før Nykredit-møde - handler.

KØBENHAVN, 12 juni (Reuter) - BG Bank tegner sig torsdag for den største kursstigning blandt KFX-aktierne på Københavns Fondsbørs. Aktien var kl. 11.45 steget 4,7 pct. til kurs 337 og var samtidig den mest omsatte aktie overhovedet.
- Stigningen skyldes rygterne om, at Nykredit vælger at gå i tættere samarbejde med BG Bank, siger en aktiehandler.
Ifølge morgenkommentaren fra det amerikanske finanshus Lehman Brothers er rygterne blandt de britiske aktiehandlere, at Nykredit på torsdagens bestyrelsesmøde bestemmer sig for en fusion med BG Bank.
- Den foreslåede fusion med Nykredit skulle blive vedtaget i aften på Nykredits bestyrelsesmøde, referer Lehman Brothers rygterne.
Hverken Nykredit eller BG Bank ønsker over for Reuters Finans at kommentere spekulationerne.
- Stig Ørskov Pedersen (+45) 33 96 96 59.
(c) Reuters Limited 1997.
