OLIEPRISER KORRIGERER OPAD FREDAG PÅ IPE.

KØBENHAVN, 25 oktober (Reuter) - Priserne på råolie har fredag på oliebørsen IPE i London fået et lille comeback efter to dage i træk med fald. Prisen på en tønde råolie med lastning i december er efter godt halvanden times handel steget 19 cent til til 23,94 USD. Onsdag og torsdag faldt tøndeprisen i alt med ca. en dollar.
Ifølge oliehandlere var det ventet, at priserne i dag ville rette sig, da markedet de to seneste dage syntes at have overdrevet faldet. Det seneste fald er bl.a. blevet begrundet med et forholdsvist varmt oktobervejr i både Europa og USA.
En tønde Brent råolie med lastning i januar er som december futuren steget 19 cent til 23,34 USD. (/Reuter/eep).
(c) Reuters Limited 1996.
