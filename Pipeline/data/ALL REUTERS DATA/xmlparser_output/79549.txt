USA UNDERSTØTTER GODT NOVO-REGNSKAB - ANALYTIKERE.

KØBENHAVN, 29 januar (Reuter) - De økonomiske resultater i den amerikanske medicinalbranche for 1996 understøtter forventninger om, at Novo Nordisk sidste år havde et af sine bedre år. Det siger en lang række analytikere i ind-og udland, som Reuters Finans har talt med.
- Generelt har de amerikanske medicinalselskaber lidt mere end opfyldt forventninger, og det tegner godt. Der er umiddelbart heller ingen faresignaler at spore i tallene, siger en aktieanalytiker, der forventer, at Novo Nordisk i 1996 mindst lever op til markedets forventninger.
De største medicinalselskaber i USA har med enkelte undtagelser præsteret store to-cifrede vækstrater på bundlinien. Bristol-Myers Squibb, der bl.a. har et forskningssamarbejde med Neurosearch, så således sit nettoresultat stige med over 50 pct. i 1996.
En anden aktieanalytiker med medicinalselskaber som speciale hæfter sig ved, at frygten for at ændringer i kundesegmentet, herunder etableringen af mere forhandlingsstærke indkøbssammenlutninger på eksempelvis syeghusområdet, ville presse priserne voldsomt, har været overdrevet.
- Prispresset, som man har frygtet skulle være længerevarende, er allerede begyndt at ebbe ud. Det vil Novo Nordisk også drage fordel af, siger samme analytiker.
Han gør dog opmærksom på, at det virker usandsynligt, at den amerikanske medicinalbranche med den seneste styrkelse af US-dollaren kan fremvise samme vækst i indtjeningen i indeværende år. Det vil den danske, meget eksporttunge lægemiddel-industri derimod drage fordel, påpeger han.
I London vurderer en analytiker i et større finanshus, at de amerikanske tal absolut ikke har fået ham til at ændre sin meget positive holdning til Novo Nordisk. Han forventer derfor fortsat, at Novo Nordisk stiger til kurs 600 i år. Kursen på den danske medicinalaktie sluttede onsdag otte kr. højere i 558 kr. i et generelt fladt marked.
Han baserer især sine forventninger på gunstige udsigter for især salget af nye Novo-produkter, som epilepsi-midlet, Gabritil og bløderpræparatet, NovoSeven.
Desuden vil Novo Nordisk i løbet af 1997 lancere væksthormonproduktet, Norditropin på det amerikanske marked. På lidt længere sigt har Novo Nordisk tilmed flere interessante produkter i støbeskeen, herunder et nyt diabetespræparat, anfører medicinalselskabet.
Novo Nordisk skønnes dog ikke at nå op på samme store løft i indtjeningen, som karakteriserer den amerikanske medicinalindustri.
- Novo Nordisk vil hellere have en stabil kurve, så selskabet hele tiden opfylder markedets forventninger. Derfor tror jeg ikke, at vi ser vækstrater i Novos indtjening på 20-25 pct., siger denne analytiker.
I vurderingen af især den europæiske medicinalbranche har markedet taget højde for en vis restrukturering af sektoren, der kan medføre yderligere sammenlægninger. Da priserne på de overtagne aktier i flere tilfælde har ligget på tre-fire gange omsætningen, er hele sektoren generelt blevet dyrere prissat.
En ny bølge af fusioner vil med disse priser in mente også betyder et større kursløft i den danske medicinalaktie, vurderer denne London-baserede iagttager.
Dertil kommer Novo Nordisk interne besparelsesprogram, som ligeledes vil forbedre indtjeningen især på kort sigt. Der vurderes dog ikke umiddelbart at være mere fedt at skære væk i fremtiden.
Novo Nordisk forbedrede i de første tre kvartaler af 1996 sit resultat før skat med 14 pct. til 1,9 mia. kr. (/slj).
(c) Reuters Limited 1997.
