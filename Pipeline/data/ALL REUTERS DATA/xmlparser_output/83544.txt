Telia vil leje NESA&apos;s lyslederkabler - Telia.

KØBENHAVN, 12 maj (Reuter) - Det svenske telefonselskab, Telia, forhandler i øjeblikket med elselskabet NESA om at leje sig til den ledige kapacitet i de 200 km. lyslederkabler, som NESA råder over.
Desuden vil Telia træffe aftale med NESA om at sætte mobilantenner ovenpå selskabets elmaster. Det siger direktør Claus Jacobsen i Telia til Reuters Finans mandag.
- Vi kan ikke sige, hvornår vi begynder at benytte NESA&apos;s netværk, men vi har en positiv og god dialog, siger Claus Jacobsen.
NESA råder i dag over 200 km. lyslederkabler i HT-området, og selskabet regner med at udbygge nettet med yderligere 100 km. i løbet af kort tid.
I forvejen har Sonofon truffet aftale om at leje sig til brug af NESA&apos;s lyslederkabler, oplyser Sonofon mandag.
Dermed er Tele Danmarks monopol på at leje kabler ud til televirksomhed for første gang brudt herhjemme.
Udover Tele Danmark er det i dag kun DSB og Københavns Kommune, der ejer lyslederkabler i væsentligt omfang.
- Det er meget positivt, at der er alternativer til Tele Danmark. Er de kommercielle betingelser der, så ser jeg ingen grund til ikke at benytte NESA&apos;s infrastruktur. Kigger vi to år frem i tiden, har vi måske lejeaftaler med både Tele Danmark, NESA og DSB, siger Claus Jacobsen.
Han ser som det væsentlige i forhandlingerne med NESA, at der er alternativer til Tele Danmarks netværk.
Det samme gør brancheforeningen Telekommunikationsindustrien i Danmark (TI).
- Jo flere alternativer, der er til Tele Danmark, jo mere bliver liberaliseringsprocessen styrket, siger TI&apos;s direktør, Ib Tolstrup, mandag til Reuters Finans.
Han betegner det som en &quot;gave&quot; til de nye selskaber på det danske marked, at NESA vil leje sine lysledere ud.
De nye selskaber, Telia og franske Mobilix, regner med at begynde at sælge mobiltelefoni til danskerne senere i år. Men selskaberne skal først nu i gang med at bygge et sende-net op.
Det bliver ikke alene dyrt. Det bliver også vanskeligt, fordi miljøminister Svend Auken har varslet en stram miljø-regulering af, hvor der må sættes master op i det frie land.
Med leje-aftalen med NESA sparer Telia penge til opsætning af nye master, og slipper samtidig for problemer med miljølovgivningen i landområderne.
Claus Jacobsen fra Telia medgiver, at det optimale for Telia vil være, at selskabet får adgang til både NESA&apos;s lyslederkabler i HT-området og Københavns Kommunes lyslederkabler i det centrale København.
Han regner med, at Telia i løbet af i år har fastlagt sin strategi for Danmark som helhed.
- Carl Johan Corneliussen (+45) 33 96 96 57
- Morten Bonde Pedersen (+45) 33 96 96 51.
(c) Reuters Limited 1997.
