BASIS FOR AT REDERIER KAN STIGE 20 PCT - FIBROCO.

KØBENHAVN, 13 februar (Reuter) - Den positive udvikling i den amerikanske dollar og et efterslæb i forhold til det øvrige danske aktiemarked, betyder, at de mindre danske rederi-aktier i det kommende halve år har potentiale til en stigning på 20 pct, vurderer Fibrocos direktørn Lau Svenssen.
- De danske rederier - minus A.P. Møller-selskaberne har det næste halve års tid et stigningspotentiale på ca. 20 pct., siger han til Reuters Finans.
Lau Svenssen fremhæver, at rederier som Torm, Knud I. Larsen og Norden de seneste par år har klaret sig væsentligt dårligere end det øvrige marked, mens A.P. Møller-selskaberne D/S Svendborg og D/S 1912 har klaret sig nogenlunde som KFX-indekset.
Fibroco vurderer, at den amerikanske dollar har potentiale op til 1,80 D-mark. Torsdag handles dollaren til ca. 1,68 D-mark mod et niveau omkring 1,47 D-mark for et år siden. Alene siden nytår er dollaren blevet styrket med ca. 12 pfennig.
Lau Svenssen pointerer dog samtidigt, at de danske rederier de seneste par år har reduceret deres følsomhed over for dollaren ved at både indtægter og udgifter holdes i den amerikanske valuta. Så det er primært på vurderingen af rederiets værdier, at kursrisikoen ligger.
Endvidere vurderer han, at den seneste styrkelse af den amerikanske dollar kun vil få en begrænset effekt på 1997-regnskaberne.
- De fleste rederier kurssikrer i hvert fald et halvt år frem i tiden. Så der er en vis forsinkelseseffekt, siger Lau Svenssen.
Men alligevel forventer han pæne stigninger i kursniveauet for de små rederier, og det på trods af, at rate-niveauerne i øjeblikket ikke er noget at råbe hurra for. Således ligger Baltic Freight Index i øjeblikket ca. seks pct. lavere end for et år siden. Baltic Freight Index udtrykker niveauet for fragtraterne på tørlastmarkedet, hvor f.eks. D/S Norden er aktiv.
- Men Norden har indgået flere langtidskontrakter på tørlast, og derfor burde de lave fragtrater ikke påvirke dem så meget, siger Lau Svenssen. Også D/S Torm har - omend i knap så høj grad - indgået længerevarende kontrakter.
Han fremhæver slutteligt, at i en sammenligning af de norske og de danske rederi-aktier halter de danske aktier kursmæssigt meget efter de norske.
- Og det bør i sig selv være en god indikator for, at de danske rederi-aktier kan stige yderligere, siger Lau Svenssen. - Eva Elgaard Pedersen (+45) 33 96 96 57.
(c) Reuters Limited 1997.
