Ingen mørke skyer over dansk økonomi - Codan Bank.

KØBENHAVN, 23 april (Reuter) - Der hænger ingen mørke skyer over dansk økonomi og der bliver ikke underskud på betalingsbalancen i 1997. Det vurderer cheføkonom i Codan Bank, Niels Jørgen Larsen efter Danmarks Statistiks offentliggørelse af handels-og betalingsbalancen for januar onsdag.
- Der er ingen mørke skyer over økonomien. Jeg tror ikke, at betalingsbalancen bliver negativ i 1997, men overskuddet bliver lidt mindre. Med opjusteringen for 1996 til 12,3 mia. kr. er der også noget at give af. Et fald på to mia. kr. gør ikke noget, siger Niels Jørgen Larsen.
Overskuddet på betalingsbalancen blev på 3,8 mia. kr. på de løbende poster mod et underskud på 2,3 mia. kr. i december 1996. Handelsbalancen for januar blev eksklusiv skibe på plus 1.289 mio. kr. mod 2.294 mio. kr. i december 1996.
Han regner med, at der skal et større fald i dollarens værdi til, for at overskuddet på betalingsbalancen falder markant, og det vil først blive til næste år.
- Carl Johan Corneliussen (+45) 33 96 96 57.
(c) Reuters Limited 1997.
