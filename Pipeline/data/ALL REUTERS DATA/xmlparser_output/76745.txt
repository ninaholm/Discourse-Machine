HØJ KVALITET I ERHVERVSRAPPORT - HÅNDVÆRKSRÅD.

KØBENHAVN, 8 oktober (Reuter) - Der er meget ros og kun lidt ris fra Håndværksrådets til regeringens erhvervsredegørelse, der blev offentliggjort tirsdag.
- Erhvervsredegørelsen er præget af meget høj kvalitet og den føjer sig til rækken af meget gode analyser fra Erhvervsministeriets side. Det er også glædeligt, at ministeriet, ikke blot fokuserer på kvalitetsstyring i virksomhederne, men begynder at se på, at de love og regler, der kommer fra ministeriet også skal være kvalitetsarbejde, skriver Håndværksrådets adm. direktør Lars Jørgen Nielsen i sin kommentar.
Han er specielt tilfreds med, at der nu fokuseres på de administrative byrder, som virksomhederne er pålagt ved lov.
- Redegørelsen viser også, at danske virksomheder har været igennem en utrolig produktivitetsstigning som følge af den stærke, internationale konkurrence. Det gælder både eksporterhverv og de traditionelle hjemmemarkedsfag. Men virksomhederne bør have mulighed for at bruge de gode år til at konsolidere sig, så de har noget at stå imod med i dårligere tider. Derfor savner jeg et udspil om muligheder for konsolidering, siger Lars Jørgen Nielsen.
Til gengæld glæder Håndværksrådet sig over, at der ikke længere kun tales om iværksættere, men også fokuseres på overlevelses-og vækstmulighederne for de små og mellemstore virksomheder som helhed. Men rådet savner konkrete initiativer fra regeringen, der vil give mere fleksible muligheder for virksomhedoverdragelse uden at virksomheden fuldstændig drænes for kapital. (/eep).
(c) Reuters Limited 1996.
