NORDBANKEN ER ÅBEN OVER FOR SAMARBEJDSPARTNERE.

STOCKHOLM, 18 februar (Reuter) - Den svenske delvist statskontrollerde bank, Nordbanken er åben over for diskussioner med fremtidige partnere. Det fremgik af en pressekonference tirsdag.
- Døren står stadig åben for fortsatte diskussioner, sagde bankens koncernchef Hans Dahlborg.
Han påpegede, at Nordbankens grundlæggende strategi ligger fast, men at et samarbejde med en bank udenfor Sverige kan være af interesse. Der kan dog ikke blive tale om alliancer. Et eventuelt samarbejde uden for Sverige skulle gælde forskellige servicer, såsom betalingsstrømme.
- Ind imellem må man løfte blikket og se frem imod det næste århundrede. I den sammenhæng er det måske ikke bare det nationale marked, som er interessant, sagde Dahlborg.
Nordbanken har i år været i forhandlinger med S-E-Banken om en fusion. Men den 3. februar meddelte de to banker, at planerne var opgivet. Siden har der verseret rygter om en fusion mellem Nordbanken og Unibank, men disse rygter blev hurtigt manet i jorden af Unibank.
Tidligere tirsdag meddelte Föreningsbanken og Sparbanken, at de vil fusionere. Den nye bank vil blive døbt FöreningsSparbanken.
- Reuters (+46) 87 00 1000.
(c) Reuters Limited 1997.
