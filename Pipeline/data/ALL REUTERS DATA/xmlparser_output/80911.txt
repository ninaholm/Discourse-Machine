Valuta - USD støttes af svage tyske job-udsigter.

KØBENHAVN, 3 marts (Reuter) - Den amerikanske dollar
understøttes mandag af tyske avisskriverier om en ny
stigning i den tyske ledighed i februar. Ifølge Bild am
Sontag vil torsdagens tyske ledighedstal vise en
ledighedsstigning på 120.000 personer til en ny
efterkrigsrekord på 4,8 mio. ledige. I januar steg den
tyske ledighed med 500.000 personer, hvilket dengang
svækkede den tyske mark.
USD ligger på baggrund af forventningen om stigende
tysk ledighed stabilt over 1,69 DEM for 1 USD mod 1,6880
DEM sent fredag i Europa.
Blandt de europæiske valutakryds ses der fortsat
tendens til en styrkelse af den tyske mark i forlængelse
af fredagens rygter om en mulig udsættelse af ØMU&apos;ens
start. Rygterne fik ny næring fredag, da den italienske
premierminister Romano Prodi sagde, at det er &quot;muligt&quot; at
Tyskland ønsker en udsættelse.
Selv om den tyske udenrigsminister Klaus Kinkel
fortsat afviser udsættelsesrygterne har det ikke kunnet
hindre en svækkelse af den italienske lire til over 1000
ITL for 1 DEM, ligesom også den svenske krone svækkes og
nu handles omkring 4,46 SEK for 1 DEM.
DEM/DKK  USD/DKK  FRF/DKK USD/JPY USD/DEM
Mandag    11.55  3,8150   6,4575   1,1300  120,55  1,6925
Fredag    12.05  3,8140   6,4520   1,1300  120,55  1,6920
-- Stig Ørskov Pedersen (+45) 33 96 96 59.
(c) Reuters Limited 1997.
