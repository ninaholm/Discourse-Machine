Kbh Bank anbefaler Satair til op til kurs 190.

KØBENHAVN, 27 maj (Reuter) - Børsmæglerselskabet Den Københavnske Bank anbefaler køb af aktier i Satair, som går på børsen i begyndelsen af juni, op til kurs 190, fremgår det af et notat fra børsmæglerselskabet.
- I forbindelse med Satairs børsnotering anbefaler vi at tegne aktien op til kurs 190. På trods af hård konkurrence har Satair i de seneste to år formået at øge indtjeningen blandt andet gennem øget effektivitet og øget kundefokusering. Rentabiliteten i Satair er tilfredsstillende og væksten i indtjeningen ligger på et højt niveau, skriver Den Københavnske Bank.
Satair er en af verdens førende distributører af flyreservedele og arbejder i 100 lande.
- Satair afslutter indeværende regnskabsår 30. juni 1997, og ventes at realisere betydelig indtjeningsfremgang, skriver banken.
Den Københavnske Bank venter en meget stor interesse for de 622.200 aktier.
Banken venter, at Satair i regnskabet for 1996/97 får et resultat før skat på 36,5 mio. kr. og for 1997/98 et resultat før skat på 33,5 mio. kr.
- Carl Johan Corneliussen (+45) 33 96 96 57.
(c) Reuters Limited 1997.
