GOD DANSK ØKONOMI MEN MED SKØNHEDSPLETTER - DDB.

KØBENHAVN, 18 september (Reuter) - Dansk økonomi klarer sig godt sammenlignet med Europa, men ikke alt er lutter idyl, vurderer Den Danske Bank.
- Selv om dansk økonomi på mange måder klarer sig bedre end de fleste andre europæiske lande, er der adskillige skønhedspletter på indtrykket af en fundamentalt sund udvikling: For det første er der tre-fire år inde i opsvinget fortsat underskud på det offentlige budget. For det andet er lønstigningerne højere end i udlandet, og for det tredje er statistikkerne usikre, skriver Den Danske Bank i sin seneste prognose.
Løntallene for andet kvartal 1996 for hele DA-området steg med 4,1 pct. på årsbasis, hvilket svarer til stigningstaksten fra første kvartal.
- Af hensyn til konkurrenceevnen var det skuffende at industriens lønninger også steg med 4,1 pct. Vi venter dog, at lønvæksten i industrien bøjer af i løbet af andet halvår 1996, hvilket blandt andet skal ses på baggrund af udmeldingerne fra årets lokale lønforhandlinger samt beskæftigelsesudviklingen, vurderer økonomerne i Den Danske Bank.
De kommende overenskomstforhandlinger ventes kun at resultere i moderate lønstigninger. Men af hensyn til konkurrenceevnen er der ifølge Den Danske Bank behov for et fald i lønstigningstaksten.
- Af hensyn til både konkurrenceevne og prisinflation er det imidlertid vigtigt, at lønstigningstaksten falder i det kommende års tid. Selv om den hårde konkurrence ventes at betyde, at der vil ske en stigning i lønkvoten vil et vedvarende løninflationspres før eller siden slå igennem i prisinflationen, medmindre produktivitetsvæksten er vedvarende høj, advarer Den Danske Bank.
Økonomerne i landets største bank er også bekymrede for, at den stigende beskæftigelse i den offentlige sektor vil kunne spænde ben for en sænkning af skatterne.
- Den stigende offentlige beskæftigelse indebærer på kort sigt begrænsede omkostninger, fordi en del af lønudgifterne opvejes af besparelser på dagpenge m.v. Men set i et lidt længere perspektiv indebærer det et øget pres på de offentlige udgifter og er dermed en hindring for, at skattetrykket kan reduceres til et europæisk niveau, forlyder det i prognosen.
Den offentlige beskæftigelse er det seneste år steget med ca. 20.000 personer.
Saldoen på de offentlige finanser venter banken i 1996 bliver minus 19 mia. kr. faldende til minus 12 mia. i 1997 og 1998. (/eep).
(c) Reuters Limited 1996.
