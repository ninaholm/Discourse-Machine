Uni/DDB-prisforskel kan udvides mere - analytiker.

KØBENHAVN, 4 juni (Reuter) - Prisforskellen på aktierne i de to storbanker, Den Danske Bank og Unibank, fortsætter med at blive større, og den kan blive endnu større i fremtiden, mener en aktieanalytiker, der følger de danske banker tæt.
- Prissætningen af Den Danske Bank har noget tilgode endnu, siger analytikeren, der ønsker at være anonym.
Han henviser til, at Den Danske Bank nu for alvor er ved at få glæde af forsikringsselskabet Danica.
- Der er endelig kommet forkus på Den Danske Banks forsikringsaktiviteter. Det er et vækstområde, og på livsforsikringsområdet sker det med en meget lavere risiko end ved bankdriften. Det betyder, at den pris man betaler for den aktivitet, der repræsenterer ca. 25 pct. af bundlinien, skal være meget højere end den pris, man betaler for en ren bank, forklarer analytikeren.
Den relative prisforskel mellem Den Danske Bank og Unibank er onsdag knap 80 pct., mens den ved årsskiftet blot var 55 pct.
I flere år har den almindelige holdning blandt markedsdeltagerne ellers været, at en relativ prisforskel på 50 pct. var rimelig, men med overtagelsen af Danica, der bidrager med ca. 25 pct. af overskuddet i Den Danske Bank, er det billed ændret.
Aktionærerne i de to banker kan dermed se tilbage på årets første fem måneder med vidt forskelligt udbytte. Mens aktierne i Den Danske Bank har givet et afkast inklusiv udbytte på godt 35 pct., så må aktionærerne i Unibank nøjes med knap 17 pct. i afkast.
Den belastende Hafnia-sag, som ifølge bankdirektør Knud Sørensen fra Den Danske Bank har givet nogle ridser i lakken, har ikke været belastende for aktiekursen.
- Man kan ikke se det på indtjeningen, og det er det, det drejer sig om, siger analytikeren.
Han indrømmer, at Den Danske Banks image har lidt skade, men samtidig er Knud Sørensen fortsat meget højt placeret på listen over erhvervsledere med størst troværdighed.
Analytikeren minder samtidig om, at Hafnia-sagen højst kan koste banken 4-500 mio. kr., og det svarer til tre-fire kr. pr. aktie.
- Det kan ikke ses på en god dag på Fondsbørsen, siger analytikeren.
- Ole Mikkelsen (+45) 33 96 96 54.
(c) Reuters Limited 1997.
