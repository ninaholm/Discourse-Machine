Codan har fastholdt sin markedsandel - Zobel.

KØBENHAVN, 7 august (Reuter) - Codan har fastholdt sin markedsandel i Danmark i de første seks måneder af 1997, vurderer adm. direktør Peter Zobel.
- Det er det samme. Der er ikke rørt noget ved det, siger Peter Zobel til Reuters Finans om koncernens markedsandel i det meget konkurrence-prægede danske forsikringsmarked.
En aktieanalytiker siger ellers til Reuters Finans, at Codans halvårsregnskab, der blev offentliggjort torsdag, antyder, at landets næststørste forsikringsselskab har tabt markedsandele i det forløbne halvår.
- Konkurrencen er hård på det danske marked. Der er ikke den store udvikling i det, så det drejer lidt om at hugge forretning fra hinanden, siger Peter Zobel.
Bruttopræmieindtægterne indenfor dansk skadesforsikring, der er Codans største forretningsområde, er faldet til 1.787 mio. kr. fra 1.799 mio. kr. i første halvår, men det begrunder Peter Zobel med en fortsat afvikling af engagementer fra Hafnia-porteføljen.
- Afvikling fortsætter, men det er klart, at det får mindre og mindre betydning. Det væsentlige er, at de direkte forretninger, privat og erhverv, har fremgang, siger Peter Zobel.
Han forventer, at resultatet af den egentlige forsikringsdrift bliver på samme niveau i 1997 som sidste år, men bundlinieresultatet bliver formentligt højere på grund af store afkast fra fondsbeholdninger.
Peter Zobel er overbevist om, at Codan når målet om en omkostningsprocent på 25 ved udgangen af 1998, selv om den er opgjort til 28,9 pct. ved halvåret 1997.
- Det er realistisk, men det er klart, at der skal gøres nogle ting, siger Peter Zobel, og henviser til den gennemgang af organisationen og forretningsgangen, som koncerne er i gang med.
Codan kom igennem første halvår med et resultat før skat på 511 mio. kr. mod 441 mio. kr. i første halvår 1996.
- Ole Mikkelsen (+45) 33 96 96 54.
(c) Reuters Limited 1997.
