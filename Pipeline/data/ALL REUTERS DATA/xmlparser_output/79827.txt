PLM-AFTALE VIGTIG FOR KONKURRENCEEVNEN - ROYAL CPH.

KØBENHAVN, 5 februar (Reuter) - Aftalen mellem den svenske emballagevirksomhed PLM og Royal Copenhagens datterselskab, Holmegaard Emballage, skal ses som et industrielt samarbejde, der vil styrke Holmegaards konkurrenceevne i den skærpede internationale konkurrence. Det siger Royal Copenhagens adm. direktør Leonhard Schrøder onsdag til Reuters Finans.
- Vi har tidligere sagt, at vi søgte en strategisk partner til Holmegaard. I øjeblikket oplever vi en skærpet koncentration indenfor den europæiske emballage, og så er det vigtigt med en alliancepartner, siger Schrøder.
Royal Copenhagen og PLM har indgået en aftale, hvorved PLM ved nytegning af aktier får en ejerandel i Holmegaard Emballage på 25 pct. i dette selskab. Samtidig har PLM fået en option på køb af de resterende aktier i Holmegaard, men Leonhard Schrøder ønsker ikke at komme nærmere ind på tidshorisonten for en mulig overtagelse af den resterende ejerandel.
- Nu indleder vi dette samarbejde, og så ser vi, hvordan det udvikler sig. Parterne er blevet enige om ikke at oplyse noget omkring størrelsen af PLM&apos;s indskud i Holmegaard, fortsætter Leonhard Schrøder.
Holmegaard Emballage omfatter den del af Holmegaard Glasværk, der fremstiller glasemballage, samt de to datterselskaber, plastvirksomheden Holmia og genbrugsvirksomheden Dansk Flaskegenbrug. Holmegaard Emballage havde i 1995/96 en omsætning på 710 mio. kr. og et resultat før skat på 60,2 mio. kr.
Carlsberg ejer 83 pct. af Royal Copenhagen.(/jnu).
(c) Reuters Limited 1997.
