OVERSKUD FALDT 42 PCT HOS DANSKE ANDELSKASSER.

KØBENHAVN, 14 februar (Reuter) - 1996-resultatet før skat faldt godt 42 pct. til 48,7 mio. kr. hos Sammenslutningen Danske Andelskasser (SDA), oplyser sammenslutningen fredag.
Årsagen til den markante nedgang i resultatet begrunder SDA blandt andet med lavere resultat af finansielle poster som følge af faldende rentemarginal, fremgår det.
- En yderligere årsag til den beskedne udvikling i resultatet af finansielle poster er en nedgang i kursreguleringen på 6,9 mio. kr., skriver SDA.
Kursreguleringer af værdipapirer er faldet knap 32 pct. til 15,2 mio. kr. Men stigende udgifter til driften har også trukket ned i resultatet sidste år. Det er ifølge ledelsen sket som følge af aktivitetsudvidelser med etablering af nye filialer og en udvidelse af antallet af ansatte med 34. I alt er driftsudgifterne steget med 8,4 pct. til 213,9 mio. kr.
Sammenslutnignen har også oplevet stigende tab på kunderne. Den post er steget til 23,3 mio. kr. fra 17,2 mio. kr., men hensættelsesprocenten er med 0,65 pct. fortsat lav.
(c) Reuters Limited 1997.
