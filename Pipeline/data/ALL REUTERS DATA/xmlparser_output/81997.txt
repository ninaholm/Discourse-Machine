Adtranz får tog-ordre til 1,5-2 mia kr - Trafikmin.

KØBENHAVN, 24 marts (Reuter) - AdTranz har fået del i danmarkshistoriens største tog-ordre på 8,2 mia. kr, skriver Trafikministeriet i en pressemeddelelse.
Adtranz skal levere arbejde til en værdi af 1,5 til 2 mia. kr. til det tyske konsortium, Linke Hofmann Busch/Siemens, der har vundet hovedordren hos Trafikministeriet. Det oplyser kontorchef Petter Møller, Trafikministeriet, til Reuters Finans.
- Det tyske konsortium har lagt underleverancer til ca. 20 pct. af ordrens værdi hos Adtranz, siger han.
Den samlede ordre består af 112 S-tog til det københavnske S-togsnet. Togene skal leveres indenfor de næste otte år, og de første otte test-tog er bestilt og seks af dem er leveret, skriver ministeriet.
- Det bidrager til begejstringen, at det er lykkedes at få samlet dansk medproduktion til en værdi af 1,5 til 2 mia. kr. Det vil især være til gavn for AdTranz i Randers, siger Trafikminister Bjørn Westh ifølge meddelelsen.
Mandag fremlægger Bjørn Westh de aktstykker om tog-ordren, som Folketingets Finansudvalg skal godkende.
- Der er på forhånd flertal for indkøbet af de nye S-tog i Folketingets Finansudvalg, sriver Trafikministeriet.
AdTranz blev dannet d. 1. januar i fjor, da den svensk-schweiziske koncern, ABB og den tyske industri-mastodont, Daimler-Benz lagde deres togdivisioner sammen.
Efter fusionen skiftede ABB Scandia-fabrikken i Randers navn til Adtranz. Navnet står for ABB Daimler-Benz Transportation GmbH.
- Morten Bonde Pedersen (+45) 33 96 96 51.
(c) Reuters Limited 1997.
