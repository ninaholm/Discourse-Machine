Presserunde - Generelle nyheder fredag 27 juni.

Reuters står ikke inde for avisartiklernes nøjagtighed 1) SF er enig med Venstre og de konservative om, at regeringens plan om et kludetæppeforlig for finansloven 1998 er både uambitiøs og defensiv. Regeringen må melde klart ud og vælge side, mener de. Økonomiminister Marianne Jelved (R) bebudede i går, at regeringens finanslovsudspil hverken indeholder politiske provokationer eller reformudspil. Regeringen vil kigge til begge sider i folketingssalen, og det eneste krav er, at &quot;finansloven er ansvarlig og den økonomiske linje fastholdes.&quot; (Jyllands-Posten side 4, Erhvervs-Bladet side 4)
2) Amsterdamtraktaten giver alt for meget magt til unionen, mener en socialdemokratisk komite, som nu vil kæmpe mod unionen - imod partitoppens anbefalinger om et ja. Bag komiteen står den københavnske SiD-formand, Klaus Lorenzen, journalist Eva Bendixen og advokat Ole Malmquist. Dermed er fronterne trukket skarpt op i partiet. (Det Fri Aktuelt side 4)
3) To af SFs markante skikkelser, Ebba Strange og Lilli Gyldenkilde, anbefaler et klart ja til den nye traktat. Vi har studeret traktaten og kan ikke finde punkter, som strider mod danske interesser, siger de to samstemmende. Begges holdning vurderes at have en stærk betydning for meningsdannelsen i partiet. SF-formand Holger K. Nielsen vil først i næste uge udtale sig om sin holdning. (Politiken side 1)
4) Den radikale leder, økonominister Marianne Jelveds, udspil om at indgå et kludetæppeforlig med venstre-og højrefløjen om finansloven for 1998, har fået Enhedslistens finansordfører Frank Aaen til at sige nej til en sådan ordning. Frank Aaen peger på, at også højrefløjen i folketingssalen vil have svært ved at kunne indgå i et sådant forlig. Såfremt Enhedslisten ikke stemmer for en finanslov, kan regeringen få problemer med sit parlamentariske grundlag. (Det Fri Aktuelt side 5)
5) Nordisk Råd advarer undervisningsminister Ole Vig Jensen (R) mod at opsige den nordiske aftale, der har udløst en invasion af norske studerende i Danmark. &quot;Det vil være et alvorligt tilbageslag for det nordiske samarbejde,&quot; siger Kjell Mange Bondevik fra Nordisk Råd. Også norske studenterorganisationer ser med undren på konflikten. (Jyllands-Posten side 3)
(Presserunden er udarbejdet af Finansinformation).
(c) Reuters Limited 1997.
