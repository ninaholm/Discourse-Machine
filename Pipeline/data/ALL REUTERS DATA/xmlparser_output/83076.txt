Danske papirer kan klare sig bedre end tyske - PW.

KØBENHAVN, 28 april (Reuter) - Den danske regerings løfter om en stramning af finanspolitikken i 1998 kombineret med lave danske forbrugerpriser kan betyde, at danske obligationer kan klare sig bedre end de tyske. Det vurderer den amerikanske investeringsbank PaineWebber i en kommentar til det danske obligationsmarked mandag.
- De seneste indikationer fra regeringen om, at finanspolitikken vil blive strammet mere end oprindelig planlagt kombineret med et markant fald i forbrugerprisinflationen i marts har mindsket frygten for en rentestigning, skriver PaineWebber.
Samtidig åbner det vejen for, at danske obligationer kan klare sig bedre end de tyske, tilføjes det.
De danske forbrugerpriser steg i marts kun 1,7 pct. på årsbasis mod en stigning i februar på 2,2 pct.
En anden international storbank, HSBC Greenwell, er knapt så optimistisk med hensyn til det dansk-tyske rentespænd. Hvor PaineWebbers forudsigelse svarer til en forventning om en indsnævring af det dansk-tyske rentespænd fra det nuværende niveau omkring 70 basispoint, arbejder HSBC mandag med en forventning om et rentespænd på 75-100 basispoint.
- Stig Ørskov Pedersen (+45) 33 96 96 59.
(c) Reuters Limited 1997.
