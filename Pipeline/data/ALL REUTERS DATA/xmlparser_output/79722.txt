RIEBER INDSTILLET PÅ AT SLÅS OM PHØNIX - DIR.

OSLO, 3 februar (Reuter) - Rieber &amp; Søn er indstillet på at slås om Phønix, siger Riebers direktør Olav Daviknes til Reuters. Han vil dog ikke kommentere, om det også betyder, at Rieber &amp; Søn vil øge sit bud på Phønix.
- Rieber er ikke et selskab, som giver sig, når vi møder konkurrence. Det er tværtimod, der vi begynder, siger Olav Daviknes.
Riebers bestyrelsesformand Jan Einar Greve mødes i dag med Phønix&apos; bestyrelsesformand Henry Pedersen i København til et såkaldt sonderingsmøde.
- Det er et møde for at afklare detaljer og aspekter omkring strategien, siger direktionssekretær i Rieber, Jan-Olav Strand til Reuters. Strand afviser, at Rieber vil komme med et nyt bud på Phønix i dag.
Olav Daviknes siger, at Rieber skal bruge yderligere tid, før der kommer et eventuelt nyt bud på Phønix. Han henviser til, at Superfos&apos; tilbudsfrist er sat til den 27. februar 1997 og mener, at Rieber først behøver at bestemme sig senest den 20. februar.
- Vi vil bruge tiden til at analysere situationen. Vi gik ud med et ret højt bud og havde i udgangssituationen ikke lagt nogen margin ind. Derfor må vi foretage nye beregninger, før vi bestemmer os, siger Daviknes.
Tilbuddet fra Marius Pedersen anser Daviknes som seriøst, men lidt underligt. Han indrømmer, at Rieber blev lidt overrasket over buddet, men tager det til efterretning.
- De har vel banken i ryggen, siger han.
Rieber bød den 15. januar 721 mio. kr. for Phønix, og Superfos bød den 30. januar 767 mio. kr. for selskabet. Marius Pedersen bød samme dag 776 mio. kr. for Phønix. (/Reuter).
(c) Reuters Limited 1997.
