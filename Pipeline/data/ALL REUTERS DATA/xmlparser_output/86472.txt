Sælg svenske obligationer, køb danske - HSBC.

KØBENHAVN, 11 august (Reuter) - Den britiske investeringsbank HSBC Markets anbefaler nu sine kunder at sælge svenske obligationer og købe danske papirer, efter at rentespændet for de 10-årige løbetider er indsnævret til historisk lave 25 bp. Det fremgår af denne uges renteanalyse.
- Mens det svensk-danske rentespænd uden tvivl tidligere har været for højt, er der flere faktorer som ledende rentesatser, valutastabilitet og medlemsskab af ERM-systemet, der klart taler til Danmarks fordel, skriver banken, der ser et rentespænd på 25-50 bp som &quot;rimeligt&quot;.
Et mere fjendtligt internationalt investeringsmiljø fra fornyet vækst i den amerikanske økonomi formodes at ramme det svenske rentemarked hårdere end det danske, mens svenske hjemlige begivenheder ligeledes kan tilføre markedet en del usikkerhed. HSBC Markets peger på det regerende Socialdemokratis partikongres i september, den svenske Riksbanks inflationsrapport og de kommende overenskomstforhandlinger.
Det 10-årige dansk-svenske rentespænd handles mandag kl. 12.30 i 28 bp.
- Søren Linding Jakobsen (+45) 33 96 96 53.
(c) Reuters Limited 1997.
