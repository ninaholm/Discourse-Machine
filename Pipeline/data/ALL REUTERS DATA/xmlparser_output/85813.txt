Telia lancerer nyt mobilsystem på forsøgsbasis.

KØBENHAVN, 17 juli (Reuter) - Telia lancerer nu som det første selskab det nye GSM 1800 mobiltelefonsystem over for kunderne. I første omgang er der tale om, at det nye system skal afprøves teknisk, hvilket vil ske hos et par tusinde indbyggere i Odense, oplyser Telia i en pressemeddelelse torsdag.
- Men allerede fra efteråret vil Telia tilbyde GSM 1800 mobiltelefoni til alle i Odense samt København, Aalborg og Aarhus og herefter til resten af danskerne, skriver Telia.
Telia venter, at kunne udvide sit GSM 1800-net i indeværende år, så det kan nå hver tredje dansker.
- De vil dermed få et tilbud om mobiltelefoni i en hidtil uhørt god kvalitet og til lavere priser, end dem de fleste mobiltelefonkunder betaler i dag, hedder det videre.
Udover Telia, fik også Tele Danmark Mobil, Sonofon og Mobilix, som ejes af France Telecom, i marts i år en licens til at drive GSM 1800 mobiltelefonsystemer i Danmark.
- Jørn Nurkka (+45) 33 96 96 55.
(c) Reuters Limited 1997.
