DANMARK OMRINGET AF LANDE MED LAVERE LØNTAKT - DA.

KØBENHAVN, 28 november (Reuter) - Danmark er omringet af lande med en lavere lønstigningstakt. Tyskland venter at få samlede stigninger i lønomkostninger på 2,2 pct., mens lønudviklingen i de nordiske lande dykker. Det skriver Dansk Arbejdsgiverforening (DA).
- Set i et internationalt perspektiv er det glimrende, at hele Europa gør noget for sin konkurrenceevne. For Danmark giver det kun et problem, at det niveau for lønudviklingen, der var tilfredsstillende i de foregående år, ikke rækker til konkurrencesituationen fremover, skriver DA i sin publikation Agenda.
Den seneste udgave af den internationale lønstatistik viser, at specielt i Sverige, Finland og Norge har lønudviklingen været aftagende, mens lønudviklingen i de øvrige lande indeholdt i statistikken har været stabil på et lavt niveau.
I Finland lå den årlige lønudvikling i tredje kvartal på 3,3 pct. eller over fire pct.point lavere end på samme tidspunkt sidste år, mens den i Sverige og Norge i tredje kvartal lå på hhv. seks pct. og tre pct. - ligeledes markant lavere.
I Danmark steg lønomkostningerne i samme kvartal ifølge DAs lønstatistik med 3,8 pct. på årsbasis(/slj).
(c) Reuters Limited 1996.
