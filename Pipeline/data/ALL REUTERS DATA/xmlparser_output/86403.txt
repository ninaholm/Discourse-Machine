Aktieafgift vil hindre finanslovsforlig - V.

KØBENHAVN, 8 august (Reuter) - Venstre vil ikke indgå finanslovsforlig med regeringen for 1998, hvis den laver aftale med SF og Enhedslisten om en aktieafgift i forbindelse med pensionsopsparing. Det fremgik af diskussionen på Venstres gruppemøde fredag eftermiddag i Maribo, oplyser partiets informationschef Poul Anker Olsen til Reuters Finans.
Flere gruppemedlemmer har opfattet signaler om, at regeringen virkelig her til efteråret vil gå efter at indføre aktieafgiften med venstrefløjen i Folketinget. De lægger ikke så meget vægt på de afvisende udetalelser, der er kommet i mellemtiden fra flere ministre.
Hvis det sker, skal Venstre afvise at indgå finanslovsforlig med regeringen, var den gennemgående holdning på gruppemødet.
Ordføreren Thor Pedersen gennemgik de første oplæg til VK&apos;s fælles finanslovsudspil. De to partier er enige om, at udspillet skal betyde en samlet forbedring af statens finanser i 1998 på mindst 10 mia.kr., oplyste Poul Anker Olsen.
Venstre og Konservative vil præsentere deres finanslovsudspil for offentligheden i begyndelsen af september, oplyses det.
- Erik Matzen (+45) 33 96 96 51.
(c) Reuters Limited 1997.
