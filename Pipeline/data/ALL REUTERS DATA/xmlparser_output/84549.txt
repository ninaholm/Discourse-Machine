Mangel på bilskibe giver prisstigninger - avis.

KØBENHAVN, 9 juni (Reuter) - Mangel på bilskibe betyder, at fragtraterne for skibene stiger. Efter et godt 1996 for redere med bilskibe, ser 1997 ud til at blive lige så godt, skriver den svenske avis Dagens Industri mandag.
Blandt bilskibsrederne findes danske A. P. Møller, der ejer syv af verdensflådens ca. 300 bilskibe.
- Vi tjener mange penge nu. Jeg bliver overrasket, hvis ikke resultatet i 1997 bliver mindst lige så godt som sidste års resultat, siger adm. direktør Christer Olsson fra det svenske bilrederi Wallenius til Dagens Industri.
Ifølge Christer Olsson er det i øjeblikket lettere at få last end at finde kapacitet. Wallenius ejer omkring 30 bilskibe.
En svag japansk yen er en del af baggrunden for manglen på bilskibe. Den svage yen har tjent til at forbedre de japanske bilproducenters konkurrenceevne. Det har sammen med en større efterspørgsel på biler givet ratestigningerne, hedder det i årsberetningen fra A. P. Møller Gruppen.
Ifølge Dagens Industri vil der i 1997 blive sejlet syv mio. biler over verdenshavene. A. P. Møllers skibe har en kapacitet på mellem 2.000 og 4.000 biler pr. skib.
- Stig Ørskov Pedersen (+45) 33 96 96 59.
(c) Reuters Limited 1997.
