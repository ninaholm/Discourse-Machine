BG BANK NEDJUSTERER SKØN FOR SAS-INDTJENING - BLAD.

KØBENHAVN, 9 december (Reuter) - SAS er mere mærket af konkurrencen end først antaget. Regnskabstal for tredje kvartal viser, at indtjeningen i flyselskabet er hårdere presset end ventet. Det skriver BG Bank i sit seneste nummer af Investering.
- Vi har nedjusteret vores forventninger til SAS&apos; indtjening i 1996 og 1997, da tredje kvartal viser, at man er noget hårdere presset end ventet, skriver banken, der fastholder sin salgsanbefaling.
SAS har annonceret, at rekonstruktioner skal reducere omkostningerne væsentligt, men BG Bank mener ikke, at tiltagene vil få virkning før i 1998.
BG Bank vurderer således, at SAS i 1996 og 1997 vil få et resultat før skat på hhv. 1.668 mio. SEK og 2.015 mio. SEK mod 2.632 mio. SEK i 1995. I 1998 sættes overskuddet før skat til 2.280 mio. SEK.
Omsætningen ventes at falde til 34,5 mia. SEK i 1996 mod 35,4 mia. SEK i 1995, men stige til 37,0 mia. SEK i 1998.
Aktieanbefalingerne er ikke ens for de tre SAS-selskaber, da SAS Norges aktie er relativt lavt prisat. Derfor får denne aktie en Hold-anbefaling, mens de to øvrige SAS-aktier er sat på salgslisten.
- Køb af SAS bør derfor ske gennem SAS Norge, anfører BG Bank. (/slj).
(c) Reuters Limited 1996.
