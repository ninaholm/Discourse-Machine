BG BANK ØGER FOKUS PÅ GRØN INVESTFORENING - ØU.

KØBENHAVN, 3 februar (Reuter) - BG Bank vil i nær fremtid optrappe markedsføringen af sin grønne investeringsforening, EESF, der hidtil har levet et stille liv i Luxembourg, skriver Økonomisk Ugebrev (ØU).
- Årsagen er, at det efterhånden er blevet ganske attraktivt at investere i miljøaktier, idet afkastet nu er ved at nærme sig verdensindekset, fremgår det af artiklen i ØU.
Foreningen har i øjeblikket en formue på 210 mio. kr., som er investeret i 41 børsnoterede selskaber.
- Hidtil har branche-indekset på miljøområdet underperformet verdensindekset, men nu nærmer det sig den generelle udvikling. Vi tror, at vi allerede i år vil så verdensindekset, siger aktierådgiver Gert Jørgensen fra BG Markets. (/olm).
(c) Reuters Limited 1997.
