LAVE DANSKE RENTER I HELE 1997 - MIDTBANK.

KØBENHAVN, 21 januar (Reuter) - De danske renter vil holde sig i bund i hele 1997, mener Midtbank.
- Der er mulighed for lidt lavere danske renter. Det skyldes udelukkende udviklingen i Tyskland, hvor de seneste måneders økonomiske nøgletal peger på nødvendigheden af yderligere pengepolitisk stimulans, skriver Midtbank i sin ugentlige markedskommentar.
Bankens økonomer ser muligheden for en tysk rentenedsættelse i løbet af første halvår, og den danske nationalbank ventes at følge efter - men ikke nødvendigvis fuldt ud, skriver banken.
Selvom Midtbanks økonomer venter lavere danske renter, mener de ikke, rentespændet til Tyskland bliver indsnævret.
- Trods en pæn styrkelse af kronen overfor D-marken siden den seneste rentejustering i august sidste år, er der ikke udsigt til indsnævring af det korte rentespænd til Tyskland, da de økonomiske forhold i henholdsvis Danmark og Tyskland taler for et uændret eller lidt højere rentespænd, skriver de.
Riskoen for Danmark ved at holde renterne nede, er inflationspres som følge af høj vækst med stigende privatforbrug, øgede investeringer og lavere arbejdsløshed, vurderer banken. (/mbp).
(c) Reuters Limited 1997.
