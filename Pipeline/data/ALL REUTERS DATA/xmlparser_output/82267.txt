KFX-indekset kan falde yderligere 5-10 pct - DDB.

KØBENHAVN, 3 april (Reuter) - Den igangværende korrektion på de internationale aktiemarkeder er ikke overstået efter de seneste dages kraftige kursfald. Ifølge direktør i Den Danske Bank, Mads Jacobsen, vil det danske KFX-indeks kunne falde yderligere 5-10 pct., inden aktiekurserne igen vender næsen opad.
- En korrektion på fem til 10 pct. herfra kan man godt forestille sig. Nok nærmere fem end 10 pct., siger Mads Jacobsen til Reuters Finans.
Et kursfald af den størrelse svarer til en niveau i KFX-indekset på mellem 140 og 145. Torsdag middag er indekset godt på vej mod Mads Jacobsens forudsigelse. KFX er faldet knap 1,5 pct. til 150,47.
Mads Jacobsen understreger dog, at kursfaldet er en reaktion på de voldsomme stigninger aktiemarkedet har oplevet, og at der ikke er tegn på et egentligt kollaps i aktiemarkedet.
- Det er ikke det store kollaps, der er under opsejling. Det er en korrektion - og den korrektion er ikke overstået endnu. Men vi står ikke over for en finansiel krise. Vi går en periode i møde, hvor det ser lidt surt ud, inden vi igen ser nye kursstigninger, beroliger DDB-direktøren.
Det var den længe ventede stigning i de amerikanske renter i slutningen af marts, der udløste korrektionen. Den amerikanske centralbank hævede den såkaldte Fed Funds til 5,50 pct. fra 5,25 pct. Den amerikanske rentestigning var ifølge Mads Jacobsen et signal til aktiemarkedet om, at kursstigningerne var lige lovlig voldsomme.
- Det signal har markedet forstået, og derfor er vi nu en korrigerende fase, siger Mads Jacobsen, der forventer, at den negative stemning vil præge markederne de næste par måneder.
Det er usikkerheden om, der er yderligere rentestinginger i vente, der holder korrektionen i live. Og mange analytikere mener, at der ihvert fald er endnu en stigning på 0,25 pct.point i vente - måske allerede til maj. Men det føler Mads Jacobsen sig ikke overbevist om.
- Det kommer meget an på, hvordan aktiemarkedet reagerer. Med den korrektion, vi oplever nu, mener jeg, at sandsynligheden for en amerikansk rentestigning er mindre. Hvis Dow Jones (det amerikansk aktieindeks, red.) falder fem pct. herfra, tror jeg behovet (for en rentestigning, red.) er væsentlig mindre, siger Mads Jacobsen.
Han begrunder det bl.a. med, at inflationsudviklingen i USA ikke giver belæg for yderligere amerikanske rentestigninger.
Endelig pointerer Mads Jacobsen, at den amerikanske centralbank absolut ikke har til hensigt, at sende aktiemarkederne ud i et frit fald, selvom renten hæves endnu et nøk.
- Det kan godt være, at man var bekymret for et for hurtigt stigende aktiemarked, men det er ikke det samme som, at man ønsker et kollaps i aktiekurserne. Det man som sædvanlig ønsker sig fra myndighedernes side, er den gyldne mellemvej, anfører Mads Jacobsen.
- Per Bech Thomsen (+45) 33 96 96 56.
(c) Reuters Limited 1997.
