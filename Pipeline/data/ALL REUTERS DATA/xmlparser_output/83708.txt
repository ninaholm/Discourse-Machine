Novos Diabetes Care bedre end ventet - analytiker.

KØBENHAVN, 14 maj (Reuter) - I det store hele var første kvartals regnskab fra Novo Nordisk i overensstemmelse til lidt bedre end markedets forventninger. Ifølge en analytiker, hvis estimat lå i den nedre ende af forventningerne, har specielt udviklingen i Diabes Care-produkterne overrasket positivt.
- Vi er blevet overrasket over omsætningsvæksten i Diabetes Care. Vi regnede med, at effekten af lagerforskydningerne ville have været større, siger analytikeren.
I regnskabet fra Novo Nordisk for årets første tre måneder, der blev fremlagt onsdag, fremgik det, at salget af Diabetes Care produkter steg syv pct. til 1.891 mio. kr.
- Væksten skyldes et øget volumen og et forbedret produktmix inden for insulinpræparater, især et øget salg af Penfill til NovoPen, samt engangspennen NovoLet, om end salget er negativt påvirket af lagerforskydninger i distributionsleddet i Tyskland, UK og USA mellem fjerde kvartal 1996 og første kvartal 1997, forklarer Novo sin fremgang i regnskabet.
Det samlede salg i Health Care divisionen steg med seks pct. til 2.670 mio. kr. og det levede ifølge Novo Nordisk selv ikke helt op til forventningerne. Men de to analytikere som Reuters Finans har talt med, ser ingen grund til at rynke på næsen af udviklingen i Health Care. Men de er begge skuffede over, at salget i Norden af det antidepressive middel Seroxat faldt med 29 pct. til 58 mio. kr.
- Især i lyset af, at SmithKline Beechams salg af Seroxat/Paxil uden for Norden steg med 49 pct. i første kvartal, siger den ene af analytikerne.
Konkurrenten Eli Lilly har dog også haft problemer med sit salg af antidepressionsmidlet Prozac uden for sit hjemmemarked i USA. Eli Lillys salg i USA steg i første kvartal med tre pct., mens salget af Prozac uden for USA faldt 17 pct.
Novo Nordisk begrunder selv tilbagegangen i Norden med øget parallelimport i Norge og fortsat stærk konkurrence i Sverige.
Begge analytikere udtrykker skuffelse over udviklingen i Novo Nordisks enzym-forretning, hvor salget godt nok voksede med syv pct., men primært som følge af valutakursudviklingen. Korrigeret for valuta var den reelle vækst en pct. Begge Novo-analytikere havde ventet en større volumenvækst.
- Vi havde regnet med en pænere volumenvækst, og at valutakurseffekten ville have været knap så stor, siger den ene analytiker.
Hans kollega er dog overbevist om, at Novo Nordisk vil få rettet op på salget i den resterende del af 1997.
Begge tolker det positivt, at Novo Nordisk i april har introduceret epilepsimidlet Gabitril i Schweiz, Tyskland og Østrig.
Novo Nordisk samlede salg steg i første kvartal med syv pct. til 3.660 mio. kr., mens resultatet af den primære drift steg otte pct. til 552 mio. kr. På forhånd havde ni analytikere i et Reuters estimat lagt op til en stigning i omsætningen på godt seks pct. og en stigning i det primære driftsresultat på knap syv pct.
De to analytikere er enige i, at kvartalsregnskabet fra Novo Nordisk ikke giver nogen grund til at ændre på helårsestimatet. Novo Nordisk fastholdt da også sin prognose fra årsberetningen for 1996 om en vækst i år i både primært resultat og resultat før skat på mindst 15 pct.
- Eva Elgaard Pedersen (+45) 33 96 96 57.
(c) Reuters Limited 1997.
