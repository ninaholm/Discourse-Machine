PHØNIX ØNSKER ENDELIGE TILBUD I DENNE UGE - FMD.

KØBENHAVN, 24 februar (Reuter) - Bestyrelsen for Phønix Contractors forsøger nu at lægge pres på norske Rieber &amp; Søn og danske Superfos for at få de to virksomheder til at afgive deres sidste købstilbud på Phønix i indeværende uge.
- I personlige samtaler med Olav Daviknes og Peter Højland i weekenden har jeg gjort dem klart, at Phønix meget gerne ser deres endelige købstilbud inden fredag. Hvis ikke vi får en melding i løbet af ugen, vil jeg kontakte dem for at få et ja eller et nej, siger Phønix-formand Henry Petersen til Reuters Finans mandag.
Han erkender dog, at han ikke kan afkræve garantier fra Olav Daviknes, der er direktør for Rieber-koncernens vejdivision, eller fra Peter Højland, der er koncernchef i Superfos.
- Men begge selskaber erkender den uheldige situation, siger Henry Petersen.
Den fortsat uafklarede situation undgår ikke at påvirke Phønix, påpeger adm. direktør Poul Nørby fra asfaltkoncernen i Vejen. Både internt i virksomheden og ud af til mærkes virksomheden af de auktionslignende tilstande.
- Vi mærker usikkerheden internt. Det betyder, at medarbejderne bruger for meget tid på ikke-produktivt arbejde, siger Poul Nørby til Reuters Finans mandag.
At det netop er nu, usikkerheden slår igennem, risikerer at ramme Phønix ekstra hårdt, da de større licitationer på statens vejprojekter for alvor går i gang i de kommende uger efterfulgt af licitationerne i amterne og hos kommunerne. Samtidig er også kunderne usikre.
- Vi kan mærke, at både kunder og leverandører har indtaget en lidt afventende holdning, hvor også de ønsker afklaring på Phønix&apos; fremtid, siger Poul Nørby.
Usikkerheden gælder også de professionele iagttagere. En mægler med forbindelse til pensionskasserne tør således ikke udpege nogen favorit i Phønix-kapløbet. Han venter dog et nyt bud fra Superfos i forlængelse af fredagens Superfos-bud på 808 mio. kr., som blev efterfulgt af et bud på 820 mio. kr. fra Rieber &amp; Søn.
Han påpeger samtidig faren for, at kapløbet ender med, at de to kamphaner hver sidder med 10-20 pct. af aktierne, fordi aktionærerne ikke kan blive enige om, hvem de skal sælge til. Det kan i værste fald blokere for en løsning på problematikken omkring den fremtidige ejerstruktur.
- Stig Ørskov Pedersen (+45) 33 96 96 59.
(c) Reuters Limited 1997.
