Kbh Luft-resultat faldt i andet halvår 1996.

KØBENHAVN, 6 marts (Reuter) - Både driftsresultatet og resultatet før skat i Københavns Lufthavne faldt i andet halvår 1996 i forhold til samme periode året før. Det fremgår af selskabets årsregnskabsmeddelelse torsdag.
Københavns Lufthavne fik i hele 1996 en omsætningsvækst på 16 pct. til 1.395 mio. kr. og stigning i resultatet før skat på 12 pct. til 422 mio. kr. Udviklingen i året dækker imidlertid over en kraftig fremgang i det økonomiske resultat i første halvår og en mindre tilbagegang i andet halvår.
I de første seks måneder steg resultat før skat med næsten 40 pct. til 199 mio. kr., hvilket i høj grad kunne tilskrives overtagelse af forretningscenteret i lufthavnen.
Denne årseffekt frafalder ved sammenligning af andet halvår 1996 med samme halvår 1995. Her faldt resultatet før skat således med fire pct. til 223 mio. kr. Omsætningen er samtidig steget med godt otte pct. til 715 mio. kr. Driftsresultatet faldt seks pct. til 232 mio. kr.
Det medfører tillige, at de økonomiske nøgletal som eksempelvis overskudsgraden forringedes i 1996.
Mens overskudsgraden er fastholdt i første halvår, er den faldet over fem pct.point i andet halvår til godt 35 pct. For hele året ligger andelen af driftsresultatet i forhold til nettoomsætningen nu på 34,8 pct. mod 37,7 pct.
(c) Reuters Limited 1997.
