Eureko forhandler med to selskaber om medlemsskab.

AMSTERDAM, 4 april (Reuter) - Det europæiske forsikringssamarbejde, Eureko, som danske Topdanmark deltager i, har nu indledt forhandlinger med to selskaber i Frankrig og Italien om optagelse i samarbejdet, oplyser Eureko fredag.
- Vi taler med kandidater i Frankrig og Italien, siger Gijs Swalef, der er bestyrelsesformand for det hollandske selskab, Achmea, der allerede deltager i samarbejdet.
Han tilføjede, at der vil gå noget tid, inden der drages en konklusion af forhandlingerne.
Eureko blev etableret i 1992, og udover Topdanmark og Achmea deltager det britiske Friends Provident, tyske Gothaer Versicherungen, svenske Wasa og den portugisiske finanskoncern BCP.
Gijs Swalef sagde til journalister på et møde i Amsterdam, at han ventede en stigning i omsætningen på 10-15 mia. hollandske gylden eller mere frem til år 2000. I øjeblikket er omsætningen på ca., 35 mia. hollandske gylden.
- Samarbejdet kan højst have otte medlemmer, sagde Gijs Swalef. Han begrundede det med, at det ellers vil blive for svært at træffe beslutninger.
Han oplyste, at Eureko ikke har planer om at blive børsnoteret, men samtidig udelukkede han ikke, at det kan ske i fremtiden.
- Hvis vi foretager en stor akkvisition får vi brug for ekstra kapital, sagde han.
1 hollandsk gylden = 3,3860 kr.
- Reuters Amtsterdam (+31) 20 504 5000.
(c) Reuters Limited 1997.
