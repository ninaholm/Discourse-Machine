Valuta - D-mark fortsat svækket mod USD og yen.

KØBENHAVN, 11 februar (Reuter) - Den tyske valuta
ligger tirsdag eftermiddag fortsat svækket mod både den
amerikanske valuta og den japanske yen.
Ifølge handlere er D-marken blevet svækket som følge
af skepsis i markedet over for den økonomiske
genoprejsning i Tyskland og dermed landets evne til at
opfylde ØMU-kriterierne.
En dollar koster midt på eftermiddagen knap 1,6685
D-mark mod en pris ved middagstid på 1,6670. Mod den
japanske valuta er D-marken blevet svækket til kurs 73,60
fra lige under kurs 74.
Problemerne i Tyskland har sat lidt skub i
spekulationerne om, hvorvidt tidsplanen for lanceringen af
den fælles mønt vil blive udskudt. Størsteparten af
økonomer tror stadig, at tidsplanen holder, men de
erkender, at de kommende måneder vil blive afgørende for,
hvorvidt tidsskemaet holder.
Tidsplanen kan nemlig komme i fare, såfremt den tyske
kansler Kohl ikke ønsker at tage en ny tørn som kansler
efter det tyske valg i oktober 1998.
- Hvis Kohl ikke vil tage endnu en periode, vil det
blive endnu mere vanskeligt at få den monetære union
gennemført. Jeg vurderer, at han senest vil give en
klarmelding i efteråret, siger Werner Becker, der er
senior-økonom i Deutsche Bank i Frankfurt.
Derudover slås den tyske økonomi i øjeblikket med den
højeste ledighed siden anden verdenskrig, og dermed øgede
offentlige udgifter.
Ifølge en rapport fra britiske BBC - der siden er
blevet afvist af den tyske regering - sagde at den tyske
regering nu regner med et underskud på de offentlige
budgetter i år på 3,5 pct. af BNP.
DEM/DKK  USD/DKK  FRF/DKK USD/JPY USD/DEM
Tirsdag   14.52  3,8110   6,3540   1,1285  122,80  1,6685
Tirsdag   11.50  3,8110   6,3510   1,1290  123,10  1,6670
-- Eva Elgaard Pedersen (+45) 33 96 96 57.
(c) Reuters Limited 1997.
