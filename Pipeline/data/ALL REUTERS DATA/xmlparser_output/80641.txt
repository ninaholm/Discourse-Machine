TYSKE RENTER UÆNDREDE LANGT IND I 1997 - MIDTBANK.

KØBENHAVN, 25 februar (Reuter) - Der er fortsat ikke noget, der tilsiger ændrede renter i Tyskland, konkluderer Midtbank i sin ugentlige markedskommentar, Finans Fokus.
- De finansielle markeders håb om en rentesænkning er fanget mellem stigende inflations-og pengemængdetal på den ene side og svage væksttal... og høj arbejdsløshed ... på den anden side, skriver Midtbank.
Banken ser ingen grund til, at renterne bliver ændret &quot;langt ind i 1997.&quot;
Bankens analytikere henviser bl.a. til status over tysk inflation for januar samt for pengemængden, hvor der var tale om stigninger.
Den årlige stigningstakt for tysk inflation var i januar på 1,8 pct., mens M3-pengemængden steg med en årsrate på 11,7 pct. målt i forhold til 4. kvartal 1995.
Det giver dog ikke risiko for højere renter, fordi inflationen var stærkt påvirket af sæsonbetingede faktorer, vurderer Midtbank. Og det høje M3-tal var bl.a. påvirket af et statistisk efterslæb fra december.
- Der er derfor ikke grund til at forvente, at de tyske renter på denne baggrund har nået bunden, og at næste renteændring bliver i opadgående retning, skriver Midtbank.
På den anden side er der heller ikke udsigt til, at renterne kommer længere ned, tilføjes det.
- Dertil kræves, at M3 nærmer sig eller kommer inden for Bundesbanks målområde, at D-marken styrkes, og at væksten ikke stiger væsentligt i de kommende måneder, skriver bankens analytikere.
- Uffe Hansen (+45) 33 96 96 58.
(c) Reuters Limited 1997.
