NKT vil positionere sig i superledermarked - NKT.

KØBENHAVN, 30 juni (Reuter) - NKT etablerer sig som de første i Europa som kommercielle udbydere af keramiske superledere med virksomheden Nordic Superconductor Technologies for at være godt positioneret i et marked, der globalt ventes at være på mellem fem og 50 mia. kr. om året i 2005.
- Vi går tidligt ind i markedet, fordi vi tror på det og for at positionere os og have kunder, når markedet rigtigt kommer i gang, siger forretningskoordinator Henrik Morgen fra NKT Research Center til Reuters Finans.
Han siger, at markedet for øjeblikket er meget usikkert - både hvad angår prisudvikling og teknologiske gennembrud. Specielt forskes der meget i superledende magneter og stærkstrømskabler, men også medico-industrien benytter lederne til for eksempel hjernescannere.
For øjeblikket er der kun en håndfuld kommercielle producenter af superledere i verden, men i USA er der allerede stor efterspørgsel.
- Det store marked er i USA, og det er da også amerikanerne, som regner med, at salget vil blive på 50 mia. kr. Når man kan lave superledende stærkstrømskabler, så er det helt store marked der, siger Henrik Morgen.
Problemet med superledere er, at de skal være meget kolde, for at der ikke kommer tab i ledeevnen. Under optimale forhold er der ingen elektrisk modstand i en superleder.
Henrik Morgen regner med, at superledere om 25 år vil være en standardvare med gennemsigtighed i prisudviklingen.
I startfasen baserer NKT sin produktion på det forsigtigste skøn i markedet, nemlig at der bliver et årligt globalt salg på fem mia. kr.
Selskabet regner med, at de nuværende ni medarbejdere i år 2000 vil være fordoblet.
Han tør på grund af den uigennemsigtige prisdannelse ikke sige noget om forventningerne til salget i de kommende år.
- Carl Johan Corneliussen (+45) 33 96 96 58.
(c) Reuters Limited 1997.
