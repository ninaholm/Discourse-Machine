JOBVÆKST I BYGGE/ANLÆG KULMINERER I 97 - ANALYSE.

KØBENHAVN, 27 januar (Reuter) - Stigningen i beskæftigelsen indenfor bygge-og anlægssektoren vil kulminere i 1997 og derefter falde i 1998, vurderer Entreprenørforeningen i sin nye konjunkturanalyse.
- I 1998 begynder beskæftigelsen at falde med 1.300 mandår. Beskæftigelsesfaldet skyldes en nedgang på 1.000 mandår på markedet for reparation og vedligeholdelse som følge af vigende aktivitet ved byfornyelse. Hertil kommer, at anlægsbeskæftigelsen forventes at falde med ca. 800 mandår, skriver Entreprenørforeningen.
Denne tilbagegang kan ikke opvejes af fremgangen ved nybyggeri og tilbygning, tilføjes det.
I 1997 forventer foreningen, at det vil blive tale om en fremgang i beskæftigelsen på 500 mandår til 113.300 fra de 112.800, det blev til i 1996. Entreprenørforeningen har dermed nedjusteret sin juli-prognose for både 1996 og 1997 med hhv. 500 og 1.200 mandår.
Faldet i 1998 ventes at fortsætte i årene derefter, som en følge af nedskæringerne på byfornyelsesområdet.
- Beskæftigelsesindholdet pr. mio. kr. i det industrialiserede byggeri er ikke højt nok til at opveje nedgangen i det meget beskæftigelsestunge byfornyelsesarbejde. Det ser således ud til, at bygge-og anlægssektorens beskæftigelse under dette opsving kulminerer i 1997, konkluderer Entreprenørforeningen.
(c) Reuters Limited 1997.
