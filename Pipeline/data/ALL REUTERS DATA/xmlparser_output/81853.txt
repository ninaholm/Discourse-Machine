Schouws omsætning steg markant efter Micon-køb.

KØBENHAVN, 20 marts (Reuter) - Handels-og emballagevirksomheden Schouw &amp; Co oplevede en markant stigning i omsætningen i 1996, men årsagen er først og fremmest, at koncernen har øget sin ejerandel i Micon A/S til over 70 pct. af aktiekapitalen, og dermed indgår Micon som et konsolideret selskab i koncernen.
Koncernens omsætning er steget 77 pct. til 1.464 mio. kr. Af stigningen på 636 mio. kr. i omsætningen skyldes 528 mio. kr. Micon-selskabet, der udvikler og producerer vindenergianlæg.
Koncernens overskud før skat og ekstraordinære poster steg til 131,4 mio. kr. fra 113,6 mio. kr. året før. Resultatet efter skat og minoritetsinteresser steg marginalt til 80,6 mio. kr. fra 78,4 mio. kr.
- Bestyrelsen anser det opnåede resultat, der forrenter egenkapitalen med 22,7 pct. som tilfredsstillende, hedder det i regnskabet.
Det samlede overskud er sammensat er et mindre resultat end forventet på energiområdet, mens plusset fras handels-og fødevareområdet var bedre end forventet, fremgår det.
(c) Reuters Limited 1997.
