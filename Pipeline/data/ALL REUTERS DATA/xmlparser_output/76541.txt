TELE DANMARK NEDJUSTERET HOS GOLDMAN SACHS.

KØBENHAVN, 26 september (Reuter) - Den amerikanske investeringsbank, Goldman Sachs, har nedjusteret sin anbefaling på Tele Danmark til &quot;market perform&quot; fra &quot;outperform&quot;, fremgår det af en analyse fra banken.
- Vi har nedjusteret anbefalingen på Tele Danmark efter, at vi har nedjusteret vores indtjenings-og udbytte estimater for 1996 og 1997, skriver banken.
Nedjusteringerne skyldes udsigten til øgede drifts-og markedsføringsudgifter i regnskabsåret 1997.
Goldman Sachs forventer således et resultat før skat på 4.717 mio. kr. i 1996, mod 5.458 mio. kr. i 1995. I 1997 forventes et resultat før skat på 5.343 mio. kr.
Forventningen til indtjeningen pr. aktie (EPS) for 1997 er nedjusteret med tre pct. til 26,89 kr. pr. aktie.
For regnskabsåret 1996 venter banken, at indtjeningen pr. aktie bliver på 23,59 kr.
I stedet for at investere i Tele Danmark anbefaler Goldman Sachs sine kunder at investere i Telefonica de Espana eller Telecom Italia.
Allerede den 16. september slap nedjusteringen ud til aktiemarkedet, som reagerede ved at sende aktien tre kr. ned til kurs 278, hvor den stort set har holdt sig siden. (/jnu).
(c) Reuters Limited 1996.
