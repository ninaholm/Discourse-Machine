HELÅRSSTATUS - BANKERS INDTJENING FALDT LIDT I 96.

KØBENHAVN, 7 februar (Reuter) - Pengeinstitutternes overskud ser ud til at være faldet lidt sidste år i forhold til året før. Resultatet før skat er således 2,6 pct. lavere i 1996 end i 1995.
Det viser en gennemgang af 24 pengeinstitutters regnskaber, som Reuters Finans har lavet.
Det samlede resultat før skat i de 24 pengeinstitutter, som indtil videre har offentliggjort 1996-regnskab, er faldet til 857,8 mio. kr. fra 881 mio. kr. året før.
Det er først og fremmest posten med kursreguleringer af værdipapirer, der trækker ned i resultatet, viser analysen. Overskuddet fra den post er således faldet knap 40 pct. til 206,8 mio. kr.
Trods det lavere resultat har bankerne i modsætning til 1995 tjent mere på den basale drift.
I 1996 har de 24 pengeinstitutter haft et overskud på 889 mio. kr. på den egentlige drift. Det er hele 16 pct. bedre end i 1995, hvor overskuddet var 769 mio. kr.
Det er primært mindre pengeinstitutter, der har offentliggjort regnskab indtil videre, og de har oplevet stigende aktivitet. Udlån er steget knap 12 pct., mens indlån er steget knap 10 pct., men den stigende aktivitet har også smittet af på pengeinstitutternes omkostninger, der er steget godt syv pct. i forhold til 1995.
Posten med tab og hensættelser på kunder er faldet markant, fremgår det. Udgifterne til den post er faldet 27 pct. til 248,1 mio. kr., og den såkaldte tabspct. kan gøres op til 0,85 pct. mod 1,32 pct. i 1995.
De 24 pengeinstitutter repræsenterer ca. fire pct. af den samlede balance i sektoren. De store pengeinstitutter offentliggør først deres regnskaber i løbet af uge otte og ni.
- Ole Mikkelsen (+45) 33 96 96 54.
(c) Reuters Limited 1997.
