SAS satser stort i USA 30/5 - 30 pct flere sæder.

KØBENHAVN, 26 maj (Reuter) - SAS satser igen på direkte ruter til USA. Efter gennem flere år at have skåret ned på antallet af interkontinentale non-stop-ruter, starter det skandinaviske flyselskab en aftenrute til Newark ved New York fra København på fredag den 30. maj. Det oplyser chefen for SAS&apos; interkontinentale ruter, Per Franke til Reuters Finans.
- Vi vil skabe en bredere basis for vores USA-trafik, og kapaciteten mellem Skandinavien og New York bliver nu udvidet med 30 pct., siger Per Franke.
Rutechefen vil umiddelbart ikke sætte tal på, hvad selskabets seneste satsning på at bevare sin position som det førende luftfartsselskab for rejsende til og fra Skandinavien, koster. Det indsatte fly bliver af typen Boeing 767. Aftenafgangen bliver ugentlig undtagen mandag og onsdag.
SAS har store forventninger til den nye afgang, da det bliver den sidste afgang fra New York-området til Europa og vice versa.
- Det er antagelig en af de største produktinvesteringer i moderne tid, siger SAS&apos; nordamerikanske områdechef, Jürgen Hoe-Knudsen til koncernbladet, SAS Inside.
Både områdechefen og rutechefen forventer, at det nye tiltag også vil tiltrække mange af konkurrenternes rejsende. Afgangen skønnes at være attraktiv ikke kun for skandinaviske passagerer, men også for rejsende fra mindre europæiske byer.
Per Franke tilføjer, at SAS forventer en lønsom afgang, hvilket betyder en belægning på højde med de øvrige amerikanske afganges 70-75 pct. SAS arbejder ydermere på at åbne en ny linie mellem Stockholm og Chicago, hvor samarbejdet med United Airlines forventes at bidrage til den nødvendige trafik.
Den nye afgang til Newark er ifølge Per Franke en vigtig brik i SAS&apos; målsætning om at fastholde en stor del af den amerikanske lufttrafik til og fra Skandinavien.
Men han afviser, at udfaldet af de nye tiltag vil have afgørende betydning for SAS&apos; tilstedeværelse i det atlantiske luftrum i øvrigt.
- Søren Linding Jakobsen (+45) 33 96 96 53.
(c) Reuters Limited 1997.
