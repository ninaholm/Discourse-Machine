Ingen udsigt til bedre konkurrencevne - Sydbank.

KØBENHAVN, 30 maj (Reuter) - Der er ingen udsigt til, at den danske konkurrenceevne bliver forbedret i de næste par år, konkluderer Sydbank i en ny prognose for dansk økonomi.
- Inflationen i 1997 og 1998 ventes at blive på henholdsvis 2,2 pct. og 2,3 pct. Dette vil betyde en pris-og vækstudvikling, der stadig ligger over den tyske. Dermed er der ikke udsigt til en forbedring af konkurrenceevnen, konstaterer Sydbank i prognosen.
Sydbank fastholder sit skøn for væksten i bruttonationalproduktet (BNP) i 1997 i forhold til sin seneste prognose fra februar i år.
- Sydbank venter en vækst på henholdsvis 3,0 pct. og 2,9 pct. i 1997 og 1998. Et privatforbrug på 2,9 pct. begge år er den primære årsag, skriver banken.
Det er første gang banken offentliggør skøn for den økonomiske udvikling i 1998.
Bankens økonomer har opjusteret sine skøn for udviklingen i betalingsbalancen, så der nu ventes et overskud på 14,9 mia. kr. i år og 14,5 mia. kr. næste år. Samtidig er estimatet for ledigheden nedjusteret til 7,9 pct. i 1997 og 7,5 pct. næste år. Men økonomerne påpeger i samme ombæring, at der stadig er mange personer i forskellige arbejdsmarkedsordninger.
- I marts var der således 66.200 i aktivitering, 52.300 på orlov og 172.600 på efterløn og overgangsydelse, hedder det i prognosen.
- Ole Mikkelsen (+45) 33 96 96 54.
(c) Reuters Limited 1997.
