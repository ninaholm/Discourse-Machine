CODAN BANK SER UDVIDELSE AF RENTESPÆND I 1997.

KØBENHAVN, 14 oktober (Reuter) - Codan Bank forventer, at det dansk-tyske 10-årige obligationsrentespænd ved nytår vil ligge omkring 75 basispoint for i 1997 at blive udvidet igen, fremgår det af bankens seneste prognose.
- Vi forventer, at det danske rentespænd til Tyskland bliver større igen i løbet af 1997, idet inflationen i Danmark må forudses at blive noget højere end i Tyskland. Den relativt høje danske efterspørgsel giver ikke kun inflationsproblemer, men vil også på sigt føre til en forværring af handels-og betalingsbalancen, skriver Codan Bank i Konjunkturrapport 4. kvartal.
I år og til næste år bliver det danske betalingsbalanceoverskud ifølge Codan Bank dog reddet af stigende produktion og eksport af olie og gas samt en forbedret landbrugseksport.
Begge år forventer Codan Bank et overskud på betalingsbalancens løbende poster på 10 mia. kr.
Den 10-årige danske obligationsrente ventes ved nytårstid at være 6,75 pct. for i løbet af 1997 at stige et halvt pct.point til 7,25 pct. ultimo 1997. Mandag eftermiddag er den 10-årige rente 6,85 pct. - 83 bp højere end den tilsvarende tyske.(/eep).
(c) Reuters Limited 1996.
