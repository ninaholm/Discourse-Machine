APM påbegynder prøveboring i Indonesien - APM.

KØBENHAVN, 7 august (Reuter) - A. P. Møller Gruppen påbegynder nu sin første efterforskningsboring i Indonesien. A. P. Møller bekræfter over for Reuters Finans, at datterselskabet Maersk Oil Indonesia Karang Besar i løbet af august vil påbegynde efterforskningsboringen Gosungan-I.
Dermed når Maersk Oil Indonesia Karang Besar et væsentligt skridt videre i ambitionerne om at finde olie i den indonesiske undergrund, hvor selskabet deltager med en 47,5 procents interesse i en offshore-licens. De øvrige deltagere er Canadian Petroleum Karang Besar med 47,5 pct., der et datterselskab af Canadian Occidental Petroleum, samt Trans-Asia med tre pct. og Balabac med to pct.
Konsortiet, der har efterforskningsrettigheder i en blok på 980 kvadratkilomter, udførte i 1996 luftbåren prospektering over 2.592 km, og er nu klar til at gå videre med aktiviteterne, fremgår det af regnskabet for 1996 fra Maersk Oil Indonesia Karang Besar.
Maersk Oil Indonesia Karang Besar havde indtil 1. december 1996 en andel på i alt 95 pct. i licensen, men solgte så halvdelen til Canadian Petroleum Karang Besar.
Samtidig overtog det canadiske selskab en andel på 10 pct. af en anden indonesisk licens, hvor et andet A. P. Møller selskab, Maersk Oil Indonesia Maratua, ejer 85 pct. Også her deltager Trans-Asia med tre pct. og Balabac med to pct.
Dette konsortie har efterforskningsrettigheder i en blok på 6.672 kvadratkilometer, der både er onshore og offshore. I 1997 udførte konsortiet luftbåren prospektering over 17.783 kvadratkilometer, fremgår det af regnskabet for 1996 fra Maersk Oil Indonesai Maratua.
- Stig Ørskov Pedersen (+45) 33 96 96 59.
(c) Reuters Limited 1997.
