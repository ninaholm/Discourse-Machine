ATP job-tal denne gang uden offentlig sektor - DS.

KØBENHAVN, 14 februar (Reuter) - Mandagens beskæftigelsesopgørelse for fjerde kvartal 1996 fra Danmarks Statistik bliver uden medregning af udviklingen i den offentlige sektor, oplyser Danmarks Statistik.
Tallene, der opgøres på grundlag af ATP-indbetalingerne, anses i øjeblikket for usikre, når det gælder den offentlige sektor, da en stor del af de offentlige ansatte er overgået til den nye C-sats for ATP-bidraget. Derfor offentliggøres kun tal for den private sektor.
Danmarks Statistik har ikke på nuværende tidspunkt et overblik over antallet af personer, der er gået fra B-sats til C-sats, og samtidig er der i fjerde kvartal foretaget en række ATP-indbetalinger med tilbagevirkende kraft. Det ventes dog, at de manglende oplysninger vil foreligge i løbet af de næste måneder.
Fraværet af offentlige ansatte i opgørelsen har afholdt en række analytikere fra at foretage skøn over beskæftigelsesopgørelsen, der normalt betragtes som en af de mest præcise opgørelser over beskæftigelsesudviklingen i Danmark.
En mini-rundspørge til tre analytikere giver et gennemsnitskøn over den sæsonkorrigerede udvikling i den private sektor på 7.000 flere beskæftigede i forhold til tredje kvartal, hvor der var tale om en stigning på ca. 3.000, mens der for den offentlige sektor ligeledes blev målt en stigning på ca. 3.000, hvilket sendte den samlede sæsonkorrigerede beskæftigelse op på 2.068.300 personner.
Danmarks Statistik offentliggør ikke noget samlet tal for den private beskæftigelse, men opgør kun udviklingen på de enkelte sektorer.
- Stig Ørskov Pedersen (+45) 33 96 96 59.
(c) Reuters Limited 1997.
