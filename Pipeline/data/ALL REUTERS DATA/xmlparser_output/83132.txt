Teknik viser endnu stærkere dansk krone - Unibank.

KØBENHAVN, 29 april (Reuter) - Den danske krone kan blive endnu stærkere over for den tyske mark, selvom en tysk mark i øjeblikket er billigere end den har været i næsten syv år, når den købes med danske kroner.
Det tilsiger en teknisk analyse ifølge analytiker Jan Bylov fra Unibank Markets.
- Jeg venter en stabil til lidt stærkere dansk krone over for den tyske mark, siger Jan Bylov til Reuters Finans tirsdag. Fortsætter den nuværende trend, udpeger han niveauerne 3,7935 og 3,7975 kroner per D-mark som mål for udviklingen de næste par måneder.
Ifølge Nationalbankens middelkurser lå den danske krone mandag i 3,8068 DEM. Et tilsvarende lavt niveau er ikke set siden slutningen af juli 1990. 13. januar i år var kronen dog tæt på en tilsvarende styrke med kurs 3,8074 DEM.
Kursbevægelserne er fortsat meget små, og sådan vil det fortsat være ifølge Jan Bylov.
- Vi skal ikke forvente at se store ryk i kursen, siger Unibank-analytikerne.
Han venter, at kursen 3,8065 kan blive et forholdsvist svært punkt at bryde ned gennem.
Den fortsatte styrkelse af den danske krone ses bl.a. som en konsekvens af en stærkere amerikansk dollar.
Kronens styrke og stabilitet er interssant set i lyset af, at de øvrige nordiske valutaer i den seneste tid har levet en relativ omtumlet tilværelse over for D-marken, bemærker en valutahandler.
Den svenske krone i løbet af de seneste par uger er svækket omkring to pct. over for den tyske mark. Også den norske krone og den finske markka er i løbet af april blevet svækket over for den tyske mark.
- Kronens styrke er et udtryk for Nationalbankens succes med at holde kronekursen stabil. Store udenlandske finanshuse ser stadig muligheder for at tjene penge i de øvrige skandinaviske valutaer, mens de har opgivet kronen, siger en valutahandler, der samtidig understreger, at kommercielle interesser i f.eks. svenske kroner er større end i danske kroner.
- Stig Ørskov Pedersen (+45) 33 96 96 59.
(c) Reuters Limited 1997.
