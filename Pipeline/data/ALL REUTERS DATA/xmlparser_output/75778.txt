ANALYTIKERE VENTER KLART BEDRE RESULTAT I SYDBANK.

KØBENHAVN, 20 august (Reuter) - Sydbank ventes at være kommet igennem første halvår 1996 med et resultat, der er klart bedre end resultatet i den tilsvarende periode sidste år, viser et estimat, som Reuters Finans har indsamlet tal til fra tre danske analytikere.
Et gennemsnit af analytikernes gæt på bankens ordinære resultat lyder på 127 mio. kr., og hvis det holder stik, vil det være godt 60 pct. bedre end resultatet i den tilsvarende periode sidste år, hvor det blev til et ordinært resultat på 78 mio. kr.
Sydbank skrev i sit seneste årsregnskab, at koncernen venter et væsentligt større overskud end i 1995, hvor det for hele året blev til et ordinært resultat på 168 mio. kr.
Samtidig skrev ledelsen i årsregnskabet, at omkostningerne ville falde med ca. 60 mio. kr. til ca. 1.300 mio. kr.
Analytikerne venter, at de samlede omkostninger, der består af udgifter til personale, afskrivninger på aktiver og andre driftsudgifter, vil løbe op i 662 mio. kr. i første halvår.
Pengeinstitutterne har traditionelt lidt større omkostninger i første halvår - bl.a. på grund af udbetaling af feriepenge til de ansatte.
Der ventes en lille stigning i posten med netto rente-og gebyrindtægter, så den vil udgøre 963 mio. kr. mod 857 mio. kr. i den tilsvarende periode sidste år.
Posten med kursreguleringer ventes halveret til 70 mio. kr., mens omkostningerne ventes at være faldet med knap fire pct. til 662 mio. kr.
Samtidig venter analytikerne en markant nedgang i tab og hensættelser. Gennemsnittet lyder på 161 mio. kr. mod 252 mio. kr. i den tilsvarende periode sidste år.
Ledelsen i Sydbank har også allerede bebudet et betydeligt fald i tab og hensættelser i de kommende år. I 1996 venter ledelsen en tabsprocent i niveauet 1,0-1,2 pct.
Her følger i tabelform aktieanalytikernes progose for Sydbanks halvårsregnskab, der offentliggøres onsdag:.
[MORE].
