Bonusbanken venter 97-res før skat på 5 mio kr.

KØBENHAVN, 14 august (Reuter) - Bonusbanken forventer at komme ud af hele 1997 med et overskud før skat på omkring fem mio. kr. mod et overskud på denne post sidste år på 14,4 mio. kr., fremgår det af en regnskabsmeddelelse til Fondsbørsen torsdag.
- Banken forventer en tilfredsstillende udvikling i andet halvår - dog med en fortsat nedgang i netto rente-og gebyrindtægterne og med budgetterede kurstab på obligationer. Forudsat renteniveauet forbliver uændret, budgetterer banken med et resultat før skat for hele året på omkring fem mio. kr., skriver banken.
I første halvår fik Bonusbanken et overskud før skat på 4,7 mio. kr., som banken selv kalder tilfredsstillende.
I sin seneste regnskabsmeddelelse forventede Bonusbanken et betydeligt lavere nettoresultat i 1997.
Faldet i bankens nettorente-og gebyrindtægter og højere driftsomkostninger er i første halvår blevet mere end modvejet af positive kursreguleringer. Denne post var negativ i samme periode sidste år.
Udlån steg i første halvår til 74,6 mio. kr. mod 73,4 mio. kr. på samme tidspunkt sidste år, mens indlånene gik godt fire pct. op til 717,6 mio. kr.
Det store indlånsoverskud er primært placeret i obligationer, hvor beholdningen ved udgangen af juni udgjorde 723 mio. kr. Omkring halvdelen af de mange obligationber er placeret i korte, variabelt forrentede obligationer, fremgår det.
- Søren Linding Jakobsen (+45) 33 96 96 53.
(c) Reuters Limited 1997.
