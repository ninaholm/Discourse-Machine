Faldende offentlige udgifter - Finansministeriet.

KØBENHAVN, 12 maj (Reuter) - De offentlige udgifter udgør en faldende andel af samfundsøkonomien, skriver Finansministeriet i sin Budgetredegørelse for 1997, der blev offentliggjort tirsdag kl. 13.
- Det skyldes især nedgang i den del af udgifterne, som vedrører statens driftsudgifter og overførselsindkomsterne, mens de kommunale udgifter er faldet noget mindre, skriver Finansministeriet.
På overførselsudgifterne ligger faldet først og fremmest på arbejdsmarkedsområdet, mens udgifterne på uddannelsesområdet er stigende, skriver regeringen.
Af redegørelsen fremgår det, at udgifterne til sociale pensioner er steget med 20,8 mia. kr. fra 1992 (61,3 mia. kr.) til 1997 (82,1 mia. kr.)
Sygehusudgifterne er steget tre mia. kr., svarende til 10 pct. fra 1993 til 1997.
Den samlede direkte og indirekte støtte til erhvervslivet udgør 15 mia. kr., svarende til 1,5 pct. af BNP, mens Danmark bruger 47 mia. kr. om året til indsatsen på miljøområdet.
Til gengæld for de faldende udgifter til overførselsindkomster, er udgifterne til service for ældre og børn steget, fremgår det af redegørelsen.
I 1997 regner regeringen med at bruge 20,7 mia. kr. på service til børn og unge (eksl. indkomstoverførsler som f.eks. børnefamilieydelse).
- Morten Bonde Pedersen (+45) 33 96 96 51.
(c) Reuters Limited 1997.
