Valuta - USD styrkes fortsat før USA-jobtal.

KØBENHAVN, 7 februar (Reuter) - Den amerikanske dollar
styrkes fredag middag fortsat over for den tyske mark og
den japanske yen, mens valutamarkedet afventer
offentliggørelsen af de amerikanske beskæftigelsestal for
januar, der frigives kl. 14.30. Samtidig afventes
weekendens G7-topmøde i Berlin.
USD styrkes blandt andet af udtalelser fra den tyske
finansminister Theo Waigel, der dæmper forventningerne til
en koordineret G7-intervention for at stoppe styrkelsen af
den amerikanske valuta. Samtidig påvirkes den tyske mark
af torsdagens høje tyske ledighedstal.
Tallene viser, at den tyske arbejdsløshed i øjeblikket
befinder sig på det højeste niveau siden anden
verdenskrig, hvilket muligvis kan presse den tyske
Bundesbank til at gennemføre en rentenedsættelse.
Svækkelsen af D-marken slog dog ikke igennem over for
den danske krone, der fredag er svækket en anelse til kurs
3,8160 DKK for 1 DEM mod 3,8145 DKK torsdag aften.
Det vurderes, at USD frem til eftermiddagens
amerikanske nøgletal vil befinde sig på det nuværende
niveau, ligesom der ventes et forholdsvist afventende
europæisk marked.
DEM/DKK  USD/DKK  FRF/DKK USD/JPY USD/DEM
Fredag    11.55  3,8160   6,3435   1,1305  124,20  1,6620
Torsdag   15.28  3,8145   6,3010   1,1300  123,55  1,6515
-- Stig Ørskov Pedersen (+45) 33 96 96 59.
(c) Reuters Limited 1997.
