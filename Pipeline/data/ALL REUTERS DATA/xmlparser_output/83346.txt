Ej behov for indgreb nu - Dansk Handel &amp; Service.

KØBENHAVN, 5 maj (Reuter) - Der er ikke behov et hurtigt økonomisk indgreb, der skal lægge en dæmper på væksten i det private forbrug. Det konkluderer Dansk Handel &amp; Service i sin seneste prognose over udviklingen i dansk økonomi.
- Det private forbrug er sammensat af mange, forskellige dele, der udvikler sig forskelligt. Det er kun få af disse dele, der udvikler sig kraftigt, og der er derfor i den nuværende situation ikke behov for indgreb over for privatforbruget, skriver Dansk Handel &amp; Service.
Prognosen konkluderer, at privatforbruget voksede 2,6 procent i 1996. Dansk Handel &amp; Service forudser, at privatforbruget vil vokse moderat i 1997 og 1998. Væksten ventes begge år at ligge på knap tre pct. Det betyder, at det private forbrug vil udvikle sig i takt med resten af økonomien.
- En sådan moderat vækst i privatforbruget giver ikke anledning til overophedning i økonomien, mener detailhandlens interesseorganisation.
Prognosen kommer samtidig med, at regeringen forhandler med flere oppositionspartier om en række økonomiske stramninger, der skal bremse væksten i privatforbruget.
Derimod advarer Dansk Handel &amp; Service mod udviklingen i det offentlige forbrug, der skønnes at vokse med knap seks pct. om året i de kommende par år.
- Det offentlige forbrug vokser foruroligende stærkt. En sådan vækst gør dansk økonomi meget følsom over for konjunkturomslag, skriver organisationens økonomer.
- Per Bech Thomsen (+45) 33 96 96 56.
(c) Reuters Limited 1997.
