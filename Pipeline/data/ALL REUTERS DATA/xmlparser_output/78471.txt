POSITIVT US-MARKED VIL TRÆKKE DANSKE AKTIER OP.

KØBENHAVN, 20 december (Reuter) - Der er lagt op til en positiv dag på fredagens aktiemarke godt hjulpet op af en to pct. stigning på det amerikanske aktiemarked torsdag og et pænt rentemarked, lyder meldingen fra en handler.
- Vi skal helt klart op i dag efter stigningen i USA. Min bud er, at KFX-indekset lukker en pct. højere i eftermiddag. Markedet vil ligge forsigtigt ud fra starten, og i takt med at vi nærmere os udløbet af futuren vil aktiviteten tage til, siger han.
KFX-indekset sluttede torsdag 0,18 point lavere i 130,97, mens december futuren lukkede uændret i 130,65.
Det amerikanske Dow Jones indeks sluttede torsdag aften to pct. højere i 6.473,64.
Fredagens aktiemarked vil være præget af udløbet af december futuren i heksetimen mellem klokken 11 og 12.
- Der vil være fokus på alle KFX-papirer indtil udløbet af futuren. Markedet kan kortvarigt bølge lidt frem og tilbage, men tonen er så positiv, at vi nok skal slutte højere, fortsætter han. BG Bank og Chr. Hansen rykker begge op i aktiemarkedets superliga, KFX-indekset, på mandag, og handleren vurderer, at det godt kan skabe lidt øget interesse.
Både BG Bank og Chr. Hansen sluttede torsdag en femmer lavere i hhv. 269 og 785.
SAS Danmark blev torsdagens mest omsatte aktie med knap 241.000 stk. og sluttede en enkelt krone højere i kurs 74.
Novo Nordisk var blandt de virksomheder, som trak ned i gårsdagens indeks. Under en omsætning på 57.000 stk. lukkede aktien en daler lavere i 1.042. I USA sluttede medicinalkoncernen i 1.039. Rengøringskoncernen ISS lukkede tre kr. højere i kurs 157. På det amerikanske aktiemarked blev aktien ikke handlet.
Tele Danmark blev handlet en enkelt kr. højere til kurs 311 under en omsætning på 117.000 stk. aktier. I USA lukkede aktien omregnet i kurs 310.
Danisco sluttede torsdagen tre kr. højere i kurs 341.
I Japan lukkede Nikkei 225 indekset fredag morgen 0,61 pct. højere i 19.690,46.
(/jnu).
(c) Reuters Limited 1996.
