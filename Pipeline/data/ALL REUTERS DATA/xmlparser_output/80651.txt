NETCOM SER YDERLIGERE DANSK TELETAKSTFALD I 1997.

KØBENHAVN, 25 februar (Reuter) - En af Tele Danmarks konkurrenter på hjemmefronten, NetCom Systems Danmark, forventer yderligere pres på telefonselselskabernes teletakster i 1997. Primært ventes det, at udlandstaksterne skal yderligere 15 pct.point ned.
Indtil begyndelsen af februar var taksterne for udlandstelefoni ifølge NetComs danske adm. direktør, Ebbe Jørgensen, faldet med 25 pct. siden midten af 1996. Og de takster vil komme længere ned.
- Vi må konstatere, at vores forudsigelse om et prisfald på omkring 40 pct. i perioden fra den 27. juni 1996, hvor NetCom underskrev den første samtrafikaftale, og frem til udgangen af 1997, ser ud til at gå i opfyldelse, siger Ebbe Jørgensen til NetComs danske nyhedsbrev.
NetComs kundemål i 1997 er at få 100.000 kunder, der bruger forvalgskoden 1001, når der ringes til udlandet. NetCom har i øjeblikket 40.000 af slagsen.
NetCom har opjusteret sine forventninger til antallet af talte minutter, fordi der for knap en måned siden blev talt ca. 150.000 minutter per dag mod ventet 50.000 minutter.
Ebbe Jørgensen oplyste i begyndelsen af februar til Reuters Finans, at selskabets målsætning, når det kommer til markedsandel på udlandstrafikken, derfor er blevet opjusteret fra 7-8 pct. ved udgangen af 1997 til 15-20 pct.
- Uffe Hansen (+45) 33 96 96 58.
(c) Reuters Limited 1997.
