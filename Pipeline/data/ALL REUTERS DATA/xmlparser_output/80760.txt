STIGENDE OVERSKUD I CODAN BANK I 1996.

KØBENHAVN, 26 februar (Reuter) - Codan Bank kom ud af regnskabsåret 1996 med et resultat før skat på 121,6 mio. kr. Det er godt 14 pct. mere end i 1995, hvor det blev til 106,4 mio. kr, fremgår det onsdag af 1996-regnskabet.
- Codan Bank har i 1996 fortsat de tiltag, der skal medvirke til, at rollen som forsikringsunderstøttende bank for privatkunder i Codan-koncernen til stadighed udvikles og tilpasses kundernes behov og ønsker, skriver ledelsen i regnskabet.
Bankens handelsområde og porteføljemanagementafdeling har udvidet kundekredsen, og det skyldes ifølge ledelsen en satsning på de områder.
- Det er bankens opfattelse, at investorerne på disse områder vil efterspørge individualiserede løsninger. Dette skal understøtte bankens fortsatte udvikling inden for handel med værdipapirer, renteprodukter mv., hedder det i regnskabet.
Banken har øget posten med kursreguleringer af værdipapirer til 71,1 mio. kr. i 1996 fra 42,9 mio. kr. året før.
- Gevinsten er til dels opnået som følge af den faldende rente, men også på grund af stigende aktivitet med handel i værdipapirer og med valuta-og likviditetsprodukter, hedder det i regnskabet.
Bankens netto rente-og gebyrindtægter er steget til 154,3 mio. kr. fra 152,9 mio. kr., mens posten med tab og hensættelser fortsat er i plus. Det betyder, at der fortsat tilbageføres flere penge, end der reelt tabes og afsættes.
Codan Bank har en balance på 8,6 mia. kr., mens der er indlån for 3,0 mia. kr. Udlån udgør knap halvanden mia.
- Ole Mikkelsen (+45) 33 96 96 54.
(c) Reuters Limited 1997.
