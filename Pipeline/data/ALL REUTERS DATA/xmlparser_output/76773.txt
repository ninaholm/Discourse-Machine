SIS-RESULTAT POSITIVT PÅVIRKET AF FINANSINDTÆGT.

KØBENHAVN, 9 oktober (Reuter) - Kontormøbelfabrikanten SIS International kom ud af regnskabsåret 1995/96 med et resultat før skat på 25,6 mio. kr. mod 15,9 mio. kr. året før, fremgår det onsdag af selskabets årsregnskab for 1995/96.
- Resultatet svarede til vores forventninger ved udsendelsen af halvårsresultatet, skriver ledelsen.
Fremgangen i resultatet før skat skyldes bl.a. et plus på finansnetto på 4,9 mio. kr. mod et underskud på 2,2 mio. kr. året før.
Koncernomsætningen blev øget med fire pct. til 216,1 mio. kr. i forhold til 1994/95.
- Datterselskaberne har alle udvist et positivt resultat på nær det 50 pct. ejede belgiske selskab, der har realiseret et mindre tab. SIS overtager ved årsskiftet de resterende 50 pct. af aktiekapitalen for et symbolsk beløb, hedder det videre.
Inden for selskabets tre forretningsområder, møbler til kontor, EDB og undervisning, har SIS igangsat en udvikling, som forventes at resultere i pæn vækst i de kommende år.
Godt nok venter SIS, at salget af de traditionelle EDB-møbler vil falde, men alt i alt forventes en stigning i omsætningen i 1996/97 på 10 pct.
For regnskabsåret 1996/97 forventer selskabet et resultat før skat på niveau med 1995/96.
- Øget konkurrence og ændret produktmix vil give en forholdsvis lavere vækst i indtjeningen, og der forventes derfor et resultat af primær drift og et resultat før skat på niveau med 1995/96, skriver SIS International.(/jnu).
(c) Reuters Limited 1996.
