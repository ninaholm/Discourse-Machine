THORAX KRÆVER 7,75 KR I ERSTATNING AF AVIS.

KØBENHAVN, 4 november (Reuter) - Thorax Holding stævner nu Ekstra Bladet, og kræver en redaktør og en jounalist dømt efter straffeloven. Samtidig kræver selskabet 7,75 kr. erstatning, fremgår det af en meddelelse til Københavns Fondsbørs.
- Vi har i dag til Københavns Byret oversendt en stævning, hvori vi kræver redaktør Falbert og journalist Michaelsen idømt straf efter straffelovens paragraf 267 og 268. Vi kræver samtidig også erstatning, hedder det i meddelelsen, hvor det fremgår, at kravet lyder på 7,75 kr., hvilket er prisen for et eksemplar af Ekstra Bladet.
- Under hensyn til det pågældende blads almindelige omdømme i befolkningen forlanger vi de 7,75 kr. erstattet, som bladet kostede. Vi agter bagefter at skænke beløbet som gave til Politikens Fond, dog med den klausulering at det alene anvedes til efteruddannelse af Ekstra Bladets journalister. Dette fremgår af stævningen, skriver juraprofessor og adm. direktør i Thorax Holding, Preben Stuer Lauridsen, til fondsbørsen.
Ekstra Bladet skriver i en artikel mandag, at Preben Stuer Lauridsen forærer skatterøver halv mio. i mystisk handel.
- Thorax Holdings adm. direktør, der i Ekstra Baldets artikel angives at kissemisse med sin unge hustru, meddeler samtidig, at det gør han meget gerne og med stor glæde, og at han i og for sig agter blive med at omgås sin hustru på enhver måde, som hun kan godkende, skriver Preben Struer Lauridsen til fondsbørsen.
I meddelelsen tilbageviser Thorax Holding påny, at selskabet nærmest har foræret ejendomme væk, som Ekstra Bladet har beskrevet flere gange. (/olm).
(c) Reuters Limited 1996.
