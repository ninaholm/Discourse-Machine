AKTIER VENTES AT STIGE EFTER POSITIVE USA-SIGNALER.

KØBENHAVN, 1 november (Reuter) - Det danske aktiemarked ventes at stige på ugens sidste børsdag som følge af stigninger på det amerikanske marked torsdag aften, pæne rentemarkeder og en lidt stærkere US-dollar, vurderer en aktiechef.
- Det ser rimeligt positivt ud, så vi vil nok se noget interesse i de papirer, der er faldet pænt på det seneste, siger aktiechefen, der forudser, at KFX-indekset vil stige med mellem en kvart og en halv pct.point fredag.
Indekset med de største papirer steg torsdag 0,16 point til 125,94.
Aktiechefen mener, at de selskaber, som har fået flest tæsk det seneste stykke tid, måske vil rejse sig i dag.
- Der kan godt komme noget interesse i banker, Sophus B, Danisco osv, fordi de er faldet på det sidste, siger aktiechefen.
Et positivt ni-måneders regnskab fra Jyske Bank onsdag morgen fik aktien til at stige, men det kunne ikke hive de to storbanker med op, og Jyske Bank faldt også tilbage igen torsdag til niveauet lige under kurs 420.
Den Danske Bank sluttede i 417, mens Unibank faldt til 268.
(c) Reuters Limited 1996.
