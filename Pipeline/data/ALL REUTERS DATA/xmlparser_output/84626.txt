ØMU-procedure upåvirket af EU-konference - EU.

KØBENHAVN, 11 juni (Reuter) - Den procedure, som skal lede EU-landene frem til en økonomisk monetær union, bliver ikke ændret i den ny EU-traktat, som bliver vedtaget på EU&apos;s regeringskonference.
Det fremgår af Udenrigsministeriets oversættelse af det hollandske formandsskabs udkast til den nye traktat.
- Det bemærkes, at formandsskabets forslag ikke indebærer nogen ændring af de traktat-procedurer, der gælder for den Økonomiske Monetære Union, da konferencen ikke har noget ønske om overhovedet at røre ved disse bestemmelser, hedder det i oversættelsen.
Samme melding gav Udenrigsministeriet for tre måneder siden, da den gjorde foreløbig status over forhandlingerne ved regeringskonferencen.
Dermed er ØMU&apos;en undtaget fra den forenkling af EU&apos;s beslutningsproces, som alle lande undtaget Storbritannien, bakker op om.
Forenklingen indebærer, at landene går fra en samarbejdsprocedure til en fælles beslutningsproces.
- Formandskabet lægger op til, at proceduren for fælles beslutningstagen udvides til at omfatte de emner - med undtagelsen af ØMU&apos;en - der i dag er omfattet af samarbejdsproceduren, skrev Udenrigsministeriet i sin status i marts.
Den ny traktat ventes i store træk at blive godkendt på EU-topmødet i Amsterdam mandag og tirsdag i næste uge.
Onsdag holder statsminister Poul Nyrup Rasmussen og udenrigsminister Niels Helveg Petersen oplæg om regeringskonferencen ved et møde i Rådet for Europæisk Politiks fremtid på Christiansborg.
- Morten Bonde Pedersen (+45) 33 96 96 51.
(c) Reuters Limited 1997.
