Lavere februar-inflation som forventet - AE-råd.

KØBENHAVN, 21 marts (Reuter) - Arbejderbevægelsens Erhvervsråd (AE) skal ikke ud og ændre på sin inflationsprognose, efter at Danmarks Statistik fredag offentliggjorde februar-opgørelsen, der viste et pænt fald i årsstigningstakten fra januar.
Det slår økonom i AE, Kåre Clemmesen, fast over for Reuters Finans.
- Inflationstallet er ikke i modstrid med vores forventninger. Men vi skal forberede os på en inflation på omkring 2,5 pct. fra april, siger han.
Forbrugerpriserne steg i sidste måned med en årsstigningstakt på 2,2 pct. mod 2,7 pct. i januar.
AE udsendte torsdag sin kvartalsprognose, og heri forudses en årsstigningstakt i 1997 på 2,6 pct. i prisudviklingen.
Kåre Clemmesen henviser til, at det høje januar-tal var styret af udsalgsperiodens utilregnelighed. Dette usikkerhedsmoment er fjernet i februar, og det afspejler mere den reele udvikling i inflationen. AE havde forventet en forbrugprisstigning i februar på 2,3 pct.
Men rådet forudser, at inflationen snart skal højere op. Det begrundes primært med udviklingen på valutamarkedet.
- Det skyldes, at kronekursen er faldet i forhold til dollaren og en række andre valutaer. Det betyder, at importvarerne bliver dyrere, siger Kåre Clemmesen.
Også importvarerne til industrien vil stige i pris, hvilket vil betyde et markbart løft i prisniveauet herhjemme, vurderer AE. Når indflydelsen fra valutaændringerne først viser sig i april, skyldes det, at der normalt er tale om en forsinket effekt på inflationen.
(c) Reuters Limited 1997.
