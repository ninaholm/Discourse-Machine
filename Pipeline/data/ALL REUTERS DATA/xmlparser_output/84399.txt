Politikere åbner for billigere olie-transport.

KØBENHAVN, 3 juni (Reuter) - Folketinget har netop vedtaget en lov, der giver Nordsøolie-producenterne mulighed for at laste en del af olieproduktionen på søen i stedet for at sende olien gennem den statslige rørledning til Fredericia.
I dag har producenterne pligt til at transportere hele sin produktion gennem den statslige olieledning og betale en afgift på fem pct. af oliens værdi til staten.
Hvis producenterne fremover vælger at laste olien på søen skal de som udgangspunkt stadig betale de fem pct. til staten.
Uanset, om de har ekstra udgifter til at anlægge et bøjelastningsanlæg.
Dog kan energiminister Svend Auken give dispensation til at sænke satsen, hvis det kan hjælpe producenterne til at udvikle felter, som det ikke ellers ville være lønsomt at udvikle.
I dag har britiske Amerada Hess søgt om tilladelse til at laste en del af sin olie ved et bøjeanlæg på søen. Amerada Hess venter at påbegynde produktion i Syd Arne-feltet i 1999.
A.P. Møllers Mærsk Olie &amp; Gas oplyser, at selskabet ikke har aktuelle planer om at søge om tilladelse til at bøjelaste.
I dag bliver hele Nordsø-olieproduktionen sendt gennem den statslige rørledning til Fredericia. Herfra tager en tredjedel af olien turen tilbage om til Nordsøen og det europæiske kontinent rundt om Skagen.
- Morten Bonde Pedersen (+45) 33 96 96 51.
(c) Reuters Limited 1997.
