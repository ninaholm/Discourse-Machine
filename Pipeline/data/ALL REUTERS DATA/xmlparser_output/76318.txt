R&amp;S-SALG AF TYSK ENTREPRENØRDEL EJ FØR I 97-R&amp;S.

KØBENHAVN, 16 september (Reuter) - Rasmussen &amp; Schiøtz Holding forventer tidligst i 1997 at have en køber på plads til de tyske entreprenøraktiviteter, der fortsat er til salg, efter at svenske NCC har købt entreprenøraktviteterne i Danmark.
Det fremgår af udtalelse fra Rasmussen &amp; Schiøtz Holdings direktør Lise Friis.
- Det er vigtigere for os at finde den rigtige køber end at sætte en tidsfrist på, siger hun til Reuters Finans.
Hun forklarer, at der ikke er indledt forhandlinger med en mulig køber endnu, og at hun ikke tror, at en køber kan være på plads inden årets udgang. Rasmussen &amp; Schiøtz meddelte tidligere mandag - samtidig med at salget til NCC blev forklaret yderligere - at holding-selskabet stadig er interesseret i at sælge entreprenørdelen i Tyskland.
- Da det imidlertid ikke er hensigten for Rasmussen &amp; Schiøtz Holding på sigt at drive entreprenørvirksomhed i Tyskland, vil der blive indledt bestræbelser på at sikre, at disse aktiviteter - som de danske - kan indgå i en anden virksomhed, skrev Rasmussen &amp; Schiøtz.
- Vi skal have fundet den rigtige køber. Og det er vigtigt for os, at selskabet havner et sted, hvor det bliver udviklet, og hvor vores medarbejdere kan trives, siger Lise Friis. (/uha).
(c) Reuters Limited 1996.
