VK-krav om Tele DK-aktiesalg i 98 - FL98-ordfører.

KØBENHAVN, 15 august (Reuter) - I efterårets finanslovsforhandlinger vil Venstre og konservative stille krav om, at staten sælger hele sin aktieandel på 51,73 pct. i Tele Danmark i løbet af 1998, og at provenuet udelukkende bruges til at nedbringe statens gæld. Det siger den konservative finanslovsordfører Pia Christmas-Møller til Reuters Finans fredag.
Forslaget om aktiesalg indgik i de konservatives udspil i fjor, og nu sætter vi ekstra tryk på ved at tage det med i VK&apos;s finanslovsudspil, som vi offentliggør til september. Denne gang skal der ske noget. Tidspunktet for salg er mere end modent, siger den konservative ordfører.
Hun er klar over, at et konsortium i øjeblikket undersøger salgsmulighederne med henblik på rådgivning af regeringen.
- Med vores krav udtrykker vi en politisk holdning, men vi lægger ikke op til, at statens aktier skal &quot;foræres væk&quot; til spotpris. De skal sælges til markedets højst opnåelige kurs. Det kan betyde, at man må vente på det mest gunstige tidspunkt, siger Pia Christmas-Møller.
Ordføreren erkender over Reuters Finans, at aktiekursen muligvis kan blive trykket, hvis en række internationale teleselskaber går må markedet nogenlunde samtidigt med henblik på fremskaffelse af kapital.
- Men her må vi lytte til den rådgivning, der kommer fra regeringens konsortier. Vi regner med at blive orienteret om dette af regeringen, siger hun.
I finanslovsforhandlingerne vil Venstre og Konservative kræve, at indtægten fra aktiesalget ikke bruges til finansisering af statens virksomhed, men udelukkende til at nedbringe statens gæld, oplyser ordføreren.
VK&apos;s krav om aktiesalg ser ud til at passe glimrende regeringens planer, idet forskningsminister Jytte Hilden 25. juni meddelte, at staten agter at sælge Tele DK-aktierne helt eller delsvis, og at der skal være en folketingsdebat om det i løbet af efteråret.
- Erik Matzen (+45) 33 96 96 51.
(c) Reuters Limited 1997.
