Kun få kunder interesserer sig for etik - Top DK.

KØBENHAVN, 9 juni (Reuter) - Det er et forsvindende lille antal forsikringskunder, der interesserer sig for etiske forhold, når det drejer sig om pensionsselskabers investeringer, viser en undersøgelse, som Topdanmark har fået et analyseselskab til at lave.
- Det er noget, der har ufattelig lille interesse blandt kunderne, siger direktør Christian Sagild fra Topdanmark til Reuters Finans.
Han henviser til, at ingen af de adspurgte i undersøgelsen uopfordret nævnte etik som et parameter, når der skal vælges pension-leverandør.
- Da man havde sporet kunderne ind på, at det handlede om etik, svarede kun 13-15 pct., at de ville undersøge deres leverandørs etiske regler, siger Christian Sagild.
Undersøgelsen omfatter 400 forsikringskunder, der ikke blev gjort bekendt med, at det var Topdanmark, der stod bag. Undersøgelsen er foretaget pr. telefon af analysebureauet i april, hvor etik-debatten allerede var begyndt.
- Undersøgelsen er omgærdet med en så tilpas stor grad af uvildighed, at jeg tror, at resultaterne passer - ikke blot på Topdanmark men også andre forsikringsselskaber, siger Christian Sagild.
Pensionsselskabet PFA har som led i ny etisk politik offentligt kritiseret EAC, fordi selskabet er medejer af en fabrik i Thailand, der producerer et giftstof, der er forbudt i Danmark.
Topdanmark griber det etiske spørgsmål anderledes an, oplyser Christian Sagild.
- Det vi gør, er at investere ud fra nogle alment accepterede og godtagne principper, og så overlader vi etikken til politikerne, fordi hvis noget af miljømæssige eller lovmæssige årsager anses for at være uetisk, så skal det såmænd nok vise sig også at være en halvdårlig investering, siger Christian Sagild.
- Ole Mikkelsen (+45) 33 96 96 54.
(c) Reuters Limited 1997.
