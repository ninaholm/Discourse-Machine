Superfos levede op til det ventede i 1996.

KØBENHAVN, 27 februar (Reuter) - Industrikoncernen Superfos levede i 1996 med et ordinært overskud før skat på 325 mio. kr. op til både egne og aktie-analytikernes forventninger.
På forhånd havde fem Superfos-analytikere i gennemsnit spået et ordinært overskud på 327 mio. kr., mens koncernen selv havde lagt op til et resultat i niveauet 320-325 mio. kr.
Omsætningen blev på niveau med det forventede. Analytikerne havde på forhånd spået en fremgang i salget på knap 11 pct. til 5.393 mio. kr.
Superfos realiserede en omsætningsstigning på 11,4 pct. til 5.417 mio. kr., fremgår det af regnskabet.
- I overensstemmelse med koncernstrategien om at være markedsledende stammer den væsentligste del af omsætningsfremgangen fra tilkøbte virksomheder og aktiviteter. Den højere USD-kurs har ligeledes øget koncernomsætningen, skriver Superfos.
Omsætningsfremgangen var størst i Superfos Construction med 17 pct., mens Superfos Chemicals fulgte efter med en vækst på 15 pct.
(c) Reuters Limited 1997.
