MERINDTÆGTER FRA ALLIANCE FOR SKÆVT FORDELT - SAS.

KØBENHAVN, 2 december (Reuter) - Fordelene af samarbejdet mellem Lufthansa og SAS i form af øgede indtægter har i alliancens første ti måneder været for skævt fordelt. Men det vil rette sig på sigt. Det siger SAS&apos; ansvarlige for udviklingen af partnerskaber, Curt Lundqvist til Reuters Finans mandag.
- Fordelene har i første omgang været baseret på den mertrafik, der er skabt mellem Tyskland og Skandinavien. Her har væksten i trafikken fra Skandinavien til Tyskland været en del større end i den modsatte retning, men det vil der blive rettet op på sigt, siger Curt Lundqvist.
Tallene for de første otte måneders samarbejde omsat til helårsbasis viser merindtægter til de to selskaber på i alt ca. 450 mio. SEK, fordelt med 350 mio. SEK til Lufthansa og 100 mio. SEK til SAS.
- Merindtægterne vil dog aldrig blive fordelt fifty-fifty, men bør mere være i størrelsesordenen to til en i Lufthansas favør, siger Curt Lundqvist.
Han understreger, at det især for SAS har været svært at opgøre indtægtsfordele af samarbejdet med Lufthansa, da SAS tidligere har haft lignende aftaler. For Lufthansa har det derimod været nemmere, da det er første gang, at selskabet deltager i sådant samarbejde, der omfatter et joint venture på selskabernes ruter mellem Skandinavien og Tyskland.
Det er ganske naturligt, påpeger Curt Lundqvist, at Lufthansa nominelt set høster større fordele af samarbejdet, da selskabet er større end SAS. Men den nuværende fordeling af merindtægterne er ikke udtryk for de forventelige fordele.
- Forholdet vil ændre sig på længere sigt. Tallene er jo kun udtryk for de estimerede effekter det første år, siger Curt Lundqvist.
SAS og Lufthansa har opstillet nogle mål for indtjeningen som følge af den strategiske alliance. Allerede i 1998 skal samarbejdet bidrage med 700 mio. SEK på de to luftsfartsselskabers bundlinie, stigende til 1,7 mia. SEK i år 2000.
For de første ni måneder lyder det økonomiske resultat af joint venture operationen, der startede 1. februar på 140 mio. SEK., oplyser Curt Lundqvist. Han vil ikke afsløre parternes forventninger til de økonomiske fordele af SAS/Lufthansa-samarbejdet i 1997.
Trods de tilfredsstillende resultater har Lufthansa og SAS ikke planer om at oprette andre joint venture konstruktioner, men derimod ifølge Curt Lundqvist søge at udvide antallet af fælleskodede flyvninger (code share, red.). Han vil dog at give et bud på potentialet udover de nuværende 2.000 flyvninger pr. uge til 61 destinationer.
Alliancen er imidlertid ved at gå ind i sin anden fase, der i højere grad vil omhandle mulighederne for at udnytte synergierne på omkostningssiden. De to selskaber forsøger allerede nu gennem fælles indkøb at sikre sig eksempelvis større rabatter.
SAS Gruppen så i årets første tre kvartaler sit resultat før skat falde med 40 pct. til 1.257 mio. SEK, mens Lufthansas overskud før skat faldt 14 pct. til 434 mio. D-mark. (/slj).
(c) Reuters Limited 1996.
