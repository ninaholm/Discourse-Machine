EDC-formand foreslår boligers lejeværdi ophævet.

KØBENHAVN, 15 juli (Reuter) - Ejendomsmæglerne i kæden, EDC, foreslår nu, at ejerboligerne i stort omfang fjernes fra selvangivelsen. Det betyder, at lejeværdien og standardfradraget skal ophæves, mens rentefradragsretten skal beskæres, fremgår det af en pressemeddelelse.
- Det er klart, at lejeværdien i sin natur altid vil være ufolkelig og svært forståelig. Kan der derfor skbes en løsning, hvor lejeværdien afskaffes, uden at staten mister provenu, vil meget være nået. Kan der ved samme lejlighed skabes lighed mellem boligformerne, begynder det for alvor at se spændende ud, siger Poul Erik Bech, der er formand for EDC-mæglerne.
EDC har beregnet, hvor meget rentefradraget skal sænkes for at udligne en fjernelse af lejeværdien.
- Beregningen viser, at langt de fleste her og nu vil kunne tåle en beskæring af rentefradraget med omkring 10 procentpoint, hedder det.
Samtidig viser analysen, at forslaget vil virke forskelligt alt efter størrelsen på gælden i ejendommen. For den typiske bolig til omkring en million kr. anslåes det, at gevinsten for den gældfri vil være ca. 700 kr. om måneden, mens tabet for den 100 pct. belånte vil være ca. 300 kr. om måneden.
Poul Erik Bech mener, at det er realistisk at gennemføre forslaget umiddelbart.
Forslaget kommer i forlængelse af forsommerens debat om boligbeskatningen, som blandt andet de økonomiske vismænd var med til at åbne gennem et forslag om en øget ejendomsbeskatning for at begrænse væksten i boligpriserne. En vækst der medfører en risiko for en overophedning af økonomien gennem et højere privatforbrug.
Seneste forslag i bestræbelserne på at begrænse husprisernes himmelflugt og den stadigt voksende disponible friværdi kom mandag fra Centrum-Demokraterne, der er indstillet på at sænke den tilladte belåningsprocent, når det gælder realkreditlån.
Arbejderbevægelsens Erhvervsråd har samtidig foreslået at pålægge afgift på byggetilladelser eller afgift på byggemodning af grunde.
- Stig Ørskov Pedersen (+45) 33 96 96 59.
(c) Reuters Limited 1997.
