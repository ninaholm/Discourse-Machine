Gudme ser høj SystemForum-vækst, anbefaler køb.

KØBENHAVN, 18 juni (Reuter) - Gudme Raaschou Bankaktieselskab, som er en emissionsbankerne bag udvidelsen af aktiekapitalen i SystemForum, anbefaler - ikke særligt overraskende - sine kunder at deltage i emissionen i IT-virksomheden. Det fremgår af en analyse af selskabet, som Gudme Raaschou har lavet i forbindelse med kapitaludvidelsen.
- Vi venter, at selskabet kan fastholde en høj vækstrate, og at indtjeningsevnen, der hidtil ikke har været tilfredsstillende, vil udvikle sig positivt, skriver analytiker Ole Dall-Hansen i analysen.
Gudme Raaschou har rubriceret SystemForum aktien i risikogruppen høj og forklarer placeringen med selskabet manglende evne til at synliggøre en bedring i indtjeningsevnen.
Mæglerhuset vurderer, at aktien i forhold til de øvrige aktier indenfor handel &amp; service på Fondsbørsen, er relativt højt prisfastsat, og at en investering i aktien bør baseres på en tiltro til forventningerne på lidt længere sigt.
Ifølge SystemForum skal pengene fra emissionen bruges til at styrke selskabet finansielt og sikre selskabet et fundament for den fremtidige vækst i de kommende år.
- Vi venter, at selskabet vil fortsætte den aktive akkvisitionsstrategi i de kommende år, idet væksten også vil blive understøttet af en organisk vækst i niveauet 15 pct. p.a, hedder det i analysen.
SystemForum har selv en vision om at nå op på en omsætning i år 2000 på een mia. kr. og et resultat før skat på 50 mio. kr.
Ifølge Ole Dall-Hansen er dette mål ikke urealistisk, men selskabet kan ikke nå det mål gennem organiskvækst alene, mener han
- SystemForum vil kun kunne opnå en omsætning på dette niveau gennem yderligere opkøb, siger Ole Dall-Hansen til Reuters Finans onsdag.
Han tilføjer, at det samtidigt ikke kan udelukkes, at SystemForum selv kan blive udsat for et overtagelses forsøg.
- SystemForum kan selv blive målet for en overtagelse fra en større aktør på markedet, som har den fornødne kapital, fortsætter han.
Gudme Raaschou forventer en omsætning i IT-virksomheden på 515 mio. kr. i 1997, 644 mio. kr. i 1998 og 805 mio. kr. i 1999. I 1996 havde selskabet en omsætning på 463 mio. kr.
Det ordinære resultat skønnes at blive på 13 mio. kr. i 1997, stigende til 21 mio. kr. i 1998 og 35 mio. kr. i 1999. I 1996 blev det ordinære resultat på ni mio. kr.
Emissionsbanken har ikke opgivet sine estimater for år 2000 i analysen, men skriver i analysen, at estimaterne for år 2000 ligger under selskabets egne forventninger.
- Jørn Nurkka (+45) 33 96 96 55.
(c) Reuters Limited 1997.
