Danyard-medarbejdere må være tålmodige - dir.

KØBENHAVN, 18 august (Reuter) - Medarbejderne på Danyard-værftet må væbne sig med tålmodighed trods usikkerhed om værftets fremtid. Det skriver adm. direktør Torben Mejnertsen i værftets personaleblad Danyard Extra.
- Det er forståeligt, at mange medarbejdere føler sig usikre på deres egen og Danyards fremtid og derfor mener, de har krav på bedre information. Men vi må meddele, at I må have tålmodighed lidt endnu. Der arbejdes meget intenst på at finde de mest gunstige løsninger for Danyard, og der vil blive informeret, når vi på forsvarlig måde kan viderebringe oplysninger, skriver Torben Mejnertsen.
Danyards nuværende ejer J. Lauritzen forventer de første betalinger fra den malaysiske køber, PSC Industries, af knap halvdelen af værftet i løbet af nogle dage. Det oplyste bestyrelsesformand Michael Christensen fredag.
Endnu mangler de malaysiske myndigheders godkendelse af handlen samt en godkendelse fra PSC&apos;s aktionærkreds.
- Eva Elgaard Pedersen (+45) 33 96 96 57.
(c) Reuters Limited 1997.
