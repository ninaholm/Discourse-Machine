Novos 97-skøn incl 2-3 pct højere valutaer - dir.

KØBENHAVN, 12 marts (Reuter) - I Novo Nordisks forventninger for 1997 ligger en forudsætning om en stigning i værdien af koncernens salgsvalutaer på to-tre pct. i forhold til 1996. Det sagde finansdirektør Kurt Anker Nielsen på et pressemøde i forbindelse med aflæggelse af årsregnskabet for 1996.
- Den vejede gennemsnitsværdi af Novo Nordisks faktureringsvalutaer ligger i øjeblikket to-tre pct. over det tilsvarende gennemsnit for hele 1996. Disse valutakurser er indeholdt i vores forventninger til 1997, sagde Kurt Anker Nielsen.
Novo Nordisk forventer en stigning i det primære driftsresultat i 1997 på mindst 15 pct. Under forudsætning af nogenlunde uændrede kurser på de internationale valuta-og rentemarkeder forventes samme stigningstakt at gælde for resultatet før skat.
Kurt Anker Nielsen pointerede således, at resultatprognosen til 1997 ville være sat lavere, hvis ikke udviklingen i valutakurserne havde udviklet sig så gunstigt. Han ville dog ikke komme ind på, hvor stor en effekt styrkelse af primært den amerikanske dollar og den japanske yen betyder for Novo Nordisk.
Novo Nordisks største faktureringsvalutaer er netop disse to valutaer med hver ca. 20 pct. af koncernens samlede omsætning, hvor det især er Health Care Business-aktiviteterne, der er følsomme over for udviklingen i yen. Forretningsområdet Enzyme Business er derimod mere afhængig af udviklingen i dollaren.
Novo Nordisks regnskab for 1996 viste en stigning på 17 pct. i resultatet før skat til 2.521 mio. kr.
- Søren Linding Jakobsen (+45) 33 96 96 53.
(c) Reuters Limited 1997.
