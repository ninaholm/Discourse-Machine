Stigningstakt i huspriser ventes at falde - Råd.

KØBENHAVN, 24 juli (Reuter) - Efter markante prisstigninger på ejerboliger de seneste år, vurderer Realkreditrådet nu, at prisstigningstakten er på vej til at falde. Det siger direktør Torben Gjede fra Realkreditrådet efter torsdagens offentliggørlse af rådets statistik over udviklingen i ejendomspriserne.
- Meget tyder på, at vi er tæt på niveauet i 1985 og 1986, hvor priserne toppede sidst. Det skal kombineres med, at byggeaktiviteten for enfamilie huse har været i stigning, da priserne på eksisterende boliger nu er nået et niveau, hvor det kan betale sig at bygge nyt. Al erfaring viser, at det vil få efterspørgslen på eksisterende boliger til at klinge af. Vores forventning er, at prisstigningstakten begynder at falde, siger Torben Gjede til Reuters Finans torsdag.
Alene fra første til andet kvartal i år steg priserne på parcel-og rækkehuse 5,5 pct., mens priserne på ejerlejligheder steg 5,2 pct. Priserne på begge kategorier er siden andet kvartal 1995 steget 25 pct.
Flere økonomer har påpeget, at den kraftige prisudvikling kan medføre flaskehalse på byggeområdet. Det har blandt andet fået Centrum-Demokraterne (CD) til at tale om muligheden for en nedsættelse af belåningsprocenten, når det gælder realkreditlån.
Det bør politikerne afholde sig fra, mener Torben Gjede. Han vurderer, at boligkøbere og nybyggere blot vil finansiere sig andet steds, og dyrere.
Torben Gjede forventer da heller ikke noget indgreb. Han henviser blandt andet til økonomiminister Marianne Jelveds (R) indlæg på Realkreditrådets årsmøde, hvor hun fastslog, at realkreditloven ikke vil blive brugt i konjunkturpolitisk øjemed.
- Marianne Jelveds tone var oven i købet skærpet i forhold til tidligere. Det tager jeg som et udtryk for, at regeringen ikke har tanker om bruge realkreditlovgivningen i konjunkturpolitikken, siger Torben Gjede.
- Stig Ørskov Pedersen (+45) 33 96 96 59.
(c) Reuters Limited 1997.
