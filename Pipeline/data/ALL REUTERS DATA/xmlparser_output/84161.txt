Lavere lånebehov stabiliserer spænd - analytiker.

KØBENHAVN, 28 maj (Reuter) - Nye tal for statens lånebehov kan være med til at stabilisere rentespændet mellem de toneangivende 10-årige danske og tyske obligationer, mener Kai Lindberg, der er obligationsstrateg hos Codan Bank.
- Nationalbanken er nået meget langt med at få dækket statens finansieringsbehov, og det indikerer et stabilt rentespænd mellem danske og tyske obligationer i den kommende tid, siger Kai Lindberg til Reuters Finans.
Af Budgetoversigt 1, som Finansministeriet offentliggjorde onsdag, fremgår det, at det samlede indenlandske lånebehov nu forventes at udgøre 62 mia. kr. i 1997. Forventningen har hidtil været 69 mia. kr., og da Nationalbanken allerede har solgt obligationer for ca. 43 mia. kr., er ca. 70 pct. af lånebehovet allerede dækket ind på nuværende tidspunkt.
Flere obligationsanalytikere venter derfor, at Nationalbanken allerede i den nærmeste fremtid vil begyndte at finansiere lånebehovet i 1998 ved at købe op i serier, der udløber til næste år.
Men selv om regeringen i forbindelse med Budgetoversigt 1 har nedjusteret skønnet for lånebehovet med syv mia. kr. i år, så advarer en obligationsanalytiker mod at tro, at skønnet nødvendigvis holder.
- 62 mia. kr. kan sagtens blive mindre. I 1996 var deres skøn 36 mia. kr. forkert, og i 1997 er det foreløbig 11 mia. kr. forkert, så det kan blive væsentligt mindre, siger Kai Lindberg.
Tallene er ifølge Kai Lindberg alt andet lige positive for rentespændet mellem de danske og tyske papirer, og det indikerer en spændindsnævring.
Men samtidigt minder han om, at hvis spændet indsnævres væsentligt, vil Nationalbanken næppe nøjes med at sidde passivt til men udnytte situationen og dække en stor del af næste års finansieringsbehov.
- Ole Mikkelsen (+45) 33 96 96 54.
(c) Reuters Limited 1997.
