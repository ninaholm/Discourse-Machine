Svinesygdom kan hæmme fodersalg - DLG/KFK.

KØBENHAVN, 21 marts (Reuter) - Svinesygdommen PRRS er nu så stort et problem for de danske svineavlere, at det slår igennem på salget af svinefoder. De to største aktører på markedet Korn-og Foderstofkompagniet (KFK) og Dansk Landbrugs Grovvareselskab melder begge om et stagnerende salg af svinefoder i årets første del.
- Svinetællingerne viste ved starten af 1997 et stigende antal søer. Det gav forventning om et øget salg af svinefoder. I stedet er salget stagneret, siger produktchef Hans Møller Christensen fra KFK til Reuters Finans fredag.
Hos konkurrenten DLG mærker adm. direktør Asbjørn Børsting også PRRS-problemet.
- Påvirkningen fra PRRS ser ud til at lægge en dæmper på svineproduktionen og dermed salget af svinefoder, siger DLG-direktøren til Reuters Finans.
PRRS kan ifølge dyrlæge Claus Heisel fra Landsudvalget for Svin medføre dødelighed på op til 75 pct. i de stalde, hvor søerne farer.
- De mest tabvoldende symptomer er set i soholdet. Der har været mælkemangel, svagfødte grise, for tidlige faringer, aborter, omløbninger og søer, der går fra foderet omkring faring, skriver Claus Heisel fredag i et tema om PRRS i Landsbladet svin.
Ifølge afdelingsleder Finn K. Udesen fra Landsudvalget for Svin volder PRRS store tab.
- Udbrudene af PRRS varer typisk tre-fem måneder, første gang sygdommen er i udbrud, og koster 500-1.000 kr. i driftstab pr. årsso, inkl. slagtesvin, skriver Finn K. Udesen i Landsbladet svin.
Ifølge en undersøgelse fra Landsudvalget har besætninger, der er ramt af PRRS, i gennemsnit en nedgang på 1,2 grise pr. årsso.
Hos Danske Slagterier (DS) har man endnu ikke mærket en produktionsnedgang som følge af PRRS-sygdommen. I den seneste produktionsprognose fra slagterierne gøres der dog opmærksom på, at der i løbet af foråret og sommeren kan ventes nedgang i antallet af slagtninger som følge af nedgangen i antallet af smågrise under 20 kg.
- Samlet for 1997 forventes der i prognosen en slagtning af rene svin og orner på DS-medlemsvirksomheder, der vil ligge 4,3 pct. over niveauet året før. Februar-tællingens bestand af smågrise og svin 20-50 kg. kunne ellers godt indikere en faktisk slagtning her i foråret/sommeren, der vil ligge under prognosen. Indtil videre er der dog som nævnt ikke ændret i prognosen. Men det er stadig et spørgsmål, hvor stor effekt PRRS-problemerne får på slagtningerne de nærmeste måneder, skriver DS i sin martsprognose.
Ifølge den seneste svinetælling fra Danmarks Statistik faldt antallet af smågrise under 20 kg fra 29. november 1996 til 31. januar 1997 fra 3.528.000 til 3.466.000, samtidig med en stigning i antallet af drægtige søer fra 794.000 til 799.000.
- Stig Ørskov Pedersen (+45) 33 96 96 59.
(c) Reuters Limited 1997.
