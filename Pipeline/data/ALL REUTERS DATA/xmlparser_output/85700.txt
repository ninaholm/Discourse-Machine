Forsikringsaktier et godt sommer-tip - handlere.

KØBENHAVN, 14 juli (Reuter) - De danske forsikringsaktier har et kursefterslæb i forhold til det øvrige danske aktiemarked, og aktierne kan blive sommerens &quot;hotte&quot; tip, vurderer flere aktiehandlere overfor Reuters Finans mandag.
- Forsikringsaktierne har underperformet i forhold til det øvrige aktiemarked, og specielt overfor bankaktierne. Samtidig er der flere rygter i markedet omkring fusioner og opkøb mellem banker og forsikring, hvilket skærper interessen for forsikringsaktierne, siger en handler, der ønsker at være anonym.
Han henviser bl.a. til fortsatte rygter i markedet om en mulig fusion mellem Unibank og Tryg-Baltica. Samtidig skulle det svenske forsikringsselskab Skandia være på udkig efter et dansk forsikringsselskab, lyder meldingen fra markedet.
At forsikringsselskaberne har klaret sig dårligere end bankaktierne på Fondsbørsen ses tydeligt, når man sammenligner udviklingen i indeksene for de to brancher.
Indekset for bankaktierne er siden årsskiftet steget godt 50 pct., mens indekset for forsikringsaktierne kun er steget 29 pct.
Handlerne er dog overbevist om, at forsikringsaktierne nok skal indhente noget af det &quot;tabte&quot; terræn.
- Forsikringsaktierne steg pænt i sidste uge, og der er helt sikkert mere i dem, vurderer en anden handler, der ikke dog ikke ønsker at sætte procentsats på stigningspotentialet.
Handleren udpeger Codan Forsikring til den forsikringsaktie med det største stigningspotentiale.
- Codan ser umiddelbart billigere ud end de andre aktier, når man ser på nøgletallene. Men Topdanmark og Tryg-Baltica har også potentiale, siger han.
Aktiekursen på Codan er siden årsskiftet steget med 21 pct. til 945, hvor kursen ligger mandag middag. Topdanmark er steget 33 pct. til kurs 920, mens Tryg-Baltica er steget 34 pct. til kurs 400.
Kursværdien på en aktie i Alm Brand er siden årskiftet øget med 28 pct. til kurs 230, mens kursværdien på Dansk Kautions Forsikring er steget 34 pct. til 355.
- Jørn Nurkka (+45) 33 96 96 55.
(c) Reuters Limited 1997.
