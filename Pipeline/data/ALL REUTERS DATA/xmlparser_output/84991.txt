SB venter gennembrud for System Etage i USA - dir.

KØBENHAVN, 20 juni (Reuter) - Sophus Berendsen satser på i begyndelsen af 1998 at komme kraftigt ind på det amerikanske marked med System ETAGE, som markedsføres af Textile Service divisionen. Det siger koncerndirektør Gunnar Andréen i Sophus Berendsen til Reuters Finans.
- Vi arbejder med flere partnere og regner med i begyndelsen af 1998 at introducere systemet for alvor i USA. Vores plan er, at vi skal have det ind på nogle af de amerikanske hotelkæder og af dem er der få, som har under 100 hoteller, siger Gunnar Andréen.
Han pointerer, at det er hårdt at bryde igennem isen på det amerikanske marked, og siger, at selskabet arbejder med at få System ETAGE trimmet til det amerikanske markeds krav.
På nuværende tidspunkt er System ETAGE på 150 hoteller i Europa.
Systemet går ud på, at et hotels stuepiger får alt, hvad de skal bruge til en dags arbejde leveret på en færdigpakket vogn i stedet for, at de selv skal stå og beregne behovet og rende frem og tilbage fra lageret.
System ETAGE er patenteret i både USA og Europa. Det er indtil videre installeret på hoteller i Sverige, Norge, Tyskland, England, Irland, Dubai og et enkelt prøvehotel i USA.
- Carl Johan Corneliussen (+45) 33 96 96 57.
(c) Reuters Limited 1997.
