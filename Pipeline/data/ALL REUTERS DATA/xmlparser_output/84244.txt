2900 færre modtog kontanthjælp i marts 97 - DS.

KØBENHAVN, 30 maj (Reuter) - I marts 1997 modtog i alt 198.800 personer kontanthjælp. Det er et fald på 2.900 personer, eller 1,5 pct. i forhold til marts 1996.
For 4. kvt. 1996 til første kvt. 1997 steg det gennemsnitlige antal kontanthjælpsmodtagere med ca. 600 personer.
Af det samlede antal kontanthjælpsmodtagere i marts 1997 modtog 161.800 hjælp til forsørgelse, hvilket er et fald på 1.500, eller 0,9 pct. fra året før. Fra 4 kvt. 1996 til 1. kvt 1997 steg det gennemsnitlige antal modtagere af hjælp til forsørgelse med ca. 4.400.
I marts måned var 43.600 kontanthjælpsmodtagere omfattet af lov om kommunal aktivering. Af disse deltog 37.300 i en aktiverende foranstaltning, mens 6.300 modtog kontant hjælp til unge under 25 år, der ydes i perioden før første aktiveringstilbud og i venteperioden mellem aktiveringstilbud.
- Jørn Nurkka (+45) 33 96 96 55.
(c) Reuters Limited 1997.
