Svensk stop for A-kraft godt for NEG Micon - dir.

KØBENHAVN, 12 juni (Reuter) - Den svenske Riksdags beslutning onsdag om at lukke landets atomkraftværker over en årrække fra 1998 falder i god jord hos de danske vindmølleproducenter. Nordtank Energy Group og Micon, som i år fusionerer til NEG Micon regner med at øge salget af vindmøller i Sverige oven på Riksdagens beslutning.
- Beslutningen kan nemt få en positiv afsmitning. Jeg tror, at vindkraften får gode muligheder i Sverige, siger adm. direktør for Nordtank, Vagn Trend Poulsen, der i det sammenlagte selskab bliver markedsdirektør.
Han pointerer, at det samtidig er blevet sværere for firmaer at få tilladelse til at etablere vandkraftværker i Sverige. Det forbedrer mulighederne for opstilling af flere vindkraft-systemer, og Micon er allerede i gang på det svenske marked.
- Der er en proces i gang i Sverige, og den vil blive styrket med atomkraftbeslutningen. Micon har været aktive i Sverige på det seneste, og vi forventer, at Sverige er et af de markeder, der skal gøres noget ved, siger Vagn Trend Poulsen.
Sverige har 12 atomreaktorer i funktion i dag, og den første reaktor, der lukkes, bliver formentlig hos Barsebäck-værket, der ligger overfor København.
- Carl Johan Corneliussen (+45) 33 96 96 57.
(c) Reuters Limited 1997.
