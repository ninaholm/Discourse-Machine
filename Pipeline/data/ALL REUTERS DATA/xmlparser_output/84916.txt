Presserunde - Erhverv torsdag 19 juni.

Reuters står ikke inde for avisartiklernes nøjagtighed 1) Dansk forsvarsindustri frygter at blive hægtet af et af næste århundredes største flyudviklingsprojekter. Danske arbejdspladser og en meget vigtig knowhow kan i værste fald gå danske virksomheders næser forbi. Allerede nu er de indledende forhandlinger om at udvikle afløseren for F18, F-16 og det britiske Harrier-jagerfly gået i gang. Det ny fly, Joint Strike Fighter (JSF) ventes at stå klar år 2010, men de radikale har hidtil forhindret, at dansk industri kan deltage i udviklingsarbejdet. (Jyllands-Posten Erhverv &amp; Økonomi side 1 og 3)
2) I næste uge afgøres Svendborg Værfts skæbne. Den besked gav det konkursramte værfts kuratorer onsdag til de 130 ansatte på det ugentlige orienteringsmøde. &quot;Det ligger fast, at der kommer en afgørelse om en overtagelse af værftet, men vi tør ikke sige, om den bliver positiv eller negativ,&quot; siger kurator, advokat Frants Palludan, København. Han vil heller ikke udtale sig, hvem den mulige køber er, men kuratorerne har tidligere omtalt køberen som et solidt foretagende. (Jyllands-Posten Erhverv &amp; Økonomi side 6)
3) Høreapparat-koncernen Oticon, der har skiftet navn til William Demant Holding, har købt den amerikanske elektronikvirksomhed Phonic Ear Holding Inc. for 230 mio. kr. Phonic Ear, som fremstiller trådløse kommunikationssystemer, er dog langt fra det eneste selskab, Demant Holding har overvejet at købe. 20 mulige virksomhedsopkøb har været overvejet. (Jyllands-Posten Erhverv &amp; Økonomi side 12, Børsen side 4, Erhvervs-Bladet side 11, Politiken side 15, Berlingske Erhverv side 4)
4) Børnefødsler, verdenshavene og planters samspil med bakterier er tre af syv vidt forskellige områder, der bliver genstand for dansk forskning i de kommende år. Dansk Grundforskningsfond har netop bevilget 239 millioner kroner til syv nye forskningscentre, som dels skal forske på et højt, internationalt plan, dels bidrage til forkseruddannelserne i Danmark. (Berlingske Tidende side 8)
5) Skatteministeriet har vundet en overbevisende sejr i en vigtig sag om den ulovligt opkrævede Ambi-afgift. Importøren af ukrudtsmidlet Round-up havde krævet 13 millioner kroner tilbagebetalt, men Skatteministeriet har nu overbevist Højesteret om, at firmaet har væltet afgiften over på forbrugerne, og dermed ikke er berettiget til tilbagebetaling. &quot;Utroligt skuffende. Og meget, meget overraskende&quot;, siger Karen Dyekjær-Hansen, der repræsenterede selskabet Monsanto-Searle A/S i Højesteret. (Berlingske Erhverv side 1)
6) LO og Dansk Industri har blåstemplet regeringens indsats i den afsluttede regeringskonference, LO kalder det for &quot;flot politisk håndværk&quot; - tonen i DI er knap så bombastisk. De to organisationer er i hvert fald enige om en ting: Interesserede lande fra Øst-og Centraleuropa skal indlemmes så hurtigt som muligt. (Berlingske Erhverv side 2)
(Presserunden er udarbejdet af Finansinformation).
(c) Reuters Limited 1997.
