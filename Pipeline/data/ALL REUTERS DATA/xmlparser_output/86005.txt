Konkurrent utilfreds med særbehandling af Maersk.

KØBENHAVN, 24 juli (Reuter) - Det hollandsk-britiske rederi, P&amp;O Nedlloyd, er utilfreds med, at A.P. Møller Gruppens Maersk Line får særbehandling af havneoperatøren, Europe Combined Terminals (ECT), i Rotterdam. Det skriver den britiske shippingavis, Lloyd&apos;s List, onsdag.
ECT og Maersk Line forhandler i øjeblikket om Maersk Line&apos;s behov for en selvstændig terminal i Rotterdam. Ifølge Lloyd&apos;s List går der årligt mere end 300.000 af Maersk Line&apos;s containere gennem havnen i Rotterdam, hvilket er næsten 13 pct. af Maersk Line&apos;s årlige containerfragt. Det gør Maersk Line til ECT&apos;s største kunde.
P&amp;O Nedlloyd, der pudsigt nok ejer 30,56 pct. af ECT, er utilfreds med forhandlingerne, hvilket blandt andet har fået adm. direktør, Leo Berndsen, fra P&amp;O Nedlloyd til at forlade ECT&apos;s bestyrelse på grund af mulige interessekonflikter.
Ifølge Lloyd&apos;s List har Maersk Line overvejet at bygge sin egen terminal med en årlig kapacitet på en mio. containere. Nu menes det, at Maersk Line er villig til at investere omkring 100 mio. NLG (ca. 338 mio. kr.) i en terminal i samarbejde med ECT. Terminalen skal angiveligt dække et areal på 75 hektarer og ventes åbnet i 1999.
- Stig Ørskov Pedersen (+45) 33 96 96 59.
(c) Reuters Limited 1997.
