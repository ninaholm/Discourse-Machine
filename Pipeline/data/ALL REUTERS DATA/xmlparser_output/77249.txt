SAS OG ESTONIA AIR I STRID OM TALLINN-KBH RUTE.

KØBENHAVN, 31 oktober (Reuter) - SAS og det delvist A. P. Møller-ejede Estonia Air er kommet på kant af hinanden, da det netop privatiserede estiske flyselskab vil have den ene af SAS&apos;s to ugentlige flyvninger mellem København og Tallinn. Det har SAS ikke i sinde.
- Hverken SAS eller skandinaviske myndigheder har prøvet på at forhindre Estonia Air i at genoptage sine flyvninger til København, skriver SAS i Tallinn i en pressemeddelelse.
Estonia Air, der har APM-ejede Maersk Air i sin ejerkreds, droppede på grund af hård konkurrence fra SAS sine flyvninger mellem Tallinn og København, men vil efter den succesfulde privatisering igen flyve til det skandinaviske knudepunkt.
Estonia Airs problem er imidlertid, at trafikgrundlaget på ruten er meget begrænset og næppe kan trække mere end to ugentlige afgange.
SAS skriver endvidere i sin pressemeddelelse, at det snarere er de estiske myndigheder, der prøver at lægge hindringer i vejen for SAS&apos;s aktiviteter og reducere antallet af afgange mellem Tallinn og København.
- Estonia Air kan flyve til København med den tidsplan, de har lyst til, anfører SAS. (/slj).
(c) Reuters Limited 1996.
