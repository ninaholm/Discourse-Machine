DAU-UNDERSKUD REELT PÅ 23 MIA I 1997 - VENSTRE.

KØBENHAVN, 17 december (Reuter) - Finansministeren erkender nu åbent, at DAU-saldoen siden 1993 har været præget af engangsindtægter og budgetfiflerier, siger Venstres finansordfører Thor Pedersen i en kommentar til Budgetoversigt 4 December.
- Nu indrømmer finansministeren, at DAU-underskuddet i 1997 på 5,9 mia. kr. er sminket med godt 17 mia. kr. i engangsforbedringer. Det vil sige, at det reelle DAU-underskud er på ca. 23 mia. kr. i 1997. Finansministeren har formøblet fire års opsving uden at kunne skabe overskud på DAU-saldoen, siger Thor Pedersen.
Ifølge Venstre, så viser saldoen på de offentlige finanser et overskud på ca. to mia. kr., hvilket skyldes stigende kommunale skatter og regeringens budgetfiflerier på finansloven.
- Uanet alle kreative bogføringer har vi stadigvæk en statsgæld på godt 800 mia. kr., som finansministeren vil vælte over på vores børn og børnebørn, hedder det videre.
Regeringens ledighedstal bliver ligeledes anklaget for at være sminket, idet Venstre mener, at regeringens tal ikke tager højde for alle de personer, som er på efterløn, overgangsydelser og orlovsordninger.
- Finansministerens skønmaleri ændrer ikke ved det faktum, at Danmark har behov for grundlæggende reformer af velfærdsstaten. Det evner regeringen ikke. Det eneste, den socialdemokratiske finansminister er i stand til, er talpynterier og budgetfiflerier. Men det løser ikke Danmarks grundlæggende økonomiske problemer, siger Thor Pedersen. (/jnu).
(c) Reuters Limited 1996.
