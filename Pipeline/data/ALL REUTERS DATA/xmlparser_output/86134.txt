Mobilix klar med partner om en måned - dir.

KØBENHAVN, 31 juli (Reuter) - Det France Telecom ejede mobiltelefonselskab, Mobilix, som fra december bliver konkurrent til Tele Danmark Mobil i Danmark, regner med om en måned at have et partnerskab med en anden virksomhed etableret.
- Vi regner med at have partnerskabet på plads om en måneds tid, og vi vil helt klart foretrække en dansk samarbejdspartner, siger vice-adm. direktør Palle Sandorff til Reuters Finans torsdag.
Det har tidligere været fremme, at Mobilix ønsker sig en partner på op til 40 pct.
På spørgsmålet om, hvorvidt det A. P. Møller ejede Mærsk Data er inde i billedet, som der tidligere har været rygter om, siger Palle Sandorff:
- Jeg har ingen kommentarer til det, men jeg kan ikke forestille mig, at det er et data-firma. Jeg tror, man skal forestille sig, at en fremtidig samarbejdspartner er en hvilken som helst stor virksomhed, der er interesseet i at gå ind i sådan noget her på en meget langsigtet basis, siger Palle Sandorff.
- Carl Johan Corneliussen (+45) 33 96 96 58.
(c) Reuters Limited 1997.
