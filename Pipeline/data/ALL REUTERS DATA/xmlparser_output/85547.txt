Finanstilsynet smøler med sidegadevekselerer - Frp.

KØBENHAVN, 9 juli (Reuter) - Finanstilsynet skal tage stilling til nu, om en række vekslererfirmaer kan godkendes eller lukke dem. Men tilsynet kan ikke fortsætte med at lade disse firmaer operere på en midlertid dispensation fra de normale regler. Det mener Fremskridtspartiets ordfører Kirsten Jacobsen, og hun har derfor onsdag stillet økonomiminister Marianne Jelved en række spørgsmål for at få ministeren til at fremskynde en afgørelse.
- Nu er der gået halvandet år, siden disse firmaer fik dispensation fra loven, for at Finanstilsynet kunne få tid til at afgøre, om de kunne godkendes. For ni måneder siden pressede Folketinget på for at få sagerne afgjort snarest, og det lovede regeringen. Der er intet sket. Det er en skandale. Vi kan ikke længere acceptere, at en lille flok driver deres ublu wild-west forretninger, der driver folk fra hus og hjem, siger hun.
Kirsten Jacobsen mener, at Finanstilsynet er den store skurk i denne sammenhæng, for hvad nytter det, at Folketinget vedtager en børsreform med klare krav til finanssektoren, hvis sidegadevekselererne får lov til at fortsætte deres uacceptable virksomhed.
- Vi har allerede haft en del kedelige sager, der kun er kommet, fordi Finanstilsynet smøler. Dusinet er for længst fyldt. Nu må vi have sagerne afgjort og ekspedereret, siger Kirsten Jacobsen.
Hun har bedt økonomiminister Jelved om at give hende en skriftlig redegørelse om status i Finanstilsynets arbejde; hvor mange dispensationsordninger, hvor mange sager afgjort med enten tilladelse eller afslag.
Ministeren skal svare inden for tre uger.
- Erik Matzen (+45) 33 96 96 51.
(c) Reuters Limited 1997.
