RIEBER TÆT PÅ AT HAVE KONTROL OVER PHØNIX - AVIS.

KØBENHAVN, 26 februar (Reuter) - Norske Rieber &amp; Søn er meget tæt på at kontrollere aktiemajoriteten i Phønix Contractors, og er nu indstillet på at frafalde det hidtidige krav om, at selskabet får 90 procent af aktierne, skriver Jydske Vestkysten onsdag ifølge Ritzaus Bureau.
Avisen citerer kilder for, at Rieber &amp; Søn er klar til i første omgang at nøjes med 51 procent. Endvidere hedder det, at det ventes, at Rieber &amp; Søn onsdag eller en af de nærmeste dage vil fremsætte et nyt købstilbud.
Ifølge avisen har Rieber &amp; Søn allerede erhvervet knap 10 procent af aktiekapitalen i Phønix Contractors og har desuden option på godt syv procent, som er købt op af finanshuset Goldmann Sachs International.
Dertil kommer, at det strømmer ind med fuldmagter om salg til Rieber &amp; Søn til Komiteen for Bevarelse af Phønix i Vejen fra et stort antal småaktionærer. Også flere af de store aktionærer er ved at skifte holdning.
Det vurderes ifølge Ritzau derfor, at Rieber &amp; Søn er meget tæt på at kontrollere aktiemajoriteten.
- Redaktionen (+45) 33 96 96 56.
(c) Reuters Limited 1997.
