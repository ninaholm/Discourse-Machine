RÅOLIE STIGER PÅ LAVE LAGERTAL OG URO I RUSLAND.

KØBENHAVN, 18 oktober (Reuter) - Priserne på råolie fortsætter fredag med at stige på oliebørsen IPE i London. Ifølge oliehandlere skyldes det en kombination af lave olielagertal og den politiske ustabilitet i Rusland, der er øget i kølvandet på Boris Jeltsins fyring af hans sikkerhedschef Alexander Lebed torsdag.
En tønde råolie med lastning i december koster efter en en halv times handel 24,41 US-dollar, hvilket er 22 cent højere end slutprisen torsdag. Torsdag steg prisen på en tønde en kvart dollar.
En tønde råolie med lastning i januar er efter de første handler steget 16 cent til 23,70 USD. (/Reuter/eep).
(c) Reuters Limited 1996.
