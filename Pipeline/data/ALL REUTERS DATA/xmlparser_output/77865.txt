KFX-AKTIER OPPE I NYE HØJDER I POSITIVT MARKED.

KØBENHAVN, 26 november (Reuter) - Der var pæne plusser til langt de fleste KFX-aktier i løbet af tirsdagen, og det fik KFX-indekset til at lukke i nyt rekordniveau. Indekset steg præcist et procent til 131,49, godt trukket af blandt andre Novo Nordisk, Den Danske Bank, Tele Danmark og D/S Svendborg.
- Udviklingen i dollaren og stigningerne på det amerikanske aktiemarked i går hjalp markedet i dag, men i morgen vil der nok blive taget lidt gevinster hjem, så det ender formentligt med en lille knivspids ned, siger en aktiehandler.
(c) Reuters Limited 1996.
