Novo Nordisk er i etisk dilemma i Burma - avis.

KØBENHAVN, 12 juni (Reuter) - En international boykot-kampagne mod ØKs handel med Burma kaster nu også handelspartneren Novo Nordisk ud i et etisk dilemma, skriver dagbladet Børsen ifølge Ritzaus Bureau (RB) torsdag.
ØK sælger insulin for Novo Nordisk til Burma, og herudover eksporterer Novos eget regionskontor i Malaysia selv enzymer til militærdiktaturet.
- Novo har ikke noget kontor i Burma, og vi sælger insulin og enzymer til Burma i et meget lille omfang, siger informationschef Anne-Marie Skov til Børsen.
Hun vil ikke oplyse de konkrete mængder. Anne-Marie Skov pointerer, at Novo Nordisk ikke ser nogen problemer i at sælge insulin i nogen lande, da der er tale om et produkt, som redder menneskeliv.
- Når det drejer sig om enzymer, så er det jo lidt anderledes, siger informationschefen til Ritzaus.
Enzymer anvendes i vaskepulver og i industrielle processer.
Novo Nordisk har i modsætning til ØK markedsført sig selv med en høj etisk profil, skriver Børsen.
- Redaktionen (+45) 33 96 96 56.
(c) Reuters Limited 1997.
