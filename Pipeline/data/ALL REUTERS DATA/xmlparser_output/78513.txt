REFORMPAUSE KAN GIVE DANSK LØNSPIRAL - MORGAN S.

KØBENHAVN, 23 december (Reuter) - Væksten i den danske økonomi vil i de kommende to år tage til med en sådan kraft, at flaskehalse og stigende løninflation er en åbenbar risiko. Med en tilbageholdende regering står og falder udsigterne for det danske rentemarked med effekten af de allerede indførte reformer på arbejdsmarkedet. Det vurderer den amerikanske investeringsbank, Morgan Stanley.
- Vi vurderer, at udsigten for markedet kan koges ned til en indsats. Vil de allerede indførte arbejdsmarkedsreformer være tilstrækkelige til at undgå en lønspiral som set i 1980&apos;erne, spørger banken.
Den danske regering kan i den nuværende situation kun meget kortsigtet gøre noget ved udsigten til en accelererende lønudvikling, anfører Morgan Stanley i den seneste udgave af publikationen Inside the Nordic Economies. Bankens økonomer vurderer, at eftersom risikoen for overophedning kommer fra flaskehalse er der ikke noget alternativ til til strukturelle reformer i det lange løb.
Regeringen har deklareret reformpause, efter at en lang række arbejdsmarkedsreformer er blevet sat i værk siden 1993. Den vil afvente resultaterne for at se om nye tiltag er nødvendige.
- Kun tiden vil vise, om denne pause er klog, skriver Morgan Stanley.
De indførte reformer har til hensigten at reducere niveauet for den strukturelle ledighed fra de aktuelle 9-10 pct. til syv pct. Den amerikanske bank pointerer imidlertid, at resultaterne lader vente på sig.
I sin seneste prognose forventer Morgan Stanley, at den danske inflation stiger fra 2,1 pct. i år til 2,6 pct. i 1997 og 3,1 pct. i 1998.
Denne stigende trend vil ifølge samme prognose ikke medføre en udvidelse af det dansk-tyske 10-årige rentespænd. Det vil på kort sigt udvides til 100 bp., mens i resten af næste år vil falde for at ligge i 70 bp. ved udgangen af 1997.
- På kort sigt vil realøkonomien altid vinde, konstaterer Morgan Stanley. (/slj).
(c) Reuters Limited 1996.
