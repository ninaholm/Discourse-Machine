Codan Gummi ned på engangsomkostning og valuta.

KØBENHAVN, 14 august (Reuter) - Codan Gummis regnskab for første halvår 1997 er negativt påvirket af engangsreguleringer og nedskrivninger af den thailandske bath, fremgår det af koncernens halvårsregnskab, som viste et underskud af den primære drift på 5,5 mio. kr. mod et overskud året før på 5,2 mio. kr.
- Resultatet for første halvår er påvirket negativt af en engangsregulering af indtægter for perioden 1995-1996, samt nedskrivning af den thailandske bath. Disse forhold har tilsammen reduceret halvårsresultatet med knap fem mio. kr., skriver ledelsen.
Codan Gummi kom ud af halvåret med et resultat før skat på 3,5 mio. kr. mod 10,9 mio. kr. året før. At nedgangen i resultatet før skat ikke er blevet større skyldes en netto finansindtægt på 4,2 mio. kr. Sidste år bidrog finansnetto med et underskud på 0,3 mio. kr.
Codan Gummis associerede selskab i Thailand realiserede et tab på gæld i udenlandsk valuta i forbindelse med nedskrivningen af den thailandske valuta ultimo juni. Codan Gummis andel af dette tab er indregnet i halvårsresultatet.
Omsætningen i koncernen er i perioden steget med otte pct. til 219 mio. kr.
I Auto-divisionen oplevede koncernen en omsætningsvækst, der var større end ventet. Fremgangen tilskrives en stigende afsætning til kundekredsen i Frankrig, samt kursudviklingen i det engelske pund, som er en væsentlig faktureringsvaluta i Auto-divisionen.
Codan Gummi har nedjusteret sine forventninger til hele 1997, fremgår det af halvårsregnskabet.
- Codan Gummi koncernen nedjusterer forventningerne til resultatet for 1997, og venter et nulresultat før skat for hele 1997, skriver ledelsen i regnskabet.
Koncernen har hidtil forventet et resultat før skat på niveau med 1996, hvor det var 10,8 mio. kr.
Ledelsen i Codan Gummi har i den seneste tid vurderet mulighederne for at indgå i strategiske alliancer.
- Dette sker med henblik på at udnytte fællesfordele og tilpasse forretningen til de igangværende strukturforandringer i markedet. I løbet af første halvår har Codan Gummis ledelse udpeget en række muligheder for at danne alliancer, som nu er genstand for nærmere undersøgelser, skriver ledelsen i regnskabet.
- Jørn Nurkka (+45) 33 96 96 55.
(c) Reuters Limited 1997.
