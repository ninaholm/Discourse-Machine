Psykologi bag SAS-akties himmelflugt - analytikere.

KØBENHAVN, 23 juli (Reuter) - Et psykologisk stemningsskift er hovedårsagen bag den hidtil usete stærke kursudvikling i SAS&apos; aktie, vurderer en række aktieanalytikere, som Reuters Finans har talt med.
- Indlemmelse af SAS i Star-alliancen har været katalysator for et psykologisk stemningsskift i aktien. Udlandet har for alvor fået øje på SAS&apos; meget billige prisfastsættelse i en international sammenligning, siger en aktieanalytiker, der ønsker at være anonym.
SAS-aktien sluttede onsdag i kurs 106 eller næsten 50 pct. højere end for små seks uger siden.
Samme aktieanalytiker påpeger, at hvis investorer skal have en andel i de øvrige luftfartsselskaber i verdens største fly-alliance, er prisen omkring dobbelt så stor. Det har især de store finanhuse i London fået øje på, og flere har tilmed udstedt mere eller mindre positive anbefalinger af SAS-aktien.
En anden aktieanalytiker hæfter sig ikke kun ved det omtalte holdningsskift, men også ved tegn på en forbedret drift. Han ser positive tendenser i især junis trafiktal, der viste en stigning på 5,5 pct. på årsbasis.
- Forventningen om et resultat i år på niveau med sidste år er hængt op på en stærk volumenvækst, og den er kommet med de sidste par måneders trafiktal, siger denne analytiker.
Han ser stor konkurrencekraft fra SAS&apos; side indenfor både den interskandinaviske og europæiske trafik, som ellers har været udråbt til at give SAS store problemer i takt med nye konkurrenters ankomst.
Det store spørgsmål for SAS og den fremtidige indtjening er fortsat evnen til at styre udviklingen i omkostningerne, lyder en næsten enslydende vurdering. Det skandinaviske flyselskab ligger her under for meget stærke fagforeninger, og større tiltag for at trimme den store organisation har endnu ikke set dagens lys.
Outsourcing har været nævnt som en model til at reducere medarbejderstaben, men SAS holder kortene tæt ind til kroppen af hensyn til fagforeningerne.
- Omkostningsstrukturen er alfa og omega for indtjeningen i SAS, og her er intet nyt under solen, der kan retfærdiggøre den højere pris, siger en analytiker.
Han ser med stor spænding frem til regnskabet for andet kvartal, der offentliggøres den 13. august. Efter et overraskende underskud før skat på 269 mio. SEK i første kvartal er SAS allerede et godt stykke bagefter for at holde trit med indtjeningsudviklingen sidste år.
I de første seks måneder af 1996 havde SAS til sammenligning et overskud før skat på 1.176 mio. SEK. Årets resultat blev 1.815 mio. SEK.
Han vil derfor ikke ændre sin hold-anbefaling, før der er kommet faktiske tal på bordet.
En anden analytiker tror på, at SAS-aktiens korrektion til mere europæiske prisniveauer kun lige er begyndt og lægger sig op af den britiske investeringsbank, NatWest Securties, der har sat en &quot;target price&quot; på den danske SAS-aktie på 130-135 kr.
De seneste dages forlydender om, at SAS står foran et frasalg af sin hotelkæde, Radisson SAS, ses ikke at have haft nogen særskilt betydning for det imponerende løft i SAS-kursen.
- Søren Linding Jakobsen (+45) 33 96 96 53.
(c) Reuters Limited 1997.
