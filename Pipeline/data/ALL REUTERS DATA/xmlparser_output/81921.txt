Kina dominerer rederiers nybygningslyst - Søfart.

KØBENHAVN, 21 marts (Reuter) - Det er specielt Kina, der tiltrækker de danske rederier i øjeblikket, når der skal bestilles nybygninger, fremgår det af en oversigt i Søfart fredag.
Således markerer A. P. Møller, Knud I Larsen og D/S Torm sig med skibsbygningsordrer i Kina.
- De (danske rederier, red.) har over de seneste måneder skrevet kontrakt på 11 skibe fra værfter i Kina, og det kan gå hen og blive til flere, idet der på flere kontrakter er optioner på yderligere enheder, hedder det.
A. P. Møller, der generelt har det største nybygningsprogram - både på danske og udenlandske værfter - har på nuværende tidspunkt bestilt fem produkttanksskibe fordelt på to kinesiske værfter. Knud I. Larsen har bestilt tre kemikalietanksskibe og et enkelt containerskib, mens Torm har bestilt to tørlastsskibe i Kina. Udover nybygningsordrerne i Kina har A. P. Møller bestilt seks containerskibe på 1.100 TEU (20 fods containere) på Taiwan, tre containerskibe på 4.300 TEU og et enkelt shuttletankskib i Sydkorea, to bilskibe i Japan og fire supply-skibe i Norge.
Blandt ordrerne til de danske værfter markerer A. P. Møller sig stærkt med leverancen af endnu 10 containerskibe fra Lindøværftet på 6.400 TEU.
Torm har endvidere sammen med Gotlandsbolaget bestilt to produkttanksskibe i Sydkorea.
Lauritzen Kosan Tankers har også bestilt skibe i Sydkorea, det drejer sig om to gastankskibe til levering i 1998.
I Ukraine markerer D/S Norden sig, delvist i samarbejde med EAC Shipping. Her er der bestilt ialt tre produkttanksskibe.
DFDS har også bestillinger ude, og det i Italien, hvorfra tre ro/ro-skibe ventes leveret i 1998.
Herhjemme er det udover A. P. Møller kun Elite-Shipping blandt de børsnoterede rederier, der har bestilt skibe. Elite-Shipping forventer således to containerskibe leveret fra Aarhus Flydedok i 1998.
- Uffe Hansen (+45) 33 96 96 58.
(c) Reuters Limited 1997.
