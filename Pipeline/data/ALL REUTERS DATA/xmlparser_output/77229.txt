EJ TIDLIGT DANSK RENTEHOP TRODS LEDIGHEDSFALD - DMG.

KØBENHAVN, 31 oktober (Reuter) - Selv om den registrerede danske ledighed i september nåede ned på det laveste niveau siden januar 1988, giver det ikke forventning om en snarlig dansk renteforhøjelse hos den tyske investeringsbank Deutsche Morgan Grenfell (DMG) i London.
- Bag det overraskende store fald i ledigheden ligger for en stor dels vedkommende en tilbagevenden til bl.a. orlovsordninger efter sommerferien. Det er ikke nok til en hurtig stramning af pengepolitikken, siger økonom Stephanie Pfeifer fra DMG til Reuters Finans.
Den danske ledighed faldt i september til 8,4 pct. fra 8,8 pct. i august, svarende til 234.700 arbejdsløse i sæsonkorrigerede tal, oplyste Danmarks Statistik torsdag.
Den lave ledighedsprocent er ifølge Stephanie Pfeifer imidlertid med til at danne et billede af en dansk økonomi, hvor aktiviteten tager hurtigere til end i andre europæiske lande. Og det kan skabe et pres på priserne.
- Øget inflationspres fra især den indenlandske økonomi kan få Nationalbanken til at hæve renterne før den tyske Bundesbank, men vi tror ikke på, at det bliver i år, vurderer Stephanie Pfeifer.
Hun anser det derfor ikke for sandsynligt, at den danske centralbank på kort sigt følger i den engelske centralbanks fodspor. Bank of England forhøjede nemlig onsdag sin styrende rente med 0,25 pct.point til 6,00 pct.
- Aktiviteten i den britiske økonomi er trods alt i et andet leje end den danske, siger Stephanie Pfeifer, der på den baggrund ikke vurderer, at den danske økonomi skiller sig så markant ud fra de øvrige EU-lande.
Dog holder Stephanie Pfeifer som det øvrige korps af Danmarks-økonomer særligt øje med den danske lønudvikling. En overophedning i eksempelvis bygge-og anlægssektoren kan smitte af på det øvrige arbejdsmarked med stigende løninflation til følge.
- En overophedning i bygge-og anlægssektoren kan ikke udelukkes, men presset må blive mindre, når alle disse store broprojekter har toppet, anfører Stephanie Pfeifer.
Den engelske rentestramning og den fortsatte strøm af økonomiske nøgletal, der antyder en pæn aktivitet, vil lægge et yderligere pres på især de korte danske obligationer, tilføjer Stephanie Pfeifer. (/slj).
(c) Reuters Limited 1996.
