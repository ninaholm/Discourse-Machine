Udlejning af Københavns lysledernet godkendt - dir.

KØBENHAVN, 16 maj (Reuter) - Udlejningen af Københavns Kommunes lyseledernet på 250 kilometer til private telefonselskaber blev i går principielt godkendt af Københavns Borgerrepræsentation. Der blev bevilget to mio. kr. til konsulentundersøgelser af, hvordan udlejningen skal ske i praksis. Det oplyser Københavns Kommune fredag.
- Vi fik mandat til at lave undersøgelsen, så man har principielt godkendt projektet. Medio 1997 kommer det i udbud og kontrakterne med telefonselskaberne skal være underskrevet i god tid inden udgangen af i år, siger finansdirektør Kurt Bligaard Pedersen til Reuters Finans.
Kommunen regner med, at den ved at give telefonsselskaberne adgang til sine lyslederkabler kan sikre erhvervslivet billig telefoni i hovedstaden og selv tjene lidt på det. Der bliver i øjeblikket arbejdet på højt tryk i Københavns Kommune for at blive hurtigt færdig med projektet, så telefonselskaberne ikke selv skal til at opbygge et net i Københavns Kommune.
Det svenske telefonselskab Telia har allerede meddelt, at det er meget interesseret i at få adgang til kommunens lysledernet.
Direktør Claus Jacobsen hos Telia har tidligere vurderet, at det telefonselskab, som får adgang til lysledernettet i Københavns Kommune, kan tage op til 30 pct. af markedet fra Tele Danmark i området.
- Carl Johan Corneliussen (+45) 33 96 96 57.
(c) Reuters Limited 1997.
