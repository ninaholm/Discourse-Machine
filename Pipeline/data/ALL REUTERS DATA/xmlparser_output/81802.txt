Kampen om mobilkunder bliver ublid - Netcom.

KØBENHAVN, 19 marts (Reuter) - Kampen om de danske mobilkunder bliver hård med fire store aktører på banen, lyder vurderingen fra taberen i spillet om DCS 1800 mobiltelefonlicenserne, det svenskejede Netcom.
- Det bliver spændende at se, hvornår operatørerne begynder at tjene penge, siger adm. direktør Ebbe Jørgensen fra Netcom til Reuters Finans onsdag.
Onsdag tildelte Telestyrelsen de nye licenser til Tele Danmark, Sonofon, Telia og France Telecom. Netcom var den eneste ansøger, der ikke fik en licens.
- Det er selvfølgelig forbandet ærgeligt at have spildt tid med det store arbejde. Men når vi ser, at der nu er fire store operatører på markedet, og ikke, som vi ventede, kun tre, kan det være svært se pengene i markedet, siger Ebbe Jørgensen.
Han vurderer da også, at Netcom blev vraget på baggrund af ønsket om at nå en relativ hurtig break-even gennem prissatser, der måske lå højere end satserne hos de andre kombatanter. Efter nederlaget i kampen om mobiltelefonlicenserne øger Netcom nu opmærksomheden om fastnettelefonien og herunder specielt internetsiden.
Ifølge Ebbe Jørgensen har Netcom i øjeblikket næsten 50.000 kunder, der bruger Netcom-nummeret 1001, når de skal ringe til udlandet. Deres samtaletid udgør ifølge Netcoms beregninger en markedsandel på knap 8 pct.
Tele Danmark opgjorde i sit regnskab tirsdag tabet af markedsandel på udlandstelefonien til ca. to pct. Ifølge Ebbe Jørgensen er Netcom og Telia&apos;s markedsandele allerede nu vokset til omkring 12-15 pct.
- Stig Ørskov Pedersen (+45) 33 96 96 59.
(c) Reuters Limited 1997.
