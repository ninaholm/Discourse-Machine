Novo Nordisk vil udvikle diabetesvaccine - dir.

KØBENHAVN, 3 marts (Reuter) - Novo Nordisk deltager i flere projekter, der skal undersøge mulighederne for at udvikle en decideret vaccine mod den klassiske sukkersyge, insulinkrævende diabetes. Det siger forskningsdirektør Mads Krogsgaard Thomsen til Reuters Finans.
- Men projekterne er i en meget tidlig fase. Jeg kan derfor ikke sige noget omkring det kommercielle potentiale, siger Mads Krogsgaard Thomsen.
Novo Nordisk er gået sammen med flere partnere, herunder amerikanske om at prøve at lave et lægemiddel, der beskytter de insulindannende celler imod en nedbrydning af immunsystemet. Det skal ske ved at gøre dem tolerante, anfører Mads Krogsgaard Thomsen.
Generelt ved diabetes-forskerne trods intensive, årelange studier fortsat meget lidt om, hvad der udløser den klassiske sukkersyge.
- Det (en vaccine, red.) er set med Novo Nordisks øjne ikke for nærværende og heller ikke i de næste år nogen kommerciel trussel mod insulinterapi af sukkersyge. Hvis der skulle komme et gennembrud, så skulle det gerne være Novo Nordisk, der kommer med det, siger Mads Krogsgaard Thomsen.
Han vurderer, at vaccination mod sukkersyge i givet fald vil blive en varm politisk kartoffel af økonomiske grunde, da en sådan formentlig vil være meget bekostelig, da hele befolkningen i så fald skal screenes for antistoffer.
Desuden går det største salg af Novo Nordisks insulin ikke til de insulinkrævende patienter men til Type2 patienter, der som udgangspunkt ikke er direkte afhængige af insulin. Et stort antal bliver det dog i løbet af sygdomsforløbet, da bugspytkirtelen efter en tid ofte ophører med at producere den nødvendige insulin. Det gør patienterne helt eller delvist afhængige af insulin udefra.
Mads Krogsgaard Thomsen pointerer, at Novo Nordisks forskning på området omfatter alle de grundvidenskabelige aspekter af, hvad der udløser insulinkrævende sukkersyge, og at den danske medicinalkoncern er med helt fremme i forhold til sine konkurrenter.
- Søren Linding Jakobsen (+45) 33 96 96 53.
(c) Reuters Limited 1997.
