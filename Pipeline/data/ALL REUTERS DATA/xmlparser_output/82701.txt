Mærsk vil muligvis bøjelaste Nordsø-olie.

KØBENHAVN, 16 april (Reuter) - Mærsk Olie og Gas vil muligvis begynde at bøjelaste en del af sin olieproduktion på Nordsøen, i stedet for som i dag at sende olien gennem den statslige rørledning til Fredericia og sejle den derfra nord om Skagen.
Det siger Bo Wildfang, Mærsk Olie og Gas, til Reuters Finans onsdag.
- Det kan ikke udelukkes, at vi vil søge dispensation til at bøjelaste, siger Bo Wildfang.
Han henviser til et lovforslag fra Miljø-og Energiministeriet, som bemyndiger Svend Auken til at give olieproducenterne på Nordsøen dispensation fra den gældende pligt til at sende hele deres olie-produktion gennem statens rørledning til Fredericia.
I dag betaler olieproducenterne fem pct. af oliens værdi til det statsejede selskab, Dansk Olierør A/S, der driver olieledningen.
Dispensationen skal kunne gives i de tilfælde, hvor det er økonomisk hensigtsmæssigt at laste olien på Nordsøen, i stedet for at sende den gennem ledningen til Fredericia og sejle den nord om Skagen.
I dag tager en tredjedel af hele Nordsøolie-produktionen turen gennem olieledningen til Fredericia og nord om Skagen, vurderer Miljø-og Energiministeriet. De to øvrige tredjedele bliver hhv. raffineret i Fredericia eller fragtes videres til Kattegat-og Østersø-området.
Selvom olieselskaberne får dispensation til at bøjelaste, skal de som udgangspunkt stadig betale fem pct. af oliens værdi til staten, fremgår det af lovforslaget.
Dertil kommer udgifterne til at etablere et bøjelastnings-anlæg.
Alligevel kan Mærsk Olie og Gas ikke udelukke, at det kan blive rentabelt at investere i bøjelastnings-anlæg og sejle olien direkte fra felterne.
Hvilke skibe, der eventuelt kan anvendes til transporten, vil Bo Wildfang ikke komme nærmere ind på.
Om de store råolietankskibe af typen VLCC kan bruges, vil han heller ikke kommentere.
Skibene har sejlet til utilfredsstillende lave rater og priser i 1996, skriver A. P. Møller Gruppen i sin årsregnskabsmeddelelse for 1996.
Lovforslaget om at ændre den nuværende rørledningslov blev førstebehandlet i Folketinget d. 3. april, hvor kun Enhedslisten stemte imod.
Siden har Folketingets Energipolitiske Udvalg bedt ministeriet præcisere den bemyndigelse til at give dispensationer, som miljø-og energiministeren får ifølge lovforslaget. Svaret fra Svend Auken blev onsdag gennemgået på et møde i energiudvalget.
- Morten Bonde Pedersen (+45) 33 96 96 51.
(c) Reuters Limited 1997.
