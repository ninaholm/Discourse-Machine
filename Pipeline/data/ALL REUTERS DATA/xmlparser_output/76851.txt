HELLERE FÆRGER TIL TIDEN END BØDER - MOLS-LINIEN.

KØBENHAVN, 14 oktober (Reuter) - Mols-Linien er blevet tildelt erstatninger i millionklassen for den forsinkede levering af de to katamaranfærger fra Danyard-værftet på hhv. to og fire måneder. Men færgerederiet har også haft et indtjeningstab, siger adm. direktør William Jørgensen.
- Vi ville hellere have haft færgerne til tiden, siger adm. direktør William Jørgensen, der ikke konkret vil sætte tal på forholdet mellem indtjeningstab og bøder.
I fredags opjusterede Mols-Linien forventningerne til helårsresultatet fra &quot;væsentligt bedre end 30-40 mio. kr. før skat&quot; til &quot;omkring 60 mio. kr. før skat&quot;. Det skyldtes ud over en mere positiv udvikling i den overførte trafik samt sparede kapitalomkostninger de nævnte erstatninger for den forsinkede levering af hurtigfærgerne.
Af hensyn til Danyards kritiske situation er parterne blevet enige om ikke at offentliggøre bødernes størrelse, men det er i million-klassen, siger William Jørgensen. Alle andre mellemværender mellem Danyard og Mols-Linien er på plads, så &quot;nedslaget i købsprisen&quot; betragtes som en engangsindtægt.
Den første katamaranfærge, der blev indsat i juli, har vendt trafikudviklingen for Mols-Linien, og rederiet overfører nu flere biler på månedsbasis end sidste år. Men i de første syv måneder lå trafikken under niveauet i 1995.
- Det er for tidligt at sige, om det tabte i forhold til sidste år kan hentes allerede i år, siger William Jørgensen.
Øget konkurrence på Kattegat fra især hurtigfærgerne mellem Århus og Kalundborg har siden 1994 betydet faldende trafiktal med Mols-Liniens færger.
Den anden katamaranfærge blev først godkendt af Søfartsstyrelsen i går søndag, og bliver indsat på de første fire dobbeltture fra i dag, mandag. Fra på torsdag forventer Mols-Linien at påbegynde den længe ventede timedrift med hurtigfærgerne.
En konkret trafik-prognose for 1996 og 1997 afventer indkøringsperioden for den anden katamaranfærge, pointerer William Jørgensen, der dog ser positivt på den anden katamaranfærges effekt på den overførte trafik. (/slj).
(c) Reuters Limited 1996.
