D/S TORMS DRIFTSFREMGANG BEDST I 96 HLV - ANALYSE.

KØBENHAVN, 3 september (Reuter) - D/S Torm blev det rederi, der i første halvår 1996 præsterede den forholdsvis mest markante fremgang i driftsresultatet sammenlignet med de fleste af de andre rederier.
Det fremgår det af en sammenligning af halvårstallene, som Reuters Finans har foretaget. Ni rederier indgår i sammenligningen, og i driftsresultatet er afskrivningerne taget med, mens avancer ved skibssalg er trukket fra.
I den anden ende af skalaen ligger det mindre sydfynske færgerederi SFDS, hvor driftsresultatet faldt til under nul i halvåret.
D/S Torm fik et driftsoverskud på 43 mio. kr. mod minus syv mio. kr. i halvåret 1995.
For SFDS&apos; vedkommende blev det til et driftsminus på 2,8 mio. kr. mod et overskud på 5,6 mio. kr. i samme periode sidste år.
Udover Torm præsterede Elite Shipping, Progress, DFDS og J. Lauritzen også en driftsfremgang. Derimod fik Norden, Knud I. Larsen og Mols-Linien en tilbagegang i den egentlige skibsdrift.
Torm begrunder sin fremgang i halvåret 1996 med bedre rater for produkttankskibene samt øget fragttilgang på linien mellem Vestafrika og USA. Derimod har tørlastskibene som i de fleste andre rederier med bulk carriers skuffet i halvåret. I resten af året forventer Torm ikke, at produkttanksskibene vil kunne bidrage yderligere til den samlede indtjening.
SFDS måtte konstatere en nedgang i sin skibsdrift, fordi den hårde vinter forstyrrede fartplanen.
Nordens driftsresultat blev reduceret 43 pct. til 21,5 mio. kr.
Rederiets omsætning faldt samtidig 13 pct. til 227,2 mio. kr. Norden forklarer tilbagegangen med, at rederiet nu har færre egne skibe. Endvidere har de faldende fragtrater på tørlast betydet en nedgang i resultatet for de bulk-skibe, rederiet har chartret.
Knud I. Larsen fik sit driftsresultat mere end halveret til 19,4 mio. kr., hvilket rederiet primært begrunder med en svagere dollar, der fik betydning for containerdivisionen. Den division forventer ikke en afgørende forbedring i 2. halvår, dels pga. dollaren, dels fordi et af skibene er til reparation efter en påsejling.
Blandt rederierne med fremgang i driftsresultatet markerede DFDS sig med et overskud på 85,9 mio. kr. - 120 mio. kr. bedre end i halvåret 1995.
- Den væsentligste årsag til den store fremgang i indtjening kommer fra passagerskibstrafikken i Scandinavian Seaways, som i første halvår 1995 havde et utilfredsstillende resultat, skriver DFDS&apos; ledelse.
DFDS konstaterer samtidig, at resultatet efter de første seks måneder traditionelt er væsentligt under, hvad der nås i andet halvår.
J. Lauritzen Gruppens rederi fik en driftsfremgang på 31 pct. til 161,7 mio. kr.
- Den resultatmæssige fremgang i 1. halvår skyldes en kombination af større indtjening end forventet i Lauritzen Reefers og lavere indtjening end forventet i Lauritzen Kosan Tankers og Lauritzen Bulkers, forklarer ledelsen i J. Lauritzen.
Lauritzen sigter efter balance på bundlinien, når året er omme, men det kan blive vanskeligt at nå, hvis ikke gastankmarkedet udvikler sig bedre, konstateres det videre.
Elite Shipping markerede sig også med en fremgang, idet driftsresultatet blev mere end fordoblet til 38,4 mio. kr. i halvåret 1996.
Fremgangen begrundes med øget aktivitet, fordi rederiet har købt flere skibe. Men faldende rater trak ned i det samlede resultat, der blev mindre end ledelsen havde set frem til. Rederiet fik et overskud efter skat på 17,2 mio. kr. - kun 1,4 mio. kr. mere end i samme periode sidste år.
Progress driftsresultat voksede 15 pct. til 11,5 mio. kr. i foråret, mens Mols-Liniens overskud faldt 32 pct. til 24,4 mio. kr. sammenlignet med samme periode året før. Mols-Linien karakteriserer det samlede resultat før skat på 26,1 mio. kr. som tilfredsstillende bl.a. set i lyset af, at nye færger er taget i brug.
I sammenligningen indgår A. P. Møllers D/S 1912 og D/S Svendborg ikke, fordi Gruppen ikke offentliggør et halvårsregnskab.
EAC har heller ikke oplyst sin halvårsstatus over rederidriften, mens Motortramps hovedaktivitet er at være hovedaktionær i rederiet Norden. (/uha).
(c) Reuters Limited 1996.
