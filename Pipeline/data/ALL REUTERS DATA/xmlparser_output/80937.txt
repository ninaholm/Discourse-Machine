PHØNIX-KAPLØB STARTER FORFRA EFTER ICOPAL - FMD.

KØBENHAVN, 3 marts (Reuter) - Kapløbet om at sikre sig Phønix Contractors starter forfra. Sådan bedømmer bestyrelsesformand, Henry Petersen situationen, efter at Icopal lørdag fremsatte et tilbud, der næsten lægger 60 mio. kr. over det hidtil højeste fra norske Rieber &amp; Søn på 820 mio. kr.
- Vi har jo faktisk den samme situation, som da vi startede - et overraskende tilbud, der kan overbydes inden for de næste fire uger. Dengang kunne vi ikke komme med nogen endelig udmelding. Det kan vi så heller ikke nu, siger Henry Petersen til Reuters Finans mandag formiddag.
Han tilføjer dog, at bestyrelsens seneste udmelding, der er en klar anbefaling af Rieber som køber, bliver stående. Men Henry Petersen erkender samtidig, at bestyrelsen endnu ikke har haft et nyt møde, efter at Icopal har fremsat et højere købstilbud.
- Vi anbefalede Rieber, da de havde det højeste tilbud og ellers opfyldte vores betingelser i øvrigt. Vi meldte kraftigt ud for at få det afsluttet. Men Icopals tilbud ændrer naturligvis situationen, siger Henry Petersen.
Han vurderer, at hvis bestyrelsen i løbet af ugen kommer med en ny meddelelse til Fondsbørsen omkring Phønix vil den have karakter af de allerførste tilbageholdende meldinger.
- Kommer vi med en (meddelelse, red.), vil jeg skyde på, at det bliver en henholdende meddelelse igen, om at nu er vi i den situation, hvor vi ikke kan tage stilling, da vi ikke ved, hvilke bud, der ligger, siger Henry Petersen.
(c) Reuters Limited 1997.
