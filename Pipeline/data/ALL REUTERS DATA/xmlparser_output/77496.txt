NYE PRODUKTER SKAL SIKRE HØJERE ENZYMPRISER - NOVO.

KØBENHAVN, 13 november (Reuter) - Novo Nordisk nærer ingen illusioner om, at prisniveauet for de eksisterende enzymprodukter vil stige. Priserne kan kun stige ved at udvikle nye produkter. Det vurderer viceadm. direktør Kurt Anker Nielsen fra Novo Nordisk.
- Vi tror ikke på, at enzymer, der allerede er på markedet i dag af uændret kvalitet kommer til at koste væsentlig mere om et år. Det skal drives gennem den teknologiske udvikling, gennem nye og bedre produkter, der bliver markedsført til gennemsnitligt højere priser, siger Kurt Anker Nielsen.
Novo Nordisk fremlagde onsdag ni-månedersregnskab, der viste en stigning i overskuddet før skat på 14 pct. til 1.893 mio. kr.
Konsolideringen blandt verdens producenter af enzymer til industrielt brug ser ud til i det store at være tilendebragt. Priserne har efter et voldsomt prispres i de seneste år stabiliseret sig indenfor de sidste to kvartaler, og Novo Nordisk ser denne tendens fortsætte.
- Vi håber på, at vi nu kan komme i gang med en fornuftig konkurrence på dette marked, så vi igennem de forbedringer af vores produkter kan øge den gennemsnitlige pris på enzymprodukterne, siger Kurt Anker Nielsen.
Omsætningen indenfor Enzyme Business steg syv pct. til 2.575 mio. kr. ud af en samlet omsætning i de første tre kvartaler på 10.725 mio. kr.
Novo Nordisk har på det globale marked for industrielle enzymer en andel på ca. 50 pct. (/slj).
(c) Reuters Limited 1996.
