UDSIGT TIL ENDNU EN STILLE MEN POSITIV AKTIEDAG.

KØBENHAVN, 18 december (Reuter) - Der er lagt op til endnu en stille dag på det danske aktiemarked med lille omsætning, og aktier som kan slutte onsdagen lidt højere, vurderer en handler fra morgenstunden.
- Det amerikanske aktiemarked sluttede højere i går, og obligationerne ligger ligeledes pænt her til morgen, så det kunne se ud til, at vi skal lidt op i dag. Men markederne er meget volatile for tiden, så alt kan ske, fortsætter han.
KFX-indekset sluttede tirsdagen 1,24 point lavere i 130,10, mens december futuren faldt 0,6 point til 130,10.
I New York sluttede Dow Jones indekset 0,64 pct. højere i 6.308,33, godt hjulpet op af fornyet købsinteresse for teknologi-og finansaktierne.
Markedet afventer i dag halvårsregnskabet fra Danisco, som ventes offentliggjort engang over middag. Der forudses en vækst i overskuddet før skat på knap otte pct. til 844 mio. kr. mod 785 mio. kr. året før. Forventningen er baseret på et gennemsnit af fem danske Danisco-analytikeres estimater.
Danisco måtte tirsdag indkassere et kursfald på fem kr. til 330.
Tele Danmark blev gårsdagens mest handlede KFX-aktie med 177.000 stk. aktier. Aktien sluttede dagen en daler lavere i 304. I USA lukkede aktien omregnet i 302.
ISS måtte indkassere et minus på fire kr. til 156, under en omsætning på godt 116.000 stk. Markedet venter fortiden på en afklaring af situationen i USA. Ledelsen har lovet at komme med en udmelding inden årets udgang. Der vil opklare, om salget af det amerikanske datterselskab er faldet på plads.
- Det er ikke positivt at svaret trækker ud, man tvivler snart på, om det bliver til noget, siger dealeren.
De to storbanker, Den Danske Bank og Unidanmark, faldt henholdsvis to og fire kr. til kurs 448 og 294. BG Bank meddelte tirsdag morgen, at banken overtog Sydbanks datterselskab i Luxembourg. Sydbank lukkede uændret i 220 mens BG Bank faldt en enkelt kr. til 269.
I Japan lukkede Nikkei 225 indekset onsdag morgen 1,57 pct. lavere i 20.093.03.
(c) Reuters Limited 1996.
