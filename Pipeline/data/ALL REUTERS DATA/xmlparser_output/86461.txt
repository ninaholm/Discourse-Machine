Betalingsbalance rykker tættere på nul - DDB.

KØBENHAVN, 11 august (Reuter) - Det stigende danske privatforbrug gnaver af betalingsbalance-overskuddet og bringer det bekymrende meget tættere på nul. Sådan lyder vurderingen fra Den Danske Banks cheføkonom Jørgen Birger Christensen efter mandagens opgørelse fra Nationalbanken over betalinger til og fra udlandet i juni.
- Det er dårlige tal, som viser en forværring af de danske nettoindtægter fra udlandet på 7 mia. kr. i årets første halvdel. Der er tale om en temmelig hurtig forværring, der yderligere fremhæver de seneste måneders tendens, hvor den indenlandske efterspørgsel har trukket ned i overskuddet på betalingsbalancen, siger Jørgen Birger Christensen til Reuters Finans mandag.
Nationalbankens statistik viser, at Danmarks nettoindtægter i årets første halvdel faldt til 3,7 mia. kr. mod 10,7 mia. kr. i samme periode sidste år. Alene i juni var der tale om en forværring på 1,5 mia. kr. i forhold til samme måned sidste år. Tallene kommer kun fem dage efter, at Danmarks Statistik kunne fortælle, at overskuddet på betalingsbalancens løbende poster i årets fem første måneder faldt til 3,6 mia. kr. mod 13,0 mia. kr. i samme periode sidste år.
Forskellen på de to opgørelser er, at mens Nationalbankens opgørelse er opgjort for betalingstidspunktet for de varer, der passerer Danmarks grænser, er opgørelsen fra Danmarks Statistik baseret på det tidspunkt, hvor varene overføres.
(c) Reuters Limited 1997.
