C-T/Bass-fusion godkendes med restriktioner - FT.

KØBENHAVN, 26 juni (Reuter) - Den planlagte fusion mellem Carlsberg-Tetley og Bass går igennem, men sammenlægningen bliver pålagt meget strenge betingelser, skriver Financial Times torsdag på baggrund af samtaler med eksperter og ledende personer inden for den engelske ølindustri.
- Jeg tror, at hvis handlen skulle blokeres, så var det allerede sket nu, siger en bryggeri-direktør til den britiske erhvervsavis.
Han tilføjer, at den britiske industriminister, Margaret Beckett kun er i tvivl om under hvilke restriktioner, hun kan godkende fusionen mellem de to bryggerier, der vil øge koncentrationen i sektoren markant.
Bass vil gennem en fusion med Carlsberg-Tetley kontrollere 35 pct. af det britiske øl-marked, mens Scottish &amp; Newcastle bliver næststørst med lige i underkanten af 30 pct.
En afgørelse har været ventet gennem længere tid, siden planen om en fusion blev lanceret for 10 måneder siden. Bliver fusionen ikke til noget, har Bass option på at sælge sin halvdel i Carlsberg-Tetley til Carlsberg, der ejer den anden halvdel, for 110 mio. GBP, desuden har Bass krav på 30 mio. GBP fra den tidligere Carlsberg-partner, Allied-Domecq.
Carlsberg får 20 pct. i et nyt Bass/Carlsberg-Tetley ved at bidrage med halvdelen af Carlsberg-Tetley og 20 mio. GBP.
- Søren Linding Jakobsen (+45) 33 96 96 53.
(c) Reuters Limited 1997.
