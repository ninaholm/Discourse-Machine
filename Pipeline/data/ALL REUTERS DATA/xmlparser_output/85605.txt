Kun tabere i grovvarekrig - KFK.

KØBENHAVN, 10 juli (Reuter) - Der er ingen vindere i krigen om grovvareselskabet Peder P. Hedegaard. Kun tabere. Sådan lyder den bitre konstatering fra adm. direktør Albert Beckenkamp fra Korn-og Foderstofselskabet (KFK) efter torsdagens meddelelse om, at KFK nu har solgt sin ejerandel på 38 pct. hos konkurrenten efter mere end otte års forsøg på at overtage Peder P. Hedegaard.
- Resultatet af dette er, at den strukturtilpasning, som er så nødvendig for grovvarebranchen, ikke bliver gennemført, siger Albert Beckenkamp til Reuters Finans.
Hos Peder P. Hedegaard er der til gengæld udpræget tilfredshed med at slippe af med KFK.
- Det er en stor tilfredsstillelse for os, at der er kommet denne afklaring, siger bestyrelsesformand Poul Lauritsen til Reuters Finans.
Bestyrelsesformanden mener, at Peder P. Hedegaard&apos;s mulighed for at overleve i den hårde konkurrence på grovvaremarkedet nu styrkes.
- Troen på, at Peder H. Hedegaard kan fortsætte som selvstændig virksomhed er blevet styrket. Vi mener, at der er behov for Peder P. Hedegaard på markedet, siger Poul Lauritsen.
Det mener KFK øjensynligt ikke. Sammen med Dansk Landbrugs Grovvareselskab (DLG) har KFK flere gange påpeget behovet for rationaliseringer på det danske grovvaremarked. Overkapaciteten er i øjeblikket så stor, at indtjeningsmarginalerne er presset helt i bund. Og det er ikke blevet bedre i 1997, vurderer KFK.
- Fra 1995 til 1996 forsvandt der seks pct. af landmændene. Den udvikling fortsætter i 1997, siger Albert Beckenkamp, der ikke finder megen glæde i, at priserne på soyabønner er på vej ned med udsigt til en rekordhøst i år. Soya er blandt de vigtigste råvarer i foderblandinger.
- Hvad hjælper det, når foderpriserne blot presses endnu længere ned, spørger Albert Beckenkamp.
KFK måtte efter første kvartal nedjustere resultatforventningerne. Blandt andet på grund af stigende råvarepriser.
Selvom KFK-direktøren er utilfreds med, at overtagelsen af Peder P. Hedegaard ikke lykkedes, kan han glæde sig over, at de godt 200 mio. kr., KFK har haft bundet i Peder P. Hedegaard nu sandsynligvis kan forrentes bedre. KFK bød for over otte år siden kurs 287 for aktierne, der i dag handles til kurs 250.
Peder P. Hedegaard aktierne er solgt til en række institutionelle investorer og pengeinstitutter. Derudover har Peder P. Hedegaard selv købt ni pct. af egne aktier, der ventes beholdt indtil videre.
KFK oplyser, at der er en avance på tre mio. kr. på salget af aktierne i forhold til den bogførte værdi 30. juni i år. KFK optager i sit regnskab aktier til markedsværdi.
- Stig Ørskov Pedersen (+45) 33 96 96 59.
(c) Reuters Limited 1997.
