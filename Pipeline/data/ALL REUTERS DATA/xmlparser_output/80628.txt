V KRÆVER AT TELELOV IKKE STRIDER IMOD EU-PLANER.

KØBENHAVN, 24 februar (Reuter) - Regeringen skal ved teleforhandlingerne tirsdag give en garanti for, at de kommende telelove, der sikre et frit telemarked, ikke vil stride imod de planer, som EU har på området.
Det siger Venstres teleordfører, Jens Løgstrup Madsen til Reuters Finans.
- Vi skal have en håndfast garanti for, at lovgivningen på området er i overensstemmelse med den lovgivning, som EU vil fastlægge senere, siger Løgstrup Madsen.
Han henviser til Tele Danmarks bekymring for, at den danske telelov vil blive så meget ud af trit med den lovgivning, som der skal gennemføres i hele EU senere, at den danske lovgivning alligevel skal revideres hurtigt.
Tele Danmarks bestyrelsesformand Knud Heinesen og næstformand Nils Wilhjelm henvendte sig i sidste uge direkte til de politiske teleordfører og forskningsminister Jytte Hilden i et brev.
I brevet gjorde de bl.a. opmærksom på risikoen for uoverensstemmelse mellem EU-lov og dansk lov pga. det danske ønske om at blive færdige med lovarbejdet i løbet af foråret.
- Det er ganske interessant, hvad Tele Danmark påpeger, når det gælder relationen til EU. Så på det punkt skal regeringen komme med et tilfredsstillende svar, siger Jens Løgstrup Madsen.
Han ser det i øvrigt som mere sandsynligt end tidligere, at der vil blive tale om en forsinkelse af lovarbejdet.
Det skyldes, at flere af de udkast til lovforslag, som Jytte Hilden har præsenteret, langt fra er spiselige for Venstre.
Løgstrup Madsen henviser dels til udspillet på samtrafik-området, som Tele Danmark også er stærkt utilfreds med. Her kritiserer Løgstrup Madsen ministerens model for beregning af samtrafik-priser.
Derudover er Venstre ikke tilfreds med det lovforslag, der vedrører opsætning af telemaster, der ifølge ordføreren har karakter af ekspropriation.
- Med lovforslaget lægges der op til en ekstrem kompliceret lovgivning for opstilling af master, siger Løgstrup Madsen.
- Uffe Hansen (+45) 33 96 96 58.
(c) Reuters Limited 1997.
