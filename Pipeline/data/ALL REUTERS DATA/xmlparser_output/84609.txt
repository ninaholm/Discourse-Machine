Presserunde - Finans/Økonomi onsdag 11 juni.

Reuters står ikke inde for avisartiklernes nøjagtighed 1) Den Danske Bank kritiserer regeringen i en ny økonomisk analyse for en for ekspansiv finanspolitik. Det sker samtidig med, at OECD kritiserer regeringen for netop samme problem. Økonomiminister Marianne Jelved (R) siger i en kommentar til analyserne, at regeringen er meget på vagt over for en overophedning af økonomien, og derfor svagt vil træde på bremsen. Generelt mener dog både OECD og Den Danske Bank, at økonomien er på rette kurs. (Jyllands-Posten Erhverv &amp; Økonomi side 4, Berlingske Erhverv side 3, Børsen side 17)
2) 1000 private investorer er i Hafnia-sagen klar til en retssag mod Den Danske Bank. Det oplyser advokat Mikael Berntoft, der er advokat for de to private aktionærer, der har fået bevilget fri proces i sagen.. (Jyllands-Posten Erhverv &amp; Økonomi side 1)
3) Et dansk byggefirma har netop fået en bøde på 10.000 D-mark, fordi to medarbejdere ikke havde sine lønsedler på sig. Direktør Hans Clausen fra HC Bau Element Export i Haderslev, siger at &quot;det er ren og skær chikane fra myndighedernes side&quot;. (Erhvervsbladet side 1)
4) Efter et stort fald i maj, er forbrugertilliden tilbage på et højt niveau. Økonom Jesper Nielsen fra Unibank siger, at folks hukommelse er kort, og at regeringens afgiftspakke er &quot;en krusning på overfladen&quot;. Den øgede forbrugertillid kan skabe en smule bekymring om, at væksten i det danske privatforbrug fortsætter uændret. Den rød-grønne afgiftspakke medførte en eksplosion i bilsalget i maj, fordi folk &quot;hamstrede&quot; biler inden afgiften. Der blev solgt 30.000. (Berlingske Erhverv side 1, Politiken side 9, Jyllands-Posten Erhverv &amp; Økonomi side 4)
5) Nøglen til løsningen for det kriseramte busselskab Lollandsbanens Bustrafik A/S ligger hos Den Danske Bank. Banken har 100 millioner kroner tilgode hos busselskabet, og er dermed langt den største kreditor. Busselskabets aktiekapital på 2,5 millioner kr. er for længst brugt. Hovedparten af busselskabets kontrakter med Storstrøms Amt udløber om 13 måneder, og der er således ikke tid til at tjene de mange penge hjem. Den Danske Bank ønsker ikke at udtale sig. (Børsen side 6)
(Presserunden er udarbejdet af Finansinformation).
(c) Reuters Limited 1997.
