TIDEN ER MODEN TIL NORDISKE BANKFUSIONER - CAPEL.

KØBENHAVN, 25 oktober (Reuter) - Efter flere store nationale fusioner i den finansielle sektor i de nordiske lande i begyndelsen af 90&apos;erne er tiden nu moden til fusioner på tværs af grænserne, konkluderer den engelske investeringsbank HSBC James Capel i en omfattende rapport om danske banker.
- Vi tror, at der er betydelige muligheder for visse former for fusioner eller opkøb i den finansielle sektor i den nordiske region, skriver de to analytikere, Stuart Graham og Derek Chambers, fra James Capel i rapporten.
Men eksperterne venter, at der går et par år, før det sker.
- Der er ganske vist adskillige mulige konstellationer. Med hensyn til de to store danske banker, tror vi alligevel ikke, at der er sandsynlighed for en fusion eller opkøb på tværs af grænserne på et til to års sigt, hedder det i analysen.
Når James Capel ikke tror på, at det vil ske i løbet af de næste par år, begrundes det med, at det sandsynligvis vil indvolvere en svensk bank, fordi de er større end de norske og finske banker, og samtidig har de danske banker stadig mulighed for at vokse i Danmark.
- I både Sverige og Danmark er der endnu mulighed for ekspansion indenfor realkredit og forsikring, og det vil holde bankerne beskæftiget på det nationale plan, skriver Stuart Graham og Derek Chambers.
Samtidig er bankerne i Sverige og Danmark i gang med at skære ned på udgifterne, og det arbejde vil vare i mindst to år endnu, så drivkraften til at gennemføre fusioner er ikke til stede i øjeblikket.
Analytikerne peger også på, at mulighederne i Stadshypotek og Foreningsbanken vil fastholde de svenske bankers fokus på mulighederne i Sverige.
Den svenske stat ejer 34 pct. af aktierne i Stadshypotek, og regeringen ventes at tage stilling til et eventuelt salg af aktierne i november, mens Swedbank ejer en del af Foreningsbanken, og de to banker har tidligere talt om at fusionere.
- På den anden side vil der på lang sigt være gode muligheder for en eller anden sammenlægning mellem nordiske banker på tværs af grænserne efterhånden som mulighederne i de enkelte lande er udtømt, vurderes det i analysen.
Men hvis fusionerne gennemføres under mottoet &quot;stort er godt&quot;, vil det være et problem for aktionærerne, fordi sådan et koncept ikke vil vise sig i kurserne.
Analysen påpeger, at bankerne ikke skal forvente at få lige så store fortjeneste i form af lavere udgifter ved en fusion på tværs af grænserne, som de fik, da de fusionerede nationalt i begyndelsen af 90&apos;erne.
Men der vil naturligvis blive tale om besparelser ved kun at have et hovedkvarter, og en afdeling, der tager sig af alle former for handel med værdipapirer, emissioner osv. (/olm).
(c) Reuters Limited 1996.
