Tele DK og Sonofon anmeldt på presseforlydender.

KØBENHAVN, 25 marts (Reuter) - Det er presseforlydender, der har fået Forbrugerrådet til at melde Tele Danmark Mobil og Sonofon til Konkurrencerådet, siger økonom i Forbrugerrådet, Ole Just, til Reuters Finans.
- Ifølge Jyllands-Posten eksisterer der en &quot;direkte aftalt våbenhvile&quot; mellem de to selskaber. Det er i strid med konkurrenceloven, siger han.
Forbrugerrådet meddelte tirsdag, at rådet har meldt de to tele-duopolister til Konkurrencerådet.
- Vi har anmodet Konkurrencerådet om at kigge nærmere på, om der eksisterer konkurrence-begrænsende aftaler mellem de to selskaber, siger Ole Just, og forklarer, at Konkurrencerådet har kompetence til at indhente information om aftaler hos selskaberne.
Om det vil lykkes at få brudt en eventuel aftale mellem de to selskaber, tør han ikke sige.
Under alle omstændigheder regner Ole Just med, at konkurrencen på mobil-området vil blive skærpet i løbet af i år, når de to selskaber Telia og France Telecom kommer ind på det danske mobil-marked.
De to virksomheder vandt i sidste uge licenser til at drive mobil-telefoni herhjemme.
Ole Just kan ikke sige, om Forbrugerrådet før har haft succes med at melde virksomheder til Konkurrencerådet. Han kan kun oplyse, at han ikke selv tidligere har været med til at melde en virksomhed.
- Morten Bonde Pedersen (+45) 33 96 96 51.
(c) Reuters Limited 1997.
