1997 AFGØRENDE ÅR FOR MARKEDERNE - MIDTBANK.

KØBENHAVN, 7 januar (Reuter) - 1997 bliver af vital betydning for de finansielle markeder med større volatilitet og usikkerhed til følge. Det fremgår af en markedskommentar fra økonomerne i Midtbanks likviditetsområde. Grundlæggende forbliver økonomerne dog positive, da de økonomiske forudsætninger for lave renter fortsat er til stede.
- Vi finder dog ikke grund til overdreven pessimisme, da de underliggende økonomiske forhold taler for, at lavrenteøkonomien, en stærk og stabil krone og en positiv udvikling på aktiemarkedet kan fortsætte, hedder det i denne uges udgave af Finans Fokus fra Midtbank.
Det er især afgørelsen af, hvilke lande, der kan opfylde adgangskravene til ØMUens tredje fase, som kan ødelægge det positive billede, der hersker fra årets start.
Økonomerne peger ligeledes på risikoen for, at den økonomiske vækst både i Danmark og i særdeleshed i USA er inflationsskabende og således fører til højere renter. (/pbt).
(c) Reuters Limited 1997.
