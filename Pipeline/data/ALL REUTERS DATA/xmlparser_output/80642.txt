DANSK ØKONOMI IKKE ENSIDIG POSITIV - SPAR NORD.

KØBENHAVN, 25 februar (Reuter) - Selvom en stribe forhold taler for, at der fortsat vil være pæn vækst i den danske økonomi, er billedet af dansk økonomi ikke ensidigt rosenrødt. Det skriver Spar Nord i det seneste nummer af Outlook.
- Den høje indenlandske aktivitet har givet anledning til stigende import. Samtidig ligger den danske lønudvikling nu over gennemsnittet i både EU og OECD området efter i første halvdel af 90&apos;erne at have ligget under, skriver de nordjyske økonomer.
De seneste måneders faldende overskud på handels-og betalingsbalancen har medført, at banken nedjusterer forventningerne til betalingsbalancen for både 1996 og 1997.
Således forventer Spar Nord nu et overskud på betalingsbalancen i 1996 på 7,0 mia. kr. faldende til 5,0 mia. kr. Tidligere ventede banken et overskud på 10,0 mia. kr. i begge år.
Den økonomiske vækst ventes i 1996 at have været 2,2 pct., mens økonomerne forudser en BNP-vækst i år på 2,5 mod det tidligere skøn på 2,8 pct.
Det er den fortsat faldende arbejdsløshed, stigende forbrugertilid, et lavt rente niveau, en svækket danske krone samt stigende vækst på eksportmarkederne, der er baggrunden for den stigende aktivitet i økonomien fra 1996 og 1997, påpeger Spar Nords økonomer.
Forventningerne til inflationen i 1997 har banken hævet til 2,4 pct. fra 2,3 pct.
- Vi forventer fortsat moderat udvikling i de indenlandske priser. Størst usikkerhed er den stigende beskæftigelse (lønninger), fortsat stigende privatforbrug, den stærke USD. Derimod synes råvarepriserne at have toppet ultimo 1996, skriver økonomerne i Outlook.
Spar Nord forventer, at arbejdsløsheden i år vil falde til 8,0 pct. fra 8,7 pct. i 1996. Tidligere lød bankens skøn på hhv. 8,7 pct. og 9,0 pct.
- Per Bech Thomsen (+45) 33 96 96 56.
(c) Reuters Limited 1997.
