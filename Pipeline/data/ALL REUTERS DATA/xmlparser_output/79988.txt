UNIBANK FORVENTER STABILE PENGEMARKEDSRENTER.

KØBENHAVN, 10 februar (Reuter) - Unibank venter, at tre-måneders renten de kommende uger vil ligge omkring 3,60-65 pct. Derimod forventes dag-til-dag renten at falde med 10 bp på torsdag efter at have ligget på 3,60 pct. mandag til onsdag, fremgår det af Unibank Markets forventninger til denne uge.
- Pengemarkedsrenterne ventes at ligge relativt stabilt de kommende uger, hvor tre måneders renten ventes handlet på niveauet 3,60-65 pct. FRA-renterne ventes samtidig ikke at flytte sig mærkbart fra de nuværende niveauer, skriver Unibank.
Banken fremhæver, at indbetalingen af en del af A-skatten i starten af måneden betyder, at første uge i måneden bliver relativ dyr på markedet for dag-til-dag renter.
- Dyr vil i den sammenhæng sige, at renten i et flertal af ugens dage ligger over repo-renten. Sammenlignet med tidligere, hvor kun de to midterste uger kunne karakteriseres som relativt dyre, betyder det, at ugerenterne i de tre første uger af måneden kan være marginalt dyrere end den sidste, vurderer Unibank.
Mandag udbetales renter og afdrag på ca. 15 mia. kr. Fra tirsdag til torsdag er der indbetaling af moms og A-skat på i alt ca. 42 mia. kr., mens der fredag udbetales diverse tilskud og dagpenge på ca. en mia. kr.
- Nationalbanken tilbyder i den forbindelse salg af indskudsbeviser mandag samt køb både tirsdag og onsdag. Dag-til-dag renterne ventes derfor omkring 3,60 pct. ugens tre første dage. Torsdag kan den falde omkring 10 bp, skriver Unibank.
- Eva Elgaard Pedersen (+45) 33 96 96 57.
(c) Reuters Limited 1997.
