Afkastkrav vanskeliggør Østen-succes - Tele DK.

KØBENHAVN, 18 marts (Reuter) - Manglende stordrifts-muligheder gør det vanskeligt for Tele Danmark at få sit ønskede gennembrud på de sydøstasiatiske vækstmarkeder. Det sagde direktøren for den danske telekoncerns internationale forretninger, Lars Grönberg, til Reuters Finans efter et pressemøde i anledning af Tele Danmarks årsregnskab for 1996.
- De manglende stordriftsfordele betyder, at kravet til afkast på de udbudte projekter er højere for Tele Danmark, end for konkurrenter med udsigt til synergieffekter, sagde Lars Grönberg.
Det fjernøstlige eventyr har indtil nu kun budt på skuffelser for Tele Danmark, der dog ikke giver op. Tele Danmarks strategi kører uændret videre, og selskabet satser fortsat på at få forretninger i Sydøstasien på lige fod med forretningerne i Central-og Østeuropa, der er de to andre fokusområder for Tele Danmarks internationale aktiviteter.
Lars Grönberg pointerede, at Tele Danmark ikke har sat nogen frist for et fjernøstligt gennembrud på linie med gennembruddet i Europa, da telekoncernen i 1995 sikrede sig en ejerandel på 16,5 pct. i belgiske Blegacom.
Tele Danmark kom ud af 1996 med et nettoresultat på 3,1 mia. kr. De internationale aktiviteter, når der ses bort fra Belgacom, gav et underskud på 289 mio. kr. mod et underskud på 298 mio. kr. i 1995.
- Søren Linding Jakobsen (+45) 33 96 96 53.
(c) Reuters Limited 1997.
