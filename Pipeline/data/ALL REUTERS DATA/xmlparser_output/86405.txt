Svend Auken vil ikke bøje sig i dåse-sag mod EU.

KØBENHAVN, 8 august (Reuter) - Miljø-og energiminister Svend Auken har ikke umiddelbart tænkt sig at bøje sig for EU-Kommissionens krav om en dansk implementering af emballagedirektivet. Det fremgår fredag af ministerens svar til samrådet omkring EU-Kommissionens åbningsskrivelse i den såkaldte dåsesag.
- Det er imidlertid - også efter nu at have læst åbningsskrivelsen - fortsat min overbevisning, at vi i Danmark har verdens bedste retursystem for flasker, hvor returprocenten er 99 pct. Jeg har således fortsat ikke set nogen afgørende miljøfaglige argumenter for at ødelægge dette effektive og velfungerende system, skriver Svend Auken.
Åbningsskrivelsen fra EU-Kommissionen er første led i en eventuel retssag mod Danmark for manglende implementering af emballagedirektivet.
Kort fortalt handler problematikken om, at den danske regering, med Svend Auken i spidsen, kæmper imod en ophævelse af det danske forbud mod øl og sodavand på dåse, som vil blive tilladt ved en implementering af emballagedirektivet.
Regeringens hovedargument imod indførelsen af dåser i Danmark er af miljømæssige årsager.
Miljø-og Energiministeriert har i forbindelse med åbningsskrivelsen skrevet til EU-Kommissionen for at få en grundig drøftelse af de faglige argumenter i sagen.
- Jeg er derfor glad for nu at kunne oplyse, at Kommissionen, som reaktion på vores henvendelse, nu har tilkendegivet, at Kommissionen er åben overfor at mødes med de danske myndigheder igen med henblik på at få en grundig drøftelse af de faglige argumenter i sagen, skriver Svend Auken.
Miljø-og energiministeren har derfor nedsat et udvalg, der skal foretage en opdatering af den eksisterende miljøvurdering af emballage til øl og læskedrikke.
Udvalgets opgave ventes at være afsluttet i januar 1998.
De fleste danske bryggerier støtter implementeringen af emballagedirektivet i Danmark, men også enkelte udenlandske bryggerier ser frem til implementeringen.
Carlsbergs største konkurrent, den hollandske bryggeri-gigant Heineken, har i slutningen af maj udtalt til Reuters Finans, at en indførelse af dåser kunne føre til en større satsning på det danske øl-marked.
- Jørn Nurkka (+45) 33 96 96 55.
(c) Reuters Limited 1997.
