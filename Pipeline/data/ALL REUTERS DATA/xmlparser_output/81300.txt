Vestjysk Bank indgår forlig i selskabtømmersag.

KØBENHAVN, 11 marts (Reuter) - Vestjysk Bank har besluttet at indgå forlig med bankens rådgivere i sin selskabstømmersag og besluttet at betale regningen fra Told og Skat. Det fremgår tirsdag af en pressemeddelelse fra banken.
- Set i lyset af den såkaldte Satair-dom vurderer bankens advokat, at risikoen for, at også Vestjysk Bank vil blive dømt, er sandsynlig og stor, skriver bankens direktør, Henning Sørensen i meddelelsen.
En enig bestyrelse har besluttet sig for at lukke sagen og betale det offentlige både det beløb, banken fik for den skyldige skat, og det beløb som selskabstømmeren løb med, hedder det videre.
- Denne beslutning blev truffet i tillid til, at bankens rådgivere ville deltage i betalingen af erstatningsbeløbet til Told og Skat. Et flertal på fem medlemmer af bankens bestyrelse samt direktionen har nu tiltrådt et forlig med rådgiverne. Bestyrelsesformand Anders Kirkegaard har ikke været enig i forligets indhold, og er som konsekvens heraf udtrådt af bankens bestyrelse med omgående virkning, skriver Henning Sørensen.
Det beløb, som selskabstømmersagen har kosten Vestjysk Bank, andrager 2,3 mio. kr. Beløbet er udgiftsført i bankens årsregnskab for 1996.
Vestjysk Bank fik i 1996 et ordinært resultat før skat på 37,3 mio. kr. mod 44,3 mio. kr. året før.
- Per Bech Thomsen (+45) 33 96 96 56.
(c) Reuters Limited 1997.
