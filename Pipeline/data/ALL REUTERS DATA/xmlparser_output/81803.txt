Hartmanns resultat faldt i 96 trods større salg.

KØBENHAVN, 19 marts (Reuter) - Industrikoncernen Brdr. Hartmann solgte i regnskabsåret 1996 mere end i det foregående år. Men bl.a. lavere renteindtægter end i det foregående år trak ned i resultatet, fremgår det onsdag af koncernens årsregnskab, som viste et bundlinieresultat på 29,2 mio. kr. mod 41,0 mio. kr. året før.
Industrikoncernens renteindtægter faldt til 11,7 mio. kr. fra 23,1 mio. kr. året før, mens omsætningen i regnskabsåret steg til 772 mio. kr. fra 722 mio. kr.
Brdr. Hartmann har i regnskabsåret samlet de regnskabsmæssige resultatet for emballage, industriprodukter og maskiner under emballagedivisionen mod tidligere år under selvstændige opgørelser. Ændringen begrundes med konkurrencemæssige hensyn.
Emballagedivisionen, som blandt andet producerer og markedsfører støbepapemballage i Europa, fik i 1996 en omsætning på 660 mio. kr. mod 598 mio. kr. året før.
- Produktionsmæssigt forløb året tilfredsstillende på fabrikkerne i Tyskland og Ungarn, mens produktionen i Danmark især i første halvår var præget af væsentlige effektivitetsproblemer. Mod årets slutning steg effektiviteten mærkbar, skriver ledelsen i årsregnskabet.
Koncernens afsætning af industriprodukter i Europa var tilfredsstillende, men udgør endnu en beskeden del af selskabets omsætning.
Maskindivisionen, hvis hovedopgave er salg af Hartmann-maskiner og - teknologi, oplevede i regnskabsåret en positiv udvikling. Koncernen har dog besluttet ikke at oplyse divisionens resultat særskildt pga. konkurrencemæssige hensyn.
Papirdivisionen måtte til gengæld opleve et fald i omsætningen til 108 mio. kr. fra 121 mio. kr. året før.
Brødrene Hartmann venter at komme ud af regnskabsåret 1997 med et bedre drifstresultat end i 1996, fremgår det af årsregnskabet.
- Selskabet forventer at fastholde og udbygge sin ledende position på emballagemarkedet i Vest-og Østeuropa, og årets første måneder er forløbet godt. Baseret herpå forventer Brødrende Hartmann A/S et bedre driftsresultat for 1997 end for året før, hedder det i regnskabet.
- Jørn Nurkka (+45) 33 96 96 55.
(c) Reuters Limited 1997.
