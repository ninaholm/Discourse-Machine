Venstre forventer nye teleforhandlinger.

KØBENHAVN, 8 april (Reuter) - Venstres tele-ordfører, Jens Løgstrup Madsen, regner med, at partierne bag teleforliget igen skal sætte sig til forhandlingbordet, når EU-Kommissionen sidst på måneden kommer med sin vurdering af regeringens udkast til en telelibealisering.
Det så ellers ud til, at forhandlingerne hurtigt kunne afsluttes, efter at Venstre sidste tirsdag indvilligede i at sende lovudkastet til høring i Bruxelles.
Men Løgstrup tvivler på, at EU-Kommissionen vil give et entydigt svar på, om lovudkastet er i overensstemmelse med EU-direktiv, der ventes vedtaget i begyndelsen af maj.
- Når vi kender EU&apos;s svar, står vi i en ny forhandlingssituation. Så skal partierne nå til enighed om ændringer til regeringens lovforslag, siger han.
Jens Løgstrup Madsen håber dog på, at teleliberaliseringen alligevel kan vedtages inden sommerferien, som både forskningsminister Jytte Hilden og SF&apos;s tele-ordfører, Aage Frandsen, regner med.
Forhandlingerne brød sammen før påske, fordi Venstre er uenige med de øvrige partier bag forliget: V mener, at det danske telemarked er ét marked. Regeringen, CD og SF mener omvendt, at mobiltelefoni er et marked for sig.
Den definition tilslutter også de konservative sig.
Hvis mobiltelefoni betragtes som et selvstændigt marked, opnår Sonofon status af &quot;dominerende operatør&quot;, fordi selskabet sidder på over 25 pct. af markedet.
Det medfører, at Sonofon skal give konkurrenterne adgang til sit sendenet til omkostningsbestemte priser.
Vurderes hele det danske marked til gengæld undet ét, er kun Tele Danmark dominerende operatør, fordi selskabets sidder på godt 90 pct. af det samlede marked.
- Formålet med teleliberaliseringen er at bryde Tele Danmarks monopol. Derfor er det kun Tele Danmark, der skal give konkurrenterne lettere adgang til sit ledningsnet, siger Jens Løgstrup Madsen.
Han mener ikke, det er nødvendigt at regulere mobilområdet.
- Her er der i forvejen konkurrence mellem Tele Danmark Mobil og Sonofon. Og i løbet af året kommer også Mobilix (France Telecom) og Telia til, forklarer han, og henviser til, at de fire mobilselskaber i sidste måned vandt danske mobillicenser hos Telestyrelsen.
- Morten Bonde Pedersen (+45) 33 96 96 51.
(c) Reuters Limited 1997.
