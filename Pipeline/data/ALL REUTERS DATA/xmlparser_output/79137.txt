MAERSK KUN SVAGT BERØRT AF BOEING-PÅBUD - MAERSK.

KØBENHAVN, 17 januar (Reuter) - De amerikanske luftfartsmyndigheder har pålagt Boeing-fabrikkerne at ændre halerorerne og forskellige andre dele på samtlige 2700 Boeing 737-fly, der i dag flyver rundt i verden.
Blandt de luftfartsselskaber, som flyver med verdens mest almindelige flytype, er Maersk Air, der har 27 Boeing 737 i sin flåde.
- Vi vil udskifte delene så snart, Boeing-fabrikkerne kan levere dem, siger Maersk Airs adm. direktør, Bjarne Hansen, til Reuters Finans.
Han henviser til, at Maersk har opfyldt tidligere påbud om at forbedre Boeing-flyene i løbet af få døgn.
Bjarne Hansen vurderer, at ombygnings-påbudet denne gang kun vil få marginal betydning for Maersk.
- Det vil koste noget overarbejde i værkstederne, og så må vi finde ud af, hvordan vi kan tage de enkelte fly ud af et døgns tid ad gangen, siger han.
Boeing-ledelsen vurderede på et pressemøde onsdag, at det vil koste Boeing og underleverandørerne mellem 120 mio. og 140 mio. dollars at udvikle og producere de dele, som skal ændres.
- Boeing og underleverandørerne står for størstedelen af udgifterne. Luftfartsselskaberne skal kun betale for arbejdskraften, sagde Mike Denton, chefingeniør på Boeing 737-projektet onsdag til Reuters.
Både SAS og Maersk har afgivet ordrer på en ny leverance af Boeing 737. Maersk venter at få leveret 12 nye fly til oktober i år, mens SAS har bestilt 41 fly til levering næste år.
Begge leverancer består af fly, som tilhører den næste 737-generation. Her er forbedringerne indbygget, oplyser både SAS og Maersk Air.
Udover halerorerne har de amerikanske luftfartsmyndigheder påbudt Boeing at forbedre en stabilsator i flyene, ligesom de såkaldte sorte bokse skal udbygges, så de kan optage flere data end i dag. Også piloternes træning skal forbedres.
Boeing regner med, at den forbedrede stabilisator vil være sat i produktion til sommer i år, mens de øvrige dele først ventes at være ude hos flyselskaberne til næste år.
Derudover vil der gå to år, før alle flyselskaberne har monteret de forbedrede dele, vurderer Boeing.
Årsagen til, at alle Boeing 737 skal bygges om, er to uforklarlige styrt med flytypen. Bl.a blev 132 dræbt, da et Boeing 737 fra USAir styrtede ned udenfor Pittsburg i USA i 1994. (/mbp).
(c) Reuters Limited 1997.
