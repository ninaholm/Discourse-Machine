Valuta - USD uændret efter forventet CPI-tal.

KØBENHAVN, 16 oktober (Reuter) - Det var næsten ikke
til at se på valutaerne, at der onsdag eftermiddag kom et
væsentligt amerikansk nøgletal i markedet.
Dollaren reagerede næsten ikke, og i Europa ligger
D-marken også næsten uændret.
Forklaringen på valutaernes reaktion - eller mangel på
samme - var, at CPI i september steg 0,3 pct. fra august,
og at dette var helt i tråd med forventningerne.
Internationale økonomer havde på forhånd givet samme skøn
i en Reuters-prognose. Uden mad/energi blev
månedstigningen også på 0,3 pct. i september.
US-dollar befinder sig på kurs 112,05 JPY og 1,5400
D-mark lidt efter kl. 15.00. Valutaen lå på hhv. 112,18
JPY og 1,5403 D-mark lige før offentliggørelsen af de
amerikanske forbrugerpriser.
Nøgletallet, der ifølge dealere kunne tyde på, at
inflationen i USA er under kontrol, fik den lange
amerikanske T-bond til at stige 5/32.
Fra Tyskland kommenterede Bundesbank-chef Hans
Tietmeyer tidligere i dag udsigterne for de tyske renter,
men der kom ingen klare signaler til markedet.
Det var således ikke muligt for Tietmeyer, at fortælle
om der er plads til endnu lavere renter i Tyskland.
DEM/DKK  USD/DKK FRF/DKK USD/JPY USD/DEM
Onsdag    15.02  3,8310   5,8980  1,1315  112,05  1,5400
Onsdag    11.13  3,8315   5,9025  1,1320  112,10  1,5410
(/klp).
(c) Reuters Limited 1996.
