EMI-kritik tyder på en smal ØMU - Unibank.

KØBENHAVN, 15 april (Reuter) - Det Europæiske Monetære Institut (EMI), forløberen for den kommende europæiske centralbank, er i sin årsberetning for 1996 ikke imponeret over EU-landenes bestræbelser på at forbedre de offentlige finanser. De opnåede forbedringer er sjældent af varig karakter, vurderer EMI.
Det peger ifølge Unibank Markets på, at EMI vil anbefale, at få lande er med i den kommende europæiske møntunion fra begyndelsen.
- Budskabet er, at hvis EMI skulle bestemme, går vi mod en relativt smal ØMU. De vil have noget kvalitet ind i konsolideringen af de offentlige finanser, siger chefanalytiker i Unibank Markets, Jacob Vejlø.
Det bliver dog udelukkende de europæiske politikere der til syvende og sidst afgør, hvem der bliver lukket ind i sidste fase af den Økonomiske og Monetære Union (ØMU). EMI får dog i starten af 1998 en sidste mulighed for at hæve sin røst og komme med sin anbefaling.
- Det nytter ikke noget med ekstraordinære indtægter i form af engangstricks og andet for at banke budgetunderskuddet ned under tre pct. Det skaber ikke den nødvendige troværdighed for euro&apos;en. EMI har endnu en gang sat spotlight på de offentlige finanser, siger Jacob Vejlø, der finder kritikken helt berettiget.
ØMU-kandidaterne piller derfor ikke ved de helt store ligtorne, når det gælder varige forbedringer af de offentlige finanser.
EMI-formanden Alexandre Lamfalussy skriver således i sit forord, at der i for høj grad satses på stigninger i indtægterne og i mindre grad end ønskeligt på udgiftsreduktioner, når budgetterne konsolideres.
Det er en tendens, der også har kendetegnet den danske regerings bestræbelser på at reducere underskuddet på de offentlige finanser.
- Danmark har dog så meget margin, at det ikke vil blive kritisk i forhold til de maksimale budgetunderskud på tre pct. af BNP. Men Danmark har som de øvrige lande skovlet meget ind på indtægtssiden. EMI gør således opmærksom på, at det fortsat er udgiftsposter og strukturreformer på arbejdsmarkedet, som EU-landene endnu ikke er rede til at træde ind over for, siger Jacob Vejlø.
Mens den fremtidige centralbank hæver pegefingeren over for gældspolitikken, er der andre positive elementer at støtte sig til i EMIs årsberetning.
Jacob Vejlø hæfter sig ved, at EMI ser fortrøstningsfuldt på inflationsudviklingen og konstaterer en reel konvergens på rentesiden og en øget stabilitet i valutakursstabilitet.
- Søren Linding Jakobsen (+45) 33 96 96 53.
(c) Reuters Limited 1997.
