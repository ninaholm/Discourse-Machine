Lavere belåningsprocent stavnsbinder husejere - RD.

KØBENHAVN, 14 juli (Reuter) - Sænkes den tilladte belåningsprocent på fast ejendom fra de nuværende 80 pct., risikerer boligejere i den kommende tid at blive stavnsbundet, vurderer Realkredit Danmark (RD).
- Ved at sænke belåningsprocenten risikerer man at stavnsbinde husejerne. Det vil blive sværere at sælge, da de nye boligejere skal præstere en større udbetaling. Det vil samtidig mindske mobiliteten på arbejdsmarkedet, siger Per Helle, direktør og medlem af direktionen i Realkredit Danmark til Reuters Finans mandag.
Centrum-Demokraterne (CD), der tidligere har blokeret for indgreb over for husejerne, stillede sig fredag positiv over for en nedsættelse af belåningsprocenten for at dæmpe aktiviteten indenfor byggeriet.
- Man kunne jo røre ved belåningsprocenten på boliger. Det er en af de skruer, man for vores skyld kunne bruge. Vi har sagt til regeringen, at hvis den mener, at der er en overophedning af privatøkonomien, kan den for vores skyld godt skrue på den knap, sagde Peter Duetoft, der er formand for CDs folketingsgruppe.
Det radikale Venstre er også parate til at sænke belåningsprocenten, hvis der bliver behov for et indgreb.
- Det kan bestemt være noget, man kan blive nødt til, hvis forbruget begynder at løbe fra os, siger Jørgen Estrup, der er formand for de radikales gruppe.
Men han mener ikke, at der er behov for et sådant indgreb i øjeblikket, men varsler dog indgreb mod væksten i byggeriet.
- Vi satser på en relativ stram finanslov, hvor det er vigtigt, at indgreb er rettet mod bygge-og anlægssektoren, siger Jørgen Estrup.
Realkredit Danmark kan ikke heller ikke se tegn i den danske økonomi på en overophedning af privatøkonomien. Men hvis politikerne alligevel på et eller andet tidspunkt beslutter sig for at røre ved belåningsprocenten, vil den ramme skævt i den finansielle sektor, påpeger RD-direktøren.
- Der vil i givet fald ske en forskelsbehandling i de enkelte kreditsektorer. Man kan godt bremse noget i realkreditten, men der vil stadigvæk være mulighed for at låne andre steder f.eks. i pengeinstitutter eller i pantebrevsmarkedet, siger Per Helle.
Regeringen fremlægger sit forslag til næste års finanslov den 26. august. CD vil som det første parti blive indkaldt til forhandlinger.
- Eva Elgaard Pedersen (+45) 33 96 96 57.
(c) Reuters Limited 1997.
