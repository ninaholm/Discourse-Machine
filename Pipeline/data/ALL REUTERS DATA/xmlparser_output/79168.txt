OVERENSKOMSTER KAN SVÆKKE KONKURRENCEEVNEN - UNI.

KØBENHAVN, 20 januar (Reuter) - Resultatet af de kommende overenskomster herhjemme vil svække Danmarks konkurrenceevne overfor Tyskland, vurderer Unibank i sit Nordic Update.
- Det er svært at forestille sig, at forhandlingerne på det private arbejdsmarked ikke vil lede til aftalte reallønsforbedringer. Rene lønstigninger på 2,5 - 3,0 pct. bliver det derfor svært at komme under, skriver Unibank.
Banken vurderer, at de tyske lønomkostningsstigninger på 2,0 - 2,5 pct. vil ligge under de danske. Og uden en bedre dansk produktivitetsudvikling vil resultatet derfor blive tab af konkurrenceevne over for Tyskland, mener banken.
De højere danske lønstigninger vil bl.a. ramme inflationsspændet til Tyskland, som ikke vil indsnævre sig, men ligge mellem 0,5 og 1,0 pct. i både 1997 og 1998. Og på valutasiden vil lønstigningerne på sigt svække kronen over for D-marken.
- Indsnævringen af det 10-årige rentespænd til Tyskland er gået længere, end vi havde forventet, og vores stigende nervøsitet over, om det nuværende niveau kan holde, får os til at anbefale salg af 10-årige danske obligationer mod tyske, skriver Unibank. Anbefalingen startes på 61 bp med 50 bp som stop-loss og 75 bp som target, skriver banken. (/mbp).
(c) Reuters Limited 1997.
