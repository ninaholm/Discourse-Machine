Tele DK ser mange løsninger på statens aktiesalg.

KØBENHAVN, 25 juni (Reuter) - Tele Danmark vurderer, at der er mere end tre måder for staten at sælge sine 52 pct. af aktiekapitalen. Telekoncernen vil dog ikke foretage sig noget aktivt men indtil videre afvente statens rådgiveres forslag, der kommer senest den 1. september, siger vicedirektør i Tele Danmark, Kirsten Fjord til Reuters Finans onsdag.
- Nu har vi fået at vide, at staten vil sælge. Mellem den udmelding og de politiske forhandlinger ligger der så et analysearbejde, som er færdigt den 1. september. Der har været nævnt tre oplagte muligheder for salg af aktierne, men der kunne også være andre eller kombinationer af de tre, siger Kirsten Fjord, der har ansvaret for Tele Danmarks egenkapital.
De tre mest oplagte måder, hvorpå staten skiller sig af med sine tele-aktier, er, at den enten lader aktierne blive solgt frit på det åbne marked, eller den lader Tele Danmark købe aktierne tilbage eller som den tredie mulighed, at den sælger en større del af aktierne til en af Tele Danmarks samarbejdspartnere.
Kirsten Fjord understreger, at der ikke er lagt rammer for, hvor mange aktier staten vil sælge. Det ligger tilmed helt åbent, om staten vil beholde en del af aktierne i det tilfælde, at den sælger til en af Tele Danmarks samarbejdspartnere.
Kirsten Fjord vil ikke oplyse, hvilken løsning Tele Danmark foretrækker.
Forskningsminister Jytte Hilden meddelte onsdag, at staten har besluttet sig for et helt eller delvist salg af aktierne i Tele Danmark. Hun vil til efteråret tage initiativ til politiske forhandlinger om gennemførelse af et aktiesalg.
Frem til den 1. september arbejder statens to rådgivere, Den Danske Bank og den engelske bank N.M. Rothschild, på en rapport med anbefalinger om statens aktiesalg.
Med Jytte Hildens udmelding om en politisk debat om aktiesalget til efteråret er der lagt op til, at salget bliver en del af finanslovsforhandlingerne for 1998.
- Carl Johan Corneliussen (+45) 33 96 96 57.
(c) Reuters Limited 1997.
