DDB foran konkurrenter på IT-område - W S Journal.

KØBENHAVN, 22 maj (Reuter) - Den Danske Bank er klart foran sine konkurrenter, når det gælder den teknologiske udvikling, fremgår det af en artikel i The Wall Street Journal Europe torsdag.
- Analytikere er enige om, at Den Danske Banks vilje til at investere i teknologi placerer banken foran sine konkurrenter, hedder det i artiklen.
Det er blandt andet år 2000-problemet og den fælles valuta i EU, der påpeges som en stor udfordring for de europæiske banker.
- Vi tror Den Danske Bank er mere forberedt end de andre, siger bankanalytiker Catherine Woods fra J. P. Morgan til avisen.
Det fremgår, at Den Danske Bank i forbindelse med fusionen i 1990 allerede den gang tog højde for år 2000-problemet. I computerkredse har der flere gange været peget på, at virksomheder får store problemer ved årtusindskiftet, fordi mange computere ikke er forberedt på sådan en datoændring.
Den Danske Banks forudseenhed gælder også, når der diskuteres fælles mønt i EU, fremgår det af artiklen.
- Mens mange andre banker kun lige er begyndt at kigge på opgaven med at gøre deres systmer klar til at håndtere en ny fælles valuta, så oplyser Den Danske Bank, at den allerede er klar til at køre en række forskellige valutaer, skriver avisen.
- Ole Mikkelsen (+45) 33 96 96 54.
(c) Reuters Limited 1997.
