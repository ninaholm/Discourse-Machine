Stigende råvarepriser skyld i Hedegaard-nedgang.

KØBENHAVN, 13 marts (Reuter) - Nedgangen i overskuddet til 9,2 mio. kr. i 1996 fra 14,4 mio. kr. i 1995 hos Peder P. Hedegaard skyldes udelukkende Hedegaard Grovvarer, skriver selskabet i sin årsregnskabsmeddelelse.
- Hedegaard Grovvarer er negativt påvirket af kraftigt stigende råvarepriser til de et-årige kontrakter på foderblandinger, der blev indgået i 1995, skriver selskabet.
Grovvare-virksomhed er Hedegaards primære forretningsområde med tre fabrikker og 17 afdelinger spredt over det meste af Jylland.
Herudover driver moderselskabet ægpakkeriet FARM-ÆG, der har en markedsandel i Danmark på 20 pct.
Det sidste forretningsområde er skadedyrsbekæmpelse, som foretages af elskabet Trinol A/S.
Omsætningen i Peder P. Hedegaard koncernen blev i 1996 på 912 mio. kr. mod 923 mio. kr. i 1995.
- Morten Bonde Pedersen (+45) 33 96 96 51.
(c) Reuters Limited 1997.
