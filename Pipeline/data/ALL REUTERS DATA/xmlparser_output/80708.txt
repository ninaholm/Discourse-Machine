PHØNIX-STØTTEKOMITE GÅR EFTER 15 PCT AF KAPITAL.

KØBENHAVN, 26 februar (Reuter) - Støttekomiteen til bevarelse af Phønix Contractors går efter at indsamle fuldmagter på salg af asfaltaktierne til norske Rieber &amp; Søn svarende til 15 pct. af aktiekapitalen. Det siger advokat Tom Tønnies fra Støttekomiteen til Reuters Finans.
- Hvis vi kommer op på 15 pct., er der ingen andre, der er lige så mægtige, siger advokat Tom Tønnies.
Jydske Vestkysten skriver onsdag, at fuldmagterne strømmer ind til Støttekomiteen, men det afviser Tom Tønnies dog.
- Vi er jo lige begyndt, og det tager tid at ekspedere de rigtig mange henvendelser, som vi har fået, siger Tom Tønnies.
Kampen om Phønix udspiller sig mellem Rieber &amp; Søn og Superfos, der tilsyneladende har støtte fra flere af de største Phønix-aktionærer. Støttekomiteen anser Rieber &amp; Søn som den mest attraktive køber, da nordmændenes planer for virksomheden i højere grad bygger på videreudvikling og dermed bevarelse af arbejdspladser end Superfos&apos; ønske om at restrukturere branchen, anfører Tom Tønnies.
Fristen for de to købstilbud udløber først den 7. marts kl. 16.00, og Støttekomiteen hilser tiden til at mobilisere aktionærkræfter, der helst ser nordmændene som købere, velkommen.
- Tiden arbejder for os, men kun i en vis udstrækning da det her skal afklares inden for et rimeligt tidsrum, siger Tom Tønnies.
Lønmodtagernes Dyrtidsfond (LD), der hører til blandt de største aktionærer, og som er fortaler for en strukturrationalisering inden for branchen, har over for Reuters Finans givet udtryk for, at nordmændenes planer for videreudviklingen af Phønix er luftige og ukonkrete. Det vækker langt fra genklang hos Støttekomiteen.
- Det, Rieber skriver, lyder umiddelbart logisk og sammenhængende. Phønix er ikke en konkurrerende virksomhed til Rieber, men et supplement til nogen af deres nuværende aktiviteter, siger Tom Tønnies.
Han tilføjer, at en købesum på mindst 820 mio. kr. tillige understreger alvoren i nordmændenes planer.
Phønix&apos; aktiekapital fordeler sig med 1.007.657 stk. C-aktier a 100 kr. og 242.343 stk. A-aktier a 100 kr., svarende til en nominel aktiekapital på 125 mio. kr. En A-aktie giver 10 stemmer, mens forholdet for C-aktier er en til en.
- Søren Linding Jakobsen (+45) 33 96 96 53.
(c) Reuters Limited 1997.
