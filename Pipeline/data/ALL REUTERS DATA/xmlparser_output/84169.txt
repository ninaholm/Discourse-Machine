Arlanda-problemer bringer nyt SAS-koncept i fare.

KØBENHAVN, 28 maj (Reuter) - SAS&apos; nye storstilede koncept i kampen mod indtrængerne på de store hovedstadsruter, SAS Express med mad og drikkevarer ved udgangen til flyene i stedet for i luften, er kommet i fare. Det skyldes, at Arlanda-lufthavnen ikke vil give SAS de nødvendige faste gates.
- Vi fastholder, at Arlanda-lufthavnen ikke har forudsætningerne for at tilbyde SAS det ønskede produkt, siger markedschef Gyda Refslund fra Luftfartsverket, der driver lufthavnen uden for Stockholm.
Faste gates vil i tilfælde af forsinkelser for SAS&apos; fly betyde betragtelige kødannelser i den trange lufthavn, da andre fly bliver nødt til at vente. Det vil ifølge Gyda Refslund give en sneboldeffekt med massive problemer for en normal afvikling af trafikken.
Desuden ønsker lufthavnen ikke at give SAS en konkurrencefordel i kampen om kunderne. Både Braathens SAFE, der konkurrerer med SAS på ruten til Oslo og Maersk Air/Finnair på ruten til København har fået afslag på deres anmodning om faste gates i Arlanda.
Hele SAS Express-konceptet forudsætter faste gates, og koncerndirektør i SAS, Vagn Sørensen tør ikke tænke tanken til ende, hvis det ikke lykkes for lufthavnens største kunde at få sit ønske igennem.
- Jeg vil ikke tænke tanken, for den eksisterer ikke for mig. Vi får de faste gates, og der findes alle gode argumenter for det. Kunder vil have det, og vi er suverænt den største kunde i Arlanda, siger Vagn Sørensen.
Han tilføjer, at udnyttelsen af gates ved at tildele dem til ruter som Stockholm-Oslo og Stockholm-København med mange daglige afgange giver en bedre udnyttelse af kapaciteten end gennemsnittet. SAS forsøger at overbevise lufthavnen om, at det også er i lufthavnens interesse.
Luftfartsverket har al mulig forståelse for SAS&apos; situation, men ser sig ikke i stand til at tage specielle hensyn til sin absolut største kunde, før en udbygning af lufthavnen kommer i stand på den anden side af årtusindetallet.
Forholdene i Københavns Lufthavn er derimod anderledes bekvemmelige, da der er plads nok.
- Vi vil gerne give faste gates til flyselskaberne, hvis de beder om det. De skal bare op på en relativ høj frekvens på ruterne, siger adm. direktør i Københavns Lufthavne, Niels Boserup.
SAS&apos; tyske samarbejdspartner, Lufthansa opgav sidste år sit buffet-koncept ved udgangene til visse indenrigsfly i flere lufthavne. Det skyldes ifølge vicedirektør i Lufthansa, Holger Häitty, at konceptet blev for dyrt, når der ikke var faste gates.
Uden faste gates tog også Lufthansa-rejsende på europæiske ruter og andres flyselskabers passagerer for sig af retterne, hvilket lønsomheden ikke kunne bære. Derfor måtte projektet stoppes, siger Holger Häitty til Reuters Finans.
Vagn Søril ikke kommentere, hvorvidt SAS vil fortsætte sit SAS Express-koncept uden faste gates.
Konceptet blev første gang introduceret i november sidste år på ruten Oslo-Stockholm som modtræk mod konkurrencen fra Braathens SAFE. SAS har haft en fast gate til denne rute i Arlanda på prøve i seks måneder.
Prøveperioden er udløbet, men forhandlingerne mellem SAS og Luftfartsverket om faste gates er endnu ikke afsluttede.
- Søren Linding Jakobsen (+45) 33 96 96 53.
(c) Reuters Limited 1997.
