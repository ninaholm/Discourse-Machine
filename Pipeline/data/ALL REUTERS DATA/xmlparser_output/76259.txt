MÆRSK AIR FULDENDER PRIVATISERING AF ESTONIA AIR.

TALLINN, 11 september (Reuter) - Privatiseringen af Estlands nationale flyselskab er fuldført, oplyser Mærsk Air onsdag.
- Privatiseringen af Estonia Air er lige blevet færdiggjort, og vi er stolte af at være en af de nye ejere, sagde adm. direktør Bjarne Hansen på en pressekonference i Estland.
I løbet af de næste tre år vil Mærsk Air investere 40 mio. kroons i Estonia Air, forlød det på pressemødet. Det svarer til en investering på knap 20 mio. danske kr.
I juni vedtog det estoniske privatiserings kontor at sælge 66 pct. af det statsejede flyselskab til Mærsk Air og dets estoniske partner Baltic Cresco Investment. Og ifølge kontoret betalte Mærsk og Cresco 60 mio. kroons svarende til knap 30 mio. kr. for andelen.
Bjarne Hansen sagde endvidere på pressemødet, at pr. 27. oktober vil Estonian Air kun benytte vestlige fly. Selskabets fire russiskbyggede Yakovlevs vil om kort tid blive erstattet af to Fokker-50.
I øjeblikket ejer Estonia Air to Boeing 737-500.
Estonia Air har onsdag indgået en såkaldt code-share aftale med Finnair, og selskabet har planlagt en lignende aftale med det hollandske flyselskab KLM.
- Finnair og KLM har haft en meget positiv attitude over for Estonia Air. Men SAS ønsker åbenbart ikke at samarbejde med Estonia, sagde Hansen.
SAS bød i sin tid også på Estonia Air, men uden succes. Siden har SAS stoppet en aftale med Estonia Air omkring servicering af fly i Tallinn lufthavn.
Mærsk Air-direktøren sagde endvidere, at den nye ledelse i Estonia Air ønsker at genoptage flyvninger mellem den estiske hovedstad og København, som selskabet har været nødt til at droppe som følge af hård konkurrence fra SAS. (/Reuter/eep).
(c) Reuters Limited 1996.
