MØBLER TRAK VEST-WOOD UNDER PROGNOSE - VEST-WOOD.

KØBENHAVN, 27 september (Reuter) - Møbel-og dørproducenten Vest-Wood fik i regnskabsåret 1995/96 en række skuffelser på møbelsiden, og det har smittet af på resultatet for 1995/96, der lå lidt under, hvad koncernen på forhånd havde ventet.
- Det lidt lavere resultat skyldes udelukkende møbellinien, hvor vi har været lidt hårdere ramt end forventet. Men vi ser lys for enden af tunnelen, siger Vest-Woods adm. direktør Egon Korsbæk til Reuters Finans.
Koncernen fik i 1995/96 et resultat før skat på 45,1 mio. kr. mod på forhånd spået 50-60 mio. kr.
Den forventede fremgang i møbeldelen vurderes til bl.a. at komme i Tyskland, hvor aftagerne de seneste år har nedbragt deres lagre væsentligt.
- Mange har reduceret deres lagre, og det har betydet en nedgang. Men bunden er efter vores vurdering nået, og de skal til at have lagrene op - og situationen er lidt den samme i England, siger Vest-Wood-direktøren.
I regnskabsåret 1994/95 fik Vest-Wood et overskud før skat på 43,3 mio. kr. Omsætningen steg med knap 40 pct. til 552,7 mio. kr., men det skyldes primært købet af Kilsgaard, der i 1994/95 kun indgik i et enkelt kvartal.
I regnskabet fremgår det, at det har været en udfordring at få et overblik over de underskudsgivende aktiviteter i dørfabrikanten Kilsgaard, som Vest-Wood overtog i slutningen af regnskabsåret 1994/95.
- Vi er godt i gang med at skære tingene til i Kilsgaard. Det er overskudsgivende nu, men det er ikke ensbetydende med, at det er, hvor vi ønsker, at det skal være, siger Korsbæk.
På det samlede dørmarked venter Vest-Wood i 1996/97 en pæn vækst i basissortimentet, og derudover ventes en yderligere vækst i kraft af bl.a. nye produkter.
Koncernen har på producentsiden i Østeuropa knyttet nogle tætte kontakter til producenter, og ledelsen skriver i regnskabet, at det kan medføre etablering af egentlige joint-ventures.
- Det er ikke noget konkret umiddelbart. Men nogle af de relationer, vi har nu, kan godt på sigt blive til et joint-venture samarbejde, vurderer Egon Korsbæk.
Koncernens samlede distributionsomkostninger er i halvåret steget knap 140 pct. til 54,4 mio. kr.
Ifølge Korsbæk har det den simple forklaring, at mens fragtomkostningerne i de oprindelige Vest-Wood-selskaber ofte har været dækket af kunden, har Kielsgaard som hovedregel betalt fragten. Og det har betydet en væsentlig stigning i fragtudgifterne.
Vest-Wood havde ved udgangen af regnskabsåret 1995/96 en samlet balance på knap 582 mio. kr., hvoraf ca. 188 mio. kr. er egenkapital. (/eep).
(c) Reuters Limited 1996.
