Højere afgifter svækker ølsalg - bryg-forening.

KØBENHAVN, 14 august (Reuter) - Forårets afgiftsforhøjelser på øl påvirker det danske ølsalg negativt. Det vurderer direktør Niels Hald fra Bryggeriforeningen i forlængelse af den seneste opgørelse over Told &amp; Skats indtægter fra ølafgifterne. Opgørelsen viser, at det danske ølsalg i maj faldt 9,7 pct. på årsbasis. I årets fem første måneder faldt salget 4,5 pct.
- Vi har konstateret faldet, og er nu i gang med at undersøge baggrunden for det. Det er klart, at afgiftsforhøjelserne spiller ind, ligesom det dårlige vejr i maj har en betydning. Samtidig ser vi en fortsat vækst i grænsehandlen. Hvad der derudover må være af forklaringer, er vi ved at analysere i øjeblikket, siger Niels Hald til Reuters Finans torsdag.
Ølafgifterne er forhøjet to gange i løbet af de sidste to år. Afgiften for Skatteklasse 1 øl, der udgør omkring 90 pct. af ølsalget, steg 1. juli 1996 fra 249,95 kr. for 100 liter øl til 259,25 kr. Ved indgangen til maj i år fik afgiften et yderligere løft på 9,25 kr. til 268,50. Det er en stigning på 7,4 pct. og svarer til seks øre pr. øl. I alt betaler danskerne nu 90 øre i ølafgift, hver gang de nyder en flaskeøl.
De øgede afgifter er ifølge Niels Hald med til at sende danskerne over de sydlige grænser til Tyskland efter øl.
- Vi kan konstatere, at grænsehandlen med øl stiger. Vi er ved at undersøge det, men Institut for Grænsehandelsforskning har bekræftet tendensens, siger Niels Hald.
Den øgede grænsehandel betyder, at den danske statskasse mister indtægter fra ølsalget.
- Vi lægger penge i den tyske statskasse og mister momsindtægter på øl og andre varer, som forbrugerne køber, når de alligevel er i Tyskland. Dertil kommer, at detailhandlen i Danmark mister omsætning, påpeger Niels Hald.
Han glæder sig til gengæld over, at undersøgelser viser, at 90 pct. af de øl, danskerne køber i udlandet er danske mærker.
Bryggeriforeningen vil på baggrund af de seneste salgstal rette henvendelse til Skatteministeriet og påpege den faldende tendens.
- Stig Ørskov Pedersen (+45) 33 96 96 59.
(c) Reuters Limited 1997.
