Dansk ølsalg faldt i marts 5,8 pct år/år.

KØBENHAVN, 6 juni (Reuter) - Det danske ølsalg faldt i marts 1997 med 5,8 pct. i forhold til samme måned året før, viser beregninger foretaget på baggrund af Told &amp; Skats opgørelse over indbetalinger af punktafgifter for øl. Der blev i marts solgt 47,8 mio. liter øl mod 50,7 mio. liter øl i samme måned sidste år.
Dermed er ølsalget faldet to måneder i træk efter en stigning i januar på 0,9 pct. I februar drak danskerne 1,1 pct. færre øl i forhold til den tilsvarende periode året før.
I første kvartal 1997 er der i forhold til første kvartal 1996 tale om en tilbagegang på 2,3 pct.
Det danske marked domineres af Carlsberg, der i regnskabet for 1995/96 opgiver, at de mærker Carlsberg selv markedsfører, udgør en markedsandel på 72 pct. Medtages associerede selskaber (Jyske Bryg ) besidder Carlsberg en markedsandel på ca. 82 pct.
- Eva Elgaard Pedersen (+45) 33 96 96 57.
(c) Reuters Limited 1997.
