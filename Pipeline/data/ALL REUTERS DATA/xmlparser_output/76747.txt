FIBERTEX VIL PÅ BØRSEN SENEST OM 4 ÅR - ADM DIR.

KØBENHAVN, 8 oktober (Reuter) - Det delejede EAC-selskab Fibertex planlægger en børsnotering inden for de næste fire år, oplyser selskabets adm. direktør Knud W. Hansen tirsdag til Reuters Finans.
- Sådan som det ser ud ifølge vores planer på nuværende tidspunkt, så planlægger vi en notering i slutningen af år 2000 - muligvis før, siger Knud Hansen.
Noteringstidspunktet vil bl.a afhænge af udviklingen på aktiemarkedet, samt hvordan Fibertex&apos; ekspansion forløber.
I forbindelse med en beslutning om at iværksætte et større investeringsprogram i Fibertex, har EAC nedbragt sin ejerandel i selskabet fra 100 pct. til 48 pct. Dansk Kapitalanlæg og Kommunernes Pensionsforsikring har hver overtaget 25 pct. af aktiekapitalen, mens den daglige ledelse i Fibertex har fået to pct.
- Da Fibertex ikke hører til EAC&apos;s kerneområder, har EAC ønsket at få nogle nye partnere ind, som kan sikre selskabet den fornødne kapital til den videre ekspansion, siger Fibertex&apos; adm. direktør.
For at styrke selskabet indskyder de nye ejere 40 mio. kr. i Fibertex. Selskabet skal over de næste tre år investere for 285 mio. kr. i bl.a. ny produktionsteknologi. (/jnu).
(c) Reuters Limited 1996.
