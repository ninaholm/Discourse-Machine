EU-landmænd får for meget kornstøtte - minister.

KØBENHAVN, 10 juli (Reuter) - EU&apos;s landmænd er blevet overkompenseret med ikke under 8 mia. ECU i kornstøtte, siden en ny landbrugsreform i 1992 blev vedtaget af EU. Det fastslår fødevareminister Henrik Dam Kristensen i et svar til Venstres landbrugsordfører Jens Vibjerg torsdag.
V-ordføreren havde bedt ministeren om at redegøre for udtalelser om, at kornproducenterne i EU reelt er overkompenserede.
- Uanset om der tages udgangspunkt i britiske undersøgelser eller Kommissionens, bliver resultatet, at landmænd inden for de seneste fire år er blevet overkompenseret med ikke under 8 mia. ECU, skriver Henrik Dam Kristensen.
Britiske beregninger viser, at overkompenseringen har været hele 16,9 mia. ECU, mens EU-kommissionens beregninger kommer frem til en overkompensation på ca. 8,5 mia. ECU.
Ifølge ministeren blev det i 1992 besluttet i EU at kompensere kornproducenterne for nedsættelse af interventionsprisen for korn og bortfald af produktionsstøtte til oliefrø og proteinafgrøder. Det skete gennem indførelse af en hektarstøtte.
- Erik Matzen (+45) 33 96 96 51.
(c) Reuters Limited 1997.
