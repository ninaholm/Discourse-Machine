SUPERFOS BETALER RIGELIGT FOR PHØNIX - ANALYTIKER.

KØBENHAVN, 30 januar (Reuter) - Superfos får lov at betale rigeligt for Phønix med det tilbud, Vedbæk-virksomheden sendte over Fondsbørsen i morges, vurderer en analytiker overfor Reuters Finans.
- Med den pris, Superfos har budt, synes jeg også, Phønix er betalt. Det er jo ikke noget udpræget lukrativt markedsområde, de går ind på, siger analytikeren.
Superfos bød 700 kr. for A-aktierne i Phønix og 620 kr. for C-aktierne. Tilbuddet ligger over det bud, norske Rieber &amp; Søn gav midt i januar. Det lød på henholdsvis 650 kr. og 585. kr.
- Superfos er oppe og byde en price-earning (prisen for en krones overskud, red.) i størrelsen 15 og de betaler 300 mio. kr. for goodwill, siger analytikeren.
Han mener ikke, den pris berettiger til en stigning i Superfos-aktien. Aktien steg ellers 15 kr. til 785 i løbet af formiddagen. (/mbp).
(c) Reuters Limited 1997.
