Presserunde - Finans/Økonomi onsdag 16 april.

Reuters står ikke inde for avisartiklernes nøjagtighed 1) Striden mellem bankerne og ombudsmanden er påny blusset op, idet ombudsmanden fastholder, at bankernes rådgivning til deres ældre kunder er for dårlig. Bankerne derimod holder på, at rådgivningen er god nok. Forbrugerombudsmand Hagen Jørgensen udtaler, at &quot;den nuværende situation er hverken rimelig eller acceptabel, og der er åbenbart behov for en ændring&quot;. (Berlingske Erhverv side 1)
2) Efter hård kritik går Københavns Fondsbørs om kort tid på Internettet med blandt andet aktie-og obligationskurser. I første omgang bliver der tale om midtvejs-og slutkurser, men senere vil det kunne lade sig gøre at tegne et online-abonnement til ca. 200 kr. om måneden. (JP Digitalt side 1)
3) Bestyrelserne i fire pensionskasser er presset, når de skal afgøre, om der skal rejses erstatningssag mod bl.a. Den Danske Bank i forbindelse med Hafnias sammenbrud i sommeren 1992. Der bliver tale om en afgørelse, der nøje skal balancere mellem hensynet til de titusindvis af medlemmer i pensionskasserne, der tabte penge, og hensynet til et langstrakt retsopgør med Den Danske Bank. De fire pensionskasser tabte i alt 86 mio. kr. i forbindelse med aktiesalget på 1,9 mia. kr. i Hafnia i juli 1992. (JP E&amp;Ø side 1, Politiken side 1 og 3. sektion side 1 og 2)
4) Bankerne stritter voldsomt imod at give bedre vilkår til de tusindvis af danskere, der har store beløb placeret på konti til meget lave renter. Derfor er forbrugerombudsmand Hagen Jørgensen indstillet på at bankerne skal tvinges til at sørge bedre for de ældre kunder. (JP E&amp;Ø side 1)
5) Pensionskasserne arbejder nu på et forslag om aktiekøb, der både imødekommer økonomiminister Marianne Jelveds ønske om sikkerhed bag aktierne, men samtidig giver pensionskasserne adgang til flere aktiekøb. Pensionskasserne vil åbne mulighed for, at de kan købe aktier for mere end de 40 procent af deres formue, som investeringsreglerne nu byder dem. AMPR, pensionskassernes paraplyorganisation, arbejder blandt andet på et forslag, der giver dem mulighed for at overskride de 40 procent, hvis deres egenkapital er så stor, at den vil kunne tåle et eventuelt kursskred på aktiemarkedet. (Berlingske Erhverv side 1 og 2)
6) Den danske økonomi løber så meget hurtigere end den tyske, at Nationalbanken vil træde på bremsen tidligere end Bundesbank, vurderer Deutsche Morgan Grenfell. Den tysk-britiske investmentbank har udsendt en ny analyse, hvor skønnet for den danske vækst er justeret mærkbart op. (Børsen side 12)
7) Lønmodtagernes Dyrtidsfond (LD) gav sidste år et afkast på 4,5 mia. kr. i forhold til et samlet afkast i 1995 på 2 mia. Det lyder umiddelbart tilfredsstillende, men der er alligevel utilfredshed at spore. Det skyldes, at LD kunne have forøget sin formue med omkring en halv mia. kr. mere, end de gjorde, hvis investeringsloftet var 40 procent af egenkapitalen i stedet for 35 procent. Kun LD og ATPs investeringsloft er på 35 procent, og det vil LDs ledelse nu have ændret. (Berlingske Erhverv side 2, Jyllands-Posten side 14, Politiken side 16, Børsen side 13)
8) Den fhv. tyske forbundskansler, Helmut Schmidt, udtaler, at Danmark og Sverige vil stå i kø for at komme med i den fælles møntunion, som bliver en realitet i år 2002. Fordelene for erhvervslivet vil være så åbenlyse, at senest fem år efter introduktionen af den fælles mønt, euroen, vil pres fra både befolkning og erhvervsliv få regeringerne til at tilslutte sig, siger Helmut Schmidt, der udgiver den tyske avis Die Zeit. (Berlingske Erhverv side 1)
9) Regeringens indsats for at få unge væk fra dagpenge giver gode resultater. En ny undersøgelse fra Socialforsknings-instituttet og Arbejdsmarkedsstyrelsen, som offentliggøres onsdag, viser, at en stor del af de unge er gået i gang med en længerevarende uddannelse eller et ordinært arbejde som følge af skrappere dagpengeregler. Blandt de unge, som i perioden september-december sidste år skulle omfattes af de nye regler, fandt 37 pct. selv et arbejde, typisk et varigt job i den private sektor. (JP E&amp;Ø side 6, Det Fri Aktuelt side 1 og 5)
10) Den ældre generation fortsætter med at kaste sig over efterlønsordningen. Helt nye tal viser således, at der alene i år er kommet 1.200 flere på efterløn. Dermed er i alt 127.500 på efterløn. Udviklingen passer godt til forudsætningerne i finansloven. (Det Fri Aktuelt side 9).
(c) Reuters Limited 1997.
