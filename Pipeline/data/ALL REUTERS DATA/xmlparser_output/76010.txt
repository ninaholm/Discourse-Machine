TOPDK VIL GØRE SIN AKTIE MERE LIKVID - DIREKTØR.

KØBENHAVN, 27 august (Reuter) - Topdanmark vil gerne have mere omsætning i sin aktie på Københavns Fondsbørs. Det er baggrunden for, at selskabet nu forhandler med Eureko om at de skal nedbringe deres ejerandel i det danske forsikringsselskab, oplyser adm. direktør Michael Pram Rasmussen.
- Vi vil gerne sælge nogle af vores aktier i Eureko tilbage, fordi vi synes, at vores andel er lige stor nok. Samtidig ser vi også gerne, at Eureko sælger nogle af sine aktier i Topdanmark, siger Michael Pram Rasmussen til Reuters Finans.
Han oplyser, at ledelsen i Topdanmark er opmærksom på, at der ikke er særlig stor omsætning i koncernens aktier på Københavns Fondsbørs. Og da man gerne ser mere likviditet i aktien, har man indledt forhandlinger med Eureko, der er et fælles selskab, der ejes af Topdanmark, svenske WASA, portugisiske Banco Comercial Portugues,
hollandske Achmea og engelse Friends Provident.
Eureko ejer knap 30 pct. af aktiekapitalen i Topdanmark, mens Topdanmark ejer godt 12 pct. af aktierne i Eureko.
Michael Pram Rasmussen oplyser, at planen er, at begge parter nedbringer deres andel af aktiekapitalen i det andet selskab.
- Vi har ikke lavet aftale med nogle endnu om at købe Eurekos aktier i Topdanmark, siger Michael Pram Rasmussen.
Topdanmark har bundet omkring 625 mio. kr. i aktierne i Eureko, og de penge vil selskabet gerne have fat i.
- Formålet med at reducere kapitalbindingen er at øge Topdanmarks finansielle fleksibilitet med henblik på at styrke selskabets position på det danske forsikringsmarked, hedder det i halvårsregnskabet fra Topdanmark, der blev offentliggjort tirsdag.
Regnskabet viste et overskud for koncernen på 120 mio. kr. mod 22 mio. kr. i den tilsvarende periode sidste år.
Topdanmark har ingen planer om at nedtrappe det forretningsmæssige samarbejde i Eureko.
Topdanmark er blandt de 20 KFX-papirer på Københavns Fondsbørs. Tirsdag blev der omsat godt 4.000 stk. aktier alt inklusiv. Kursen sluttede 20 kr. højere i 630. (/olm).
(c) Reuters Limited 1996.
