Superfos-aktie vil stige mere end gennemsnit - blad.

KØBENHAVN, 23 juni (Reuter) - Aktierne i Superfos vil klare sig bedre end markedets gennemsnit, vurderer senioranalytiker Ivan Larsen fra Aros Securities.
- Jeg er overbevist om, at Superfos-aktien vil klare sig bedre end markedets gennemsnit i resten af 1997, siger Ivan Larsen til bladet Aktionær, som Superfos netop har sendt til alle aktionærerne i selskabet.
Analytikeren venter også, at selskabet kan opfylde sin vækststrategi i de kommende år, fremgår det.
- Jeg vurderer, at Superfos takket være sin akkvisitionsstrategi vil kunne opfylde målsætningen om en stigning i ordinært resultat før skat på 15-20 pct. Noget tyder på, at indtjeningen inden for Superfos Construction Europe kan komme under pres, men jeg venter fortsat fremgang for de andre forretningsområder, Construction US, Packaging og Chemicals, siger Ivan Larsen til bladet.
Han konstaterer, at selskabet ikke har købet så mange virksomheder i år som i første halvdel af 1996, men forudser yderligere opkøb inden årets udgang.
- Jeg forventer flere interessante akkvisitioner inden årets udgang, siger Ivan Larsen til bladet.
- Ole Mikkelsen (+45) 33 96 96 54.
(c) Reuters Limited 1997.
