Aftale giver kommuner 1,5 mia kr ekstra i 98 - RB.

KØBENHAVN, 17 juni (Reuter) - Der er udsigt til flere børnepasningspladser, bedre forhold for de ældre og forbedringer af folkeskolen til næste år. Men især når det gælder børnepasningen og de ældre kommer udviklingen ikke til at gå lige så hurtigt som i 1996 og 1997. Det skriver Ritzaus Bureau (RB) tirsdag.
Efter halvandet døgns intense forhandlinger nåede Kommunernes Landsforening (KL) og finansminister Mogens Lykketoft (S) natten mellem mandag og tirsdag til enighed om en aftale for den kommunale økonomi til næste år.
En aftale, der lægger op til, at kommunerne fortsat skal forbedre servicen. Men med knapt så åbne låg på kommunekasserne som i de senere år.
Det ligger fast, at en stribe kommuner bliver tvunget til at stramme skatteskruen yderligere. Det gælder de kommuner, som stort set ikke har fået glæde af opsvinget i form af kortere arbejdsløshedskøer. Mange af disse kommuner er yderligere pressede, fordi de tabte på ændringen af udligningsordningen.
Det er den ordning, der udjævner de største økonomiske forskelle mellem kommunerne.
Både Mogens Lykketoft og KL&apos;s formand, Evan Jensen (V), understregede dog, at skattestigninger snarere skal være undtagelsen end reglen. Aftalen giver kommunerne 1,5 mia. kr. ekstra i bloktilskud fra 1998. I 1999 bliver tilskuddet hævet til tre mia. kr., der fortsætter som et permanent forhøjet tilskud, fremgår det.
Til næste år kan kommunerne imidlertid reelt se frem til et større bloktilskud end de 1,5 mia. kr., fordi aftalen også giver dem et Hypotekbanklån på 500 mio. kr., der er rente-og afdragsfrit de første to år.
Lånet fordeles efter samme nøgle som bloktilskuddet. Endelig får de dårligst stillede kommuner samlet set adgang til lån for 300 mio. kr. I forvejen stod det klart, at staten skal aflevere 2,5 mia. kr. til kommunerne via den såkaldte budgetgaranti, der fungerer som konjunkturudjævner mellem staten og kommunerne.
Det fremgår også af aftalen, at kommunerne skal lægge en dæmper på anlægsudgifterne. Blandt andet skal der kun i begrænset omfang bygges nye boliger.
- Med denne aftale har vi sikret en rimelig balance imellem, hvad staten og kommunerne skal skaffe af penge. Det her er ikke nemt, for det betyder også, at vi skal ud og styrke finanserne, når vi fremlægger finanslovsforslaget for 1998. Men det er jo så min del af kagen, sagde Mogens Lykketoft (S) kort efter, at aftalen var indgået.
Han gjorde det klart, at hvis kommunernes budgetter ikke hænger sammen efter denne aftale, så skyldes det, at de ikke har kunnet styre tillægsbevillingerne.
- Så er der kun ét sted at sende regningen hen, og det er ud til borgerne, sagde han.
For Kommunernes Landsforenings top kostede det lange og seje forhandlinger, før de kunne give Lykketoft deres ja. KL havde samlet en bred kreds af borgmestre, der først kort før midnat accepterede aftalen.
Socialdemokratiet, Det radikale Venstre og SF blev ret hurtigt enige. Det var noget sværere for Evan Jensen at få Venstre og Det konservative Folkeparti til at sige ja.
Først efter halvanden times gruppemøde lykkedes det.
På Kommunernes Landsforenings delegeretmøde i sidste uge sagde Evan Jensen og en lang række af landets øvrige borgmestre da også fra over for både skattestigninger og nye lån. Samtidig ligger de i alt 2,3 ekstra mia. kr. i 1998 milevidt fra sidste uges krav om næsten fire mia. kr., skriver Ritzaus Bureau.
Evan Jensen sagde natten til tirsdag, at han var tilfreds. Men at han naturligvis gerne havde set en bedre aftale.
- Det her, var det, vi kunne få igennem. Jeg lægger stor vægt på, at de 1,5 mia. kr. i ekstra bloktilskud og yderligere 1,5 mia. kr. fra 1999 bliver permanente. Derudover sætter vi et udvalgsarbejde i gang, som skal se på kommunernes økonomi i årene fremover, sagde Evan Jensen.
- Redaktionen (+45) 33 96 96 56.
(c) Reuters Limited 1997.
