Nyrup sigter mod folketingsvalg sep 1998 - kilde.

KØBENHAVN, 18 august (Reuter) - Statsminister Poul Nyrup Rasmussen regner med at udskrive folketingsvalg til september 1998. Det oplyser en regeringskilde over for Reuters Finans mandag.
Ifølge kilden nævnte Nyrup september-valget, da han i weekenden gav en politisk redegørelse på det socialdemokratiske sommergruppemøde i Svendborg. Det skete under gennemgangen af tre valg, som Nyrup betegnede som vigtige; amts-og kommunevalget 18. november, EU-folkeafstemningen, og folketingsvalget, som skal holdes senest 21. september, hvor den nuværende valgperiode udløber.
Statsministeren ønskede ifølge kilden at holde folkeafstemning snarest efter højesteretsdommen, og nævnte maj som den mest sandsynlige måned.
- Det var hans begrundelse for, at folketingsvalget ikke kan holdes før september, da man ikke kan udskrive valg lige efter folkeafstemningen, sagde kilden til Reuters Finans.
Konsekvensen af folketingsvalg lige efter ville, stadig ifølge kilden, blive, at man enten skulle udskrive folketingsvalg, mens EU-kampagnen op til folkeafstemningen kørte på fulde omdrejninger. Eller også skulle valget udskrives lige efter folkeafstemningen, og så kan folketingsvalget på grund af tidsfristerne i valgloven først holdes i slutningen af juni, hvor mange vil være taget på ferie. Det fører til, at valget så ikke kan blive før september, og det var jo også Nyrups konklusion, sagde kilden.
- Erik Matzen (+45) 33 96 96 51.
(c) Reuters Limited 1997.
