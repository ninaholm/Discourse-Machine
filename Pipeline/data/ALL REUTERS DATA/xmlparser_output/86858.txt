ISS indgår 5-årig lånefacilitet med Unibank.

KØBENHAVN, 19 august (Reuter) - ISS har i august indgået en ny 5-årig lånefacilitet på 700 mio. kr. med Unibank, fremgår det af rengøringskoncernens halvårsregnskab tirsdag.
- Den eksisterende kortfristede facilitet er reduceret med et tilsvarende beløb. Samtidig er alle sikkerheder vedrørende den kortfristede facilitet frigivet, skriver ledelsen.
I forbindelsen med problemerne i datterselskabet i USA sidste sommer blev alle koncernens kort-og langfristede banklån tilbagebetalt og erstattet af en kortfristet lånefacilitet på 1.250 mio. kr. i Unibank. Som sikkerhed for denne facilitet blev aktier i visse datterselskaber og et antal ejendomme pantsat til banken.
- Frigivelsen af disse sikkerheder og den nye, langfristede facilitet udgør et vigtigt skridt for ISS med hensyn til etablering af et finansielt grundlag, der er i overensstemmelse med koncernens overordnede vækststrategi, skriver ledelsen.
- Per Bech Thomsen (+45) 33 96 96 56.
(c) Reuters Limited 1997.
