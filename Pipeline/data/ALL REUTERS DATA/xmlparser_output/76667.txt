Valuta - US-dollar bider sig fast over 1,53 D-mark.

KØBENHAVN, 3 oktober (Reuter) - Den amerikanske dollar
synes torsdag formiddag at have bidt sig fast over 1,53
D-mark. En halv time inden middag handles dollaren til
1,5320 D-mark mod 1,5240 onsdag eftermiddag.
Men den amerikanske valuta har også fået pæne ord med
på vejen af Bundesbanks Hans Tietmeyer, der torsdag har
sagt, at han vurderer, at USA både har økonomisk
potentiale og politisk vilje til at fastholde en stærk
dollar.
Mod yen var dollaren i nat oppe i kurs 112, men den er
siden faldet tilbage til 111,40 yen.
I Europa har valutahandlerne haft blikket rettet mod
Spanien, der tidligere på formiddagen sænkede nøglerenten
- ikke helt overraskende - med 50 bp til 6,75 pct. Den
spanske valuta har dog stort set ignoreret
rentesænkningen. Den handles til 84,07 mod D-mark.
Den danske krone ligger fortsat stærk mod D-mark i en
kurs omkring 3,8340, mens den mod dollaren siden onsdag
eftermiddag er blevet svækket ca. 2,5 øre til 5,8725.
DEM/DKK  USD/DKK FRF/DKK USD/JPY USD/DEM
Torsdag   11.33  3,8340   5,8720  1,1325  111,40  1,5320
Onsdag    15.06  3,8365   5,8480  1,1330  111,70  1,5240
(/eep).
(c) Reuters Limited 1996.
