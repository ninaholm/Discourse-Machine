Carlsberg-tal lidt skuffende - handlere.

KØBENHAVN, 3 juni (Reuter) - Handlere og analytikere har modtaget tirsdagens halvårsregnskab fra den danske øl-gigant, Carlsberg, med en lidt negativ indstilling, og markedsdeltagerne vurderer, at aktien vil slutte dagen omkring et kursniveau på 390 mod 395 kort før middag.
- Det er et lidt skuffende resultat af den primære drift, da resultatet før skat bliver reddet af store finansielle indtægter, siger en handler, og tilføjer, at aktien nok skal en smule ned på regnskabet.
En Carlsberg-analytiker vurderer, at den primære drift er negativt påvirket af en mindre gunstig udvikling på det kinesiske marked, hvor koncernen har store omkostninger uden væsentlig indtjening.
- Kina koster koncernen mange penge, og det må være mange penge, når det kinesiske marked kan trække de øvrige asiatiske markeder med ned. Det påvirker den primære drift på kort sigt, men på langt sigt er det nok en fornuftig investering, vurderer analytikeren.
Samtidig påvirker omlægningen af koncernens salgs-og distributionssystem den primære indtjening negativt, tilføjer han.
Analytiken er enig med handleren om, at Carlsberg aktien skal lidt ned ovenpå regnskabet, og hans bud lyder på ca. fem kr. til kurs 390.
Carlsberg-aktien ligger kl. 11.40 i kurs 395, hvilket er uændret i forhold til lukkekursen mandag.
- Jørn Nurkka (+45) 33 96 96 55.
(c) Reuters Limited 1997.
