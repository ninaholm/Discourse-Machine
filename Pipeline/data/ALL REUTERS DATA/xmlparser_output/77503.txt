Valuta - USD næsten upåvirket af PPI-nøgletal.

KØBENHAVN, 13 november (Reuter) - Det amerikanske
nøgletal for producentpriser i oktober, der kom kl. 14.30
onsdag, kunne ikke rokke meget ved kursen på US-dollar.
Dollaren lå i kurs 1,5055 D-mark lige før tallet blev
kendt i markedet, og det er næsten også niveauet omkring
kl. 15,15. Mod yen er dollaren steget lidt fra kurs 111,35
lige før tallet kom ud.
PPI steg i oktober med 0,4 pct., og det burde ellers
være en overraskelse for nogle i markedet, da
konsensusforventningerne i forvejen havde lagt sig fast på
en stigning i størrelsesordenen 0,2 pct.
- Jeg mener, at tallet bekræfter det markedet allerede
ved i forvejen. Vi har en forholdsvis stabil økonomi uden
inflationspres, og Federal Reserve vil ikke foretage sig
noget, lyder kommentaren fra Keith Woodson,
valutaanalytiker hos Foreign Exchange Analytics.
Obligationsmarkederne reagerede også afdæmpet på
PPI-tallet, og i USA har T-bonden kun flyttet sig minimalt
op og ned omkring åbningsniveauet.
Onsdag tilføjede Bundesbankmedlemmet Franz-Christoph
Zeitler endnu en kommentar til de mange udtalelser, der de
seneste dage er kommet fra den tyske centralbank, og som
har været med til at svække den tyske valuta.
- Selv om de tre ledende tyske nøglerenter er
historisk lave, behøver det ikke at betyde, at vi har nået
afslutningen på runden med rentenedsættelser, sagde
Zeitler på en bank-konference.
Kuehbacher, Issing og Tietmeyer fra Bundesbank ventes
torsdag, at komme med yderligere officielle udtalelser,
der kan have betydning på de finansielle markeder,
fortæller valutahandlere.
DEM/DKK  USD/DKK FRF/DKK USD/JPY USD/DEM
Onsdag    14.19  3,8390   5,7795  1,1355  111,45  1,5050
Onsdag    11.14  3,8400   5,7880  1,1355  111,35  1,5070
(/klp).
(c) Reuters Limited 1996.
