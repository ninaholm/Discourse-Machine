TELE DK AFVISER AT KOMMENTERE EVT TYSK PARTNERSKAB.

KØBENHAVN, 7 februar (Reuter) - Tele Danmark vil ikke kommentere, om teleselskabet er i forhandlinger med British Telecom og tyske Viag om at få en andel af joint venturet Viag Interkom, der netop har fået tildelte en mobillicens i Tyskland.
Torsdag blev det oplyst, at Telenor får en andel på 10 pct. af joint venturet, og at der er drøftelser med andre selskaber om salg af en andel på yderligere ca. 10 pct.
- Det har vi ingen kommentarer til, siger Tele Danmarks direktør for udlandsaktiviteterne, Lars Grönberg, til Reuters Finans.
Han tilføjer dog, at Tele Danmark overvejer mulighederne for at styrke aktiviteterne på det tyske marked.
Bestyrelsesformand i Viag, Georg Obermeier, oplyste ved en pressekonference torsdag, at der udover Telenor søges endnu en partner til Viag Interkom. Obermeier sagde endvidere, at konsortiet er i drøftelser med forskellige selskaber, men at der endnu er der ikke indgået en aftale.
Viag og British Telecom oplyste tirsdag, at de har fået tildelt den fjerde mobillicens i Tyskland til det såkaldte DCS 1800 netværk.
Planen er at opbygge et netværk i otte af de tyske delstater, der kombinerer trådløst og fast netværk. Viag Interkom vil stræbe efter at blive et teleselskab, der kan tilbyde alle former for teleservices.
Skulle Tele Danmark blive en del af Viag Interkom, vil selskabet få andel i et af de konsortier, der tager konkurrencen op med Deutsche Telekom, når det tyske telemarked bliver liberaliseret i 1998.
- Uffe Hansen (+45) 33 96 96 58.
(c) Reuters Limited 1997.
