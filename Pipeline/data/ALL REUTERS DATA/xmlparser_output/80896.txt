INTET KENDSKAB TIL ICOPAL-AFTALE - SUPERFOS FMD.

KØBENHAVN, 28 februar (Reuter) - Bestyrelsesformand for Superfos, Poul Andreassen har intet kendskab til en underhåndsaftale mellem Icopal og Superfos i kampen om den sydjyske asfalt-og tagvirksomhed Phønix Contractors. Det slår han fast over for Reuters Finans fredag.
- Jeg kender ikke noget til en sådan aftale, siger han.
Forlydender om, at Icopal og Superfos vil dele i porten efter, at enten den ene eller den anden har overtaget Phønix dukkede gentagne gange op i finanskredse i København fredag. Phønix har således både interesser inden for tagdækning og vejbelægning, der hhv. er Icopals og Superfos&apos; domæner.
Icopal afviste tilmed sådanne forlydender tidligere fredag med henvisning til, at hvis der havde været en sådan aftale, ville selskabet ikke have ventet til fredag formiddag med at melde sig på banen som en eventuel køber.
Superfos meddelte torsdag, at industrikoncernen ikke vil forhøje sit tilbud på 808 mio. kr. Norske Rieber &amp; Søn har fortsat det højeste tilbud med 820 mio. kr. Icopals adm. direktør Hans C. Andreasen har til Reuters Finans sagt, at selskabet &quot;ret sikkert&quot; vil komme med et tilbud på Phønix, der ikke er &quot;fedtet&quot;.
Bestyrelsesformand for Phønix, Henry Petersen, der sent torsdag sendte sin og bestyrelsens anbefaling af Rieber som køber, slår fast, at denne anbefaling fastholdes med mindre, at Icopal byder væsentligt over Rieber.
- Søren Linding Jakobsen (+45) 33 96 96 53.
(c) Reuters Limited 1997.
