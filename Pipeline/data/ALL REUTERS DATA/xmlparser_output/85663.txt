Motorvejsanlæg for ca 70 mio kr må fastholdes - V.

KØBENHAVN, 11 juli (Reuter) - Venstre afviser på det bestemteste at gå med til at udskyde motorvejsbyggeri i år og næste år for ca. 75 mio. kr. for at undgå overophedning af bygge-og anlægssektoren, flaskehalse og for høje lønstigninger. Skal det undgås, må regeringen gå andre veje, siger partiets trafikordfører Svend Heiselberg.
- Det vil være forligsbrud, hvis regeringen skrider til udskydelse af motorvejsbyggeri i Midt-og Nordjylland. Der er hårdt brug for disse veje, og vi kan ikke gå med til flere udskydelser, siger Svend Heiselberg til Reuters Finans.
Svend Heiselberg kalder regeringens henvisning til dansk økonomi for &quot;søgt&quot;. For der er stor arbejdsløsghed i Nordjylland, hvor det meste af vejbyggeriet skal finde sted. Hertil skal bruges arbejdsmænd og entreprenørmaskiner, og ikke smede, murer og tømrer. Desuden mangler asfaltbranchen opgaver, fremhæver han.
- Jeg har i dag skrevet til trafikminister Bjørn Westh, at Vejdirektoratet efter vores opfattelse må blande sig udenom spørgsmålet, der er politisk aftalestof. Det regner jeg med, at regeringen er enig i, for ellers bliver det svært i fremtiden at indgå politiske aftaler på Christiansborg, kommenterer Svend Heiselberg.
Men i Trafikministeriet afviser kontorchef, Torkil Eriksen, at Vejdirektoratet har blandet sig i noget:
- Vi anmodede direktoratet om at lave en indstilling, efter at vi havde læst Finansministeriets cirkulære. Det resulterede i, at direktoratet pegede på en udskydelse af motorvejen Nørresundby-Brønderslev og en omfartsvej ved Brande, siger kontorchefen.
Finansministeriets cirkulære gælder for resten af 1997, men Torkil Eriksen regner med, at det også kommer til at omfatte 1998.
- Efter ferien vil vi i en henvendelse til Finansministeriet prøve at opnå dispensation fra bygge-og anløgsstoppet, siger Torkil Eriksen.
- Erik Matzen (+45) 33 96 96 51.
(c) Reuters Limited 1997.
