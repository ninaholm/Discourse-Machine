ATP var ikke omfattet af Hafnia-aftale - ATP.

KØBENHAVN, 9 maj (Reuter) - ATP har aldrig været en del af det særlige aftalekompleks i Hafniasagen, og det er begrundelsen for, at ATP ikke som de fire pensionskasser har rejst erstatningssag mod Den Danske Bank.
- ATP har aldrig været deltager i dette særlige aftalekompleks og har følgelig ikke nogen baggrund for at gå ind i pensionskassernes erstatningssag, der som oplyst alene omhandler et spørgsmål om et muligt brud på disse indbyrdes aftaler og de økonomiske konsekvenser heraf. ATP mener i øvrigt ikke, at man har noget grundlag for at rejse en erstatningssag mod Den Danske Bank, skriver ATP.
ATP skriver det i et svar til Arbejdsministeriet, som blot har videresendt et spørgsmål fra SF&apos;s Aage Frandsen. Han ønsker at vide, hvorfor ATP og LD har valgt ikke at rejse erstatningssag mod Den Danske Bank i Hafniasagen.
LD&apos;s bestyrelse vurderer ganske enkelt, at LD påtog sig en investeringsmæssig risiko ved engagementet i Hafnia og begik derved en investeringsmæssig fejltagelse.
- Ligesom LD tager gevinsten, når investeringer går godt, må LD påtage sig ansvaret, når der investeringsmæssigt vurderes forkert, skriver LD i sit svar på Aage Frandsens spørgsmål.
LD begrunder sit svar med, at det er LD&apos;s advokats opfattelse, at der ikke er mulighed for at anlægge en erstatningssag mod emissionskonsortiet på baggrund af den rene omfordeling af de 135 mio. kr. med udgangspunkt i de nu kendt oplysninger.
- Blandt andet på baggrund af det omfattende aftalekompleks og det engagement, LD havde i hele aftaleforløbet, vurderes der ikke at være mulighed for at gøre ansvar gældende, skriver LD til Arbejdsministeriet.
LD gør samtidig opmærksom på, at Hafniainvesteringen lå indenfor rammerne af, hvor meget LD på daværende tidspunkt måtte investere i et enkelt børsnoteret selskab.
De fire pensionskasser, som har stævnet Den Danske Bank for aftalebrud i forbindelse med emissionen i Hafnia, er Magistrenes Pensionskasse, Dansk Ingeniør Pensionskasse, Ingeniør-Sammenslutningens Pensionskasse og Juristernes &amp; Økonomernes Pensionskasse.
- Carl Johan Corneliussen (+45) 33 96 96 57.
(c) Reuters Limited 1997.
