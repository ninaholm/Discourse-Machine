SMI ser snarligt salg af afdeling for fysioterapi.

KØBENHAVN, 8 juli (Reuter) - Scandinavian Mobility&apos;s (SMI) fokusering på sine kerneprodukter, senge og kørestole, er gået ind i sin afsluttende fase. Selskabet forventer inden længe at udsende en meddelelse om resultatet af sine bestræbelser på at sælge den underskudsgivende afdeling for fysioterapi, oplyser økonomidirektør i SMI, Kenneth Myrthue.
Scandinavian Mobility skrev i sin seneste meddelelse til Fondsbørsen i april, hvor resultatprognosen blev nedjusteret, at afdelingen ville være frasolgt inden regnskabsåret, 1996/97&apos;s afslutning den 30. juni 1997.
Adspurgt om hvordan bestræbelserne på at skille sig af med de tabsgivende aktiviteter går, svarer Kenneth Myrthue:
- Det går så godt, at vi forventer at offentliggøre resultatet i en af de nærmeste dage.
Afdelingen for fysioterapi er indeholdt i gruppen af andre produkter, der står for ca. 15 pct. af omsætningen. Scandinavian Mobility omsatte i regnskabsåret 1995/96 for i alt 739 mio. kr.
Efter et frasalg anser Scandinavian Mobility alle aktiviteter, der ikke ligger naturligt inden for selskabets kerneområder, for at være afhændet.
Til frasalget af andre aktiviteter, som ligger udenfor det primære forretningsområde hører bl.a. Promedico, der blev afhændet pr. 1. juni sidste år. Det betyder isoleret set et fald i omsætningen i 1996/97 på 41 mio. kr.
Faldet vil i det netop afsluttede regnskabsår blive opvejet af organisk vækst og væksten fra tilkøbte virksomheder. Men det vil ikke være nok til samtidig at kompensere for den faldende omsætning af sengesystemer på et meget konkurrencepræget tysk marked.
Scandinavian Mobility forventer at vokse i de kommende år trods en mindre opbremsning i 1996/97. På det helt korte sigt er det ikke tilkøb, der skal trække læsset men de allerede etablerede nye salgsselskaber i Belgien, Frankrig og England.
- Så er dagsordenen sat for os i det næste år til halvandet, før vi skal til at købe op igen, siger Kenneth Myrthue.
Han forventer, at de nye markeder skal tildeles betydelige ressourcer, og det kan ikke forenes med nye erhvervelser på kort sigt.
- Vi kan ikke købe hurtigere op, end vi er i stand til at implementere. Det tager noget tid at komme i gang på de nye markeder, vurderer SMI-økonomidirektøren.
Han understreger, at opkøbspausen kun er midlertidig, og at Scandinavian Mobility har tænkt sig at følge med og spotte eventuelle opkøbskandidater til senere.
- Det betyder ikke, at vi ikke kigger os om, men lige nu har vi nok at gøre på de nye markeder, siger Kenneth Myrthue.
Den geografiske spredning har sine begrænsninger, da væksten skal være kontrollerbar og lønsom, pointerer Kenneth Myrthue.
- Vi kan sagtens ekspandere til flere markeder, men omkostningerne vil løbe løbsk, og det er vi ikke interesseret i. Vi skal have lønsomheden i behold, siger Kenneth Myrthue.
Etableringen af de tre nye markeder vil give en stigning i Scandinavian Mobility&apos;s omkostninger til administration og distribution på ca. syv mio. kr., svarende til en stigning på ca. fire pct. fra 1995/96, fremgår det af den seneste meddelelse fra selskabet til Fondsbørsen.
Efter den seneste nedjustering af prognosen for det økonomiske resultat for 1996/97 forventer Scandinavian Mobility et resultat af den primære drift på 55-60 mio. kr. mod 72,1 mio. kr. i 1995/96 og 93,6 mio. kr. i 1994/95.
Omsætningen forventes at være faldet med tre pct. i 1996/97 fra 739 mio. kr. i 1995/96. I 1994/95 omsatte selskabet for 683 mio. kr.
- Søren Linding Jakobsen (+45) 33 96 96 53.
(c) Reuters Limited 1997.
