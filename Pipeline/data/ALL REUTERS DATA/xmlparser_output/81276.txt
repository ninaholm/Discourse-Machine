EDS køb af FLS data var ikke planlagt - EDS-chef.

KØBENHAVN, 10 marts (Reuter) - Det var oprindeligt ikke meningen, at den globale amerikanske IT-virksomhed, EDS (Electronic Data Systems Corporation), helt skulle overtage FLS data a/s. Men under forhandlingerne om et tæt strategisk samarbejde viste det sig at være den mest fordelagtige løsning for begge parter, oplyser EDS&apos; nordiske chef, Kevin T. Curry til Reuters Finans.
- Da forhandlingerne startede, var det ikke med henblik på en fuld overtagelse af selskabet. Men under udarbejdelse af den finansielle løsning viste det (EDS fulde overtagelse af FLS data, red.) sig mere fordelagtigt for begge parter, siger han.
FLS Industries meddelte tidligere mandag, at det 100 pct. ejede datterselskab, FLS data, var solgt til EDS. I den forbindelse oplyste FLS, at salget af aktieposten vil have en betydelig positiv efekt på FLS Industries&apos; 1997-regnskab.
Hvad en bytydelig positiv effekt betyder i kroner og øre, vil FLS&apos; adm. koncerndirektør Birger Riisager imidlertid ikke uddybe.
- Som vi skrev i meddelelsen, har vi aftalt ikke at offentliggøre salgssummen, og jeg kan derfor ikke uddybe de økonomiske konsekvenser yderligere, siger Birger Riisager til Reuters Finans.
FLS data havde i 1995 et omsætning på 146 mio. kr. og et resultat før skat på 11 mio. kr.
FLS Industries 1996-regnskab offentliggøres i uge 13.
- Per Bech Thomsen (+45) 33 96 96 56.
(c) Reuters Limited 1997.
