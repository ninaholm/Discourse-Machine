DDB har ingen interesse i Nordbanken.

KØBENHAVN, 4 marts (Reuter) - Den Danske Bank har ingen interesse i den svenske Nordbanken, oplyser bankdirektør Knud Sørensen fra Den Danske Bank.
På spørgsmålet om Den Danske Bank har nogen interesse i at købe aktier i Nordbanken, svarer Knud Sørensen:
- Nej, det har vi ikke. Akademisk betragtet kan man sige, at det kunne vi måske have, men det har vi ikke, og det ønsker vi heller ikke, fordi vi synes ikke, at vi skal ind i sådan et spil, siger Knud Sørensen til Reuters Finans.
Den svenske stat ejer ca. 60 pct. af aktiekapitalen i Nordbanken, og regeringen har givet udtryk for et ønske om at sælge aktieposten.
Nordbanken har allerede forhandlet med den svenske S-E-Banken, men forhandlingerne brød sammen i begyndelsen af februar. Siden har både Unibank og Den Danske Bank været kædet sammen med den svenske bank af forskellige medier og markedsdeltagere.
Den svenske avis, Finanstidningen, skrev således i slutningen af februar, at en udenlandsk bank var interesseret i at overtage Nordbanken, der har en balance på ca. 370 mia. svenske kr.
- Ole Mikkelsen (+45) 33 96 96 54.
(c) Reuters Limited 1997.
