US-marked presser Radiometer til ændring - adm dir.

KØBENHAVN, 18 juni (Reuter) - En igangværende koncentration af hospitalerne i USA er medvirkende årsag til, at Radiometer-koncernen nu ændrer sin organisation radikalt, oplyser Johan Schrøder, der er adm. direktør i selskabet.
- Når hospitalerne går sammen i nogle store grupper, så bliver det centrale indkøbsafdelinger, der presser priser og gode leveringsvilkår igennem, siger Johan Scrøder til Reuters Finans.
Radiometer har hidtil satset på direkte salg til enkelte læger og andre beslutningstagere på hospitaler, men i takt med, at de amerikanske hospitaler i stigende grad går sammen i større enheder, foregår hospitalernes indkøb centralt. Men trods udsigten til en koncentration venter Johan Scrøder ikke, at udgifterne til salg bliver mindre.
- Alt tyder på, at vi kommer til at bruge nøjagtig det samme arbejde på at nå igennem til de enkelte afdelinger, siger Johan Schrøder.
Han forudser, at den koncentration af hospitalssektoren i USA, der foregår nu, også vil brede sig til andre lande.
- Det er kun et spørgsmål om tid, siger Johan Schrøder, der dermed også ser organisationsændringen som forberedelse til nye vilkår på andre markeder.
Radiometer har hidtil haft en organisation opbygget som en matrix, hvor produktionsselskaberne med hver sit forretningsområde stod for al forskning og udvikling, produktion, marketing og engrossalg, mens alle koncernens salgsselskaber rapporterede til salgsdirektøren med reference til koncernchefen.
Ændringen betyder, at salgselskaberne lægges ind under de tilsvarende produktionsselskaber, og der betyder i realiteten, at koncernens fire organisationssøjler bliver til to - The Medical group og The Scientific product group.
Problemerne i USA blev synlige i april i år, da ledelsen måtte nedjustere forventningerne til 1996/97-regnskabet, der slutter den 30. april, og organisationsændringen hænger sammen med det.
- Det hænger for så vidt sammen på den måde, at det er de ændrede markedsvilkår på USA-markedet, hvor selve markedsvæksten stort set er forsvundet, siger Johan Scrøder.
I forbindelse med nedjusteringen i april oplyste Radiometer, at selskabet har bedt de to investeringsbanker Goldman Sachs og Aros til at undersøge mulighederne for at finde en partner på medical-området.
- Hvis det var lykkedes allerede, ville vi formentlig ikke have haft brug for at sende den her meddelelse ud, siger Johan Scrøder.
Han oplyser, at de to investeringsbanker har afleveret mulige emner, men Radiometer har ikke ment, at de var gode nok, og at processen derfor fortsætter.
- Ole Mikkelsen (+45) 33 96 96 54.
(c) Reuters Limited 1997.
