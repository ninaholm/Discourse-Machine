Carlsberg meste solgte ølmærke i Malaysia - formand.

KUALA LUMPUR, 24 april (Reuter) - Carlsberg er fortsat det mest solgte ølmærke i Malaysia og bryggeriet venter, at lancere yderligere to ølmærker på markedet i løbet af 1997, som skal være med til at fastholde denne position. Det sagde bestyrelsesformanden for Carlsberg Brewery Malaysia Berhad (CBMB), John Madsen, på et pressemøde efter selskabets generalforsamling til den malaysiske avis Southeast Asia Business Times.
Ifølge John Madsen, så kigger bryggeriet forsat på mulige nye investeringsmuligheder uden for Malaysia, og at Asean-landene er en af mulighederne.
Mellem fem og ti pct. af produktionen af Carlsberg øl i Malaysia bliver eksporteret, mens de resterende bliver solgt lokalt, oplyste formanden på pressemødet.
Bestyrelsens forslag om udbetaling af uændret udbytte på 35 pct. - plus et yderligere udbytte på 15 pct. i anledningen af selskabets 25-års jubilæum - blev vedtaget på generalforsamlingen. Samtidig blev det besluttet at udstede fondsaktier i forholdet 1:2.
Selskabet solgte i 1996 for omregnet ca. 1,7 mia. kr. mod 1,5 mia. kr. året før. Resultatet før skat blev på 303 mio. kr. mod 215 mio. kr. i 1995.
Carlsberg i Valby ejer ifølge årsregnskabet for 1995/96 26 pct. af aktiekapitalen i CBMB.
- Jørn Nurkka (+45) 33 96 96 55.
(c) Reuters Limited 1997.
