Presserunde - Erhverv tirsdag 29 april.

Reuters står ikke inde for avisartiklernes nøjagtighed 1) Den Danske Burma Komité lægger igen pres på de erhvervsvirksomheder, der er engageret i det asiatiske diktatur. Komiteen føjede mandag tre nye navne til listen over virksomheder, der handler med militærregimet, og 1. maj starter en underskriftindsamling, der skal lægge pres på virksomhederne og sætte fornyet fokus på styrets undertrykkelse af befolkningen. De tre virksomheder, der nu er endt på komiteens negativliste, er FLS Industries, Ericsson og Hydro Texaco. (Jyllands-Posten Erhverv &amp; Økonomi side 1, Det Fri Aktuelt side 1, 2, 11, 12 og 13)
2) Selv om det går bedre, så går det ikke godt nok. Det er den klare udmelding fra direktionen i LEGO Gruppen, der mandag for første gang offentliggjorde nøgletal fra alle LEGO Gruppens 50 selskaber. Globalt øgede LEGO Gruppen sit salg til detailhandel og distributører med lige godt 4 pct. mod en tilbagegang på 4 pct. i 1995. Lego Gruppen præsterede i selskaberne en omsætning på 7,5 mia. kr. og et resultat før skat på 699 mio. kr. (Berlingske Erhverv side 5, Jyllands-Posten Erhverv &amp; Økonomi side 1 og 14, Politiken side 13, Børsen side 1 og 10, Det Fri Aktuelt side 15, Erhvervs-Bladet side 10)
3) Lederne af rejseafdelingerne i 42 af Danmarks største virksomheder vil have EU til at gribe ind for at fjernet eller begrænset flyselskabernes bonusprogrammer. Rejsecheferne, der hvert år køber flybilletter for mange hundrede millioner kr., mener, at de omsiggribende pointsystemer er den alvorligste forhindring for fri konkurrence i luften. Samtidig vokser virksomhedernes rejseomkostninger betydeligt, fordi medarbejderne jagter bonuspoint i stedet for mere fonuftige rejseløsninger. (Jyllands-Posten Erhverv &amp; Økonomi side 1)
(Presserunden er udarbejdet af Finansinformation).
(c) Reuters Limited 1997.
