HT OG DSB UDSKYDER PROJEKT OM EN GRATISAVIS - RB.

KØBENHAVN, 11 oktober (Reuter) - Planerne om en gratisavis i hovedstadsområdet er udskudt på ubestemt tid oplyser Ritzau fredag.
Det var ventet, at HT og DSB skulle vælge en blandt fire tilbudsgivere sidst i denne måned, men fredag meddelte parterne, at projektet er &quot;sat i venteposition&quot; og forhandlingerne med de fire tilbudsgivere afsluttet.
Søndagsavisen var blandt de fire tilbudsgivere på gratisavisen.
Selskabets adm. direktør Richard Bunck har tidligere udtalt til Reuters Finans, at hvis Søndagsavisen fik opgaven, ville det betyde øgede indtjeningsmuligeder fremover.
Årsagen til sammenbruddet er, ifølge Ritzau, at forhandlingerne med tilbudsgiverne har vist, at et startoplag på 140.000 eksemplarer er for lille til at bære omkostningerne. Dermed holder én af de væsentlige forudsætninger for projektet ikke, nemlig at skatteborgerne ikke skulle bidrage til bladets økonomi.
De fire interesserede var Politikens Hus, Det Berlingske Hus, A-pressen i samarbejde med Den Blå Avis og Søndagsavisen A/S.
(c) Reuters Limited 1996.
