SÆRDELES SVÆRT AT NÅ RESULTAT VED OK97 - DI.

KØBENHAVN, 13 januar (Reuter) - Dansk Industri (DI) har indledt forhandlingerne om nye overenskomster omfattende 16.000 ansatte på over 300 virksomheder, men det bliver svært at nå et resultat, fremgår det af ugemagasinet Industrien, som DI udgiver.
Vanskelighederne skyldes blandt andet regeringens ferielovsindgreb, som ifølge DI kaster en skygge over forhandlingerne.
DI&apos;s helt overordnede mål med forhandlingerne er, at forbedre danske virksomheders konkurrencesituation, fremgår det af artiklen.
- Desværre har regeringen allerede på forhånd belastet konkurrenceevnen voldsomt med en række omkostningstunge initiativer - senest ændringen af ferielovgivningen. Dermed har man på forhånd brugt løs af et råderum, der slet ikke er til stede, siger direktør Jørgen Hansen fra DI til Industrien.
Direktør Jørgen Hansen leder DI&apos;s overenskomstforhandlinger med Nærings-og Nydelsesmiddelarbejder Forbundet (NNF), som blev indledt den 7. januar.
Aftalen, som omfatter ca. 8.000 ansatte, er det største overenskomstområde, som DI skal forhandle i 1997.
I følge Jørgen Hansen sigter DI mod en treårig overenskomst med NNF, der vil øge fleksibiliteten for både løn og arbejdstid.
DI&apos;s største overenskomster, Industriens Overenskomst, som omfatter ca. 150.000 ansatte og Funktionæroverenskomsten, som omfatter ca. 30.000 ansatte, skal først forhandles i 1998. (/jnu).
(c) Reuters Limited 1997.
