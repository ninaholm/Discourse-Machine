Boligminister skaber panik i byggebranche - Råd.

KØBENHAVN, 20 juni (Reuter) - Boligminister Ole Løvig Simonsen (S) skaber panik i byggebranchen, når han taler om byggestop. Det skriver Håndværksrådet i en pressemeddelelse fredag.
- Vi forstår ikke, at boligministeren taler om et byggestop for resten af 1997, for der vil blive bygget de næste seks måneder. Indgrebet er den regulering af det offentlige byggeri, som både Boligministeriet og vi finder er nødvendigt nu. Når boligminister Ole Løvig Simonsen taler om byggestop, så skaber han uheldige associationer og panik i byggebranchen, skriver Håndværksrådet.
Boligministeren fremsendte tidligere fredag en meddelelse, hvor han under overskriften &quot;Byggestop nu - nødvendigt&quot; skrev:
- Et delvist byggestop nu er nødvendigt. Vi ser allerede et øget lønpres, som er en klar indikator på, at bygge-og anlægssektoren er overophedet, og alle prognoser peger på, at byggeaktiviteten fortsat er stigende, - og at ledigheden falder tilsvarende.
Regeringen besluttede i forbindelse med en aftale med en aftale med Kommunernes Landsforening at indføre stop for nye tilsagn til offentligt støttet byggeri for resten af 1997 - undtaget ældre-og andelsboliger. Derudover indrages resten af årets byfornyelsesramme på 400 mio. kr.
- De 400 mio. kr. til privat byfornyelse bør efter vores mening indefryses og ikke inddrages. De kan let få ben at gå på i den fremtidige byfornyelse, nu hvor de skal anvendes sammen med den offentlige byfornyelse. Den frigivne ramme til offentlig byfornyelse er fornuftig nok, og vil ikke påvirke beskæftigelsen nævneværdigt i efteråret, siger økonom i Håndværksrådet, Søren Nielsen.
Den samlede bevilling på 2,5 mia. kr. til offentlig byfornyelse vil ikke blive berørt af byggestoppet, fremgår det af boligministerens pressemeddelelse.
- Eva Elgaard Pedersen (+45) 33 96 96 58.
(c) Reuters Limited 1997.
