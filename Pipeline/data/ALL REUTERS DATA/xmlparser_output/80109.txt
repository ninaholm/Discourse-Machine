STÆRK USD KAN REDDE TJENESTEBALANCEN I 97 - UNI.

KØBENHAVN, 12 februar (Reuter) - En styrket amerikansk dollar kan i år få en afgørende betydning for udviklingen på betalingsbalancen og specielt tjenesteposterne, vurderer Unibank onsdag, efter at Danmarks Statistik (DS) har offentliggjort tal for betalings-og handelsbalance for november.
- Det man kan blive reddet på målstregen af i 1997, er den stærkere amerikanske dollar, der slår direkte ind på tjenesteposterne via søfarten, siger økonom Jesper Nielsen fra Unibank.
Den amerikanske dollar brød tidligere onsdag igennem 1,69 D-mark, hvilket er det højeste niveau i knap tre år. Siden er dollaren dog faldet en anelse tilbage til lige under 1,68 D-mark/6,39 kr.
Den lidt bekymrede tone over den danske betalingsbalance fra Unibank skyldes, at november-tallene fra DS overraskede økonomerne negativt. I november blev det til et underskud på betalingsbalancens løbende poster på 6,6 mia. kr. Dermed blev underskuddet for de seneste tre måneder på 3,4 mia. kr.
- Underskuddet var lidt større end forventet som følge af, at både tjenesteposterne og varehandlen skuffede. Renteposterne var derimod som forventet, siger Jesper Nielsen.
På forhånd havde en række økonomer over for Reuters Finans skønnet at underskuddet i november ville være på 5,2 mia. kr.
Handelsbalancen viste i sæsonkorrigerede termer et overskud på knap 1,5 mia. kr. mod et forventet overskud på ca. 2,2 mia. kr.
Udover dollaren, kan også den seneste svækkelse af krone få en afgørende positiv indflydelse på udviklingen i 1997. Men også de danske lønstigninger og væksten i Tyskland vil spille ind, vurderer Unibank.
- Meget afhænger af den tyske vækst. Den danske industrieksport ser ikke ud til at have det alt for godt, men efterhånden som kronen er blevet svækket lidt, har det gavnet konkurrenceevnen. Man kan så håbe, at det ikke bliver spist op af kraftigere lønstigninger her end i udlandet, siger Jesper Nielsen.
Tyskland slås i øjeblikket med en rekordhøj ledighed på ca. 4,1 mio., og dermed høje offentlige udgifter. Den tyske BNP-vækst var i tredje kvartal 1996 på 2,4 pct. år/år.
- Eva Elgaard Pedersen (+45) 33 96 96 57.
(c) Reuters Limited 1997.
