INGEN DANSKE RENTESTIGNINGER I VENTE - UNIBANK.

KØBENHAVN, 20 januar (Reuter) - Trods den seneste måneds styrkelse af kronen overfor D-marken, og Nationalbankens opkøb af valuta ugen igennem, venter Unibank ingen officiel dansk renteændring, skriver banken i sin ugentlige kommentar til pengemarkedet.
- Vi venter uændrede officielle renter, såfremt danske kroner, primært overfor D-mark, ikke styrkes markant fra det nuværende niveau, skriver banken.
Unibank begrunder sine forventniger med bl.a., at det effektive kronekursindeks er svækket med 0,5 pct. i januar, og at dansk inflation ligger en pct. højere end den tyske.
- Endelig kan det ikke udelukkes, at Bundesbank vil nedsætte reporenten yderligere i denne konjunktur-cyklus, hvorfor vi vurderer, at Nationalbanken ønsker at have råderum i sådan et tilfælde, skriver banken. (/mbp).
(c) Reuters Limited 1997.
