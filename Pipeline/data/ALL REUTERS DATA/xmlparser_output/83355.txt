Falckreddere nedlægger arbejdet i Århus - Falck.

KØBENHAVN, 5 maj (Reuter) - Redderne på seks af Falcks stationer i Århus-området har mandag formiddag nedlagt arbejdet. Tidligere på dagen var der også arbejdsnedlæggelser i Silkeborg, men der er arbejdet genoptaget, oplyser Falck til Reuters Finans.
- Redderne på de seks stationer i Århus har nedlagt arbejdet resten af dagen. Der er endnu ingen meldinger om, hvor mange personer, der er involveret. Vi ved bare, at der er etableret et nødberedskab, så nødstedte stadig får hjælp, siger informationsmedarbejder i Falck, Claus Jørgensen.
Arbejdsnedlæggelsen i Silkeborg tidligere onsdag formiddag omfattede 40 reddere. De holdt et fagligt møde og genoptog derefter arbejdet.
Redderne i Århus-området sad før middag i møde, og ingen af de involverede ønskede at udtale sig om arbejdsnedlæggelsen.
I den forløbne uge var Falck også plaget af arbejdsnedlæggelser blandt redderne. Da var det reddere i Københavns Amt, som gik hjem i protest over, at overenskomst-forhandlingerne for deres område ikke var faldet på plads.
Der er aftalt møde i Forligsinstitutionen i denne uge mellem Falck-reddernes organisation og Falck, men tidspunktet er ikke offentligtgjort endnu.
- Carl Johan Corneliussen (+45) 33 96 96 57.
(c) Reuters Limited 1997.
