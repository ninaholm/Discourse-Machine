SIVENDE TENDENS KAN FORTSÆTTE FOR DANSKE AKTIER.

KØBENHAVN, 24 februar (Reuter) - Efter et fald i KFX-indekset på 1,23 point til 157,89 fredag vurderes det mandag morgen, at den sivende tendens kan fortsætte på baggrund af en USD, der er svækket til under 1,68 DEM for 1 USD og et amerikansk aktiemarked, der fredag var præget af tendenser til profithjemtagning. Såvel Dow Jones indekset som de amerikanske obligationskurser sluttede dog stort set uændrede.
- Den tendens til gevinsthjemtagning, som vi så fredag, kan fortsætte mandag morgen. Noget dramatisk fald bliver der dog ikke tale om, siger en handler.
Fredagens fald i KFX-indekset kom efter syv dage i træk med lukkerekord og karakteriseres på den baggrund som naturlig.
Igen mandag vil en stor del af markedets opmærksomhed være rettet mod fremlæggelsen af regnskaber. Mandagens vigtigste kommer fra BG Bank, hvor der ventes et ordinært overskud på 1.972 mio. kr. Derudover ventes der mandag halvårsregnskab fra børsdebutanten Jamo, hvor der ifølge Børsen kan ventes et overskud før skat omkring 41 mio. kr.
Åbningen af Ejendomsselskabet Nordens tegning af nye aktier kan ligeledes tiltrække sig opmærksomhed.
En aktiehandler påpeger, at Tele Danmark risikerer at blive ramt af usikkerheden om forhandlingerne om det nye teleforlig i forlængelse af mandagens artikel i Jyllands-Posten, hvoraf det fremgår, at teleselskabet i et brev til Forskningsministeriet beklager de økonomiske konsekvenser af ministeriets forligsudspil.
For SAS synes den negative omtale at fortsætte. En aktiehandler hæfter sig således ved mandagens omtale i ugebrevet Mandag Morgen, hvor der spåes et svagere 1997-resultat. I USA sluttede Novo Nordisk 6 kr. op i 623, Tele Danmark 3 kr. ned i 361 og ISS 5 kr. ned i 190.
KFX-aktier:  Kurs  fredag    kl. 15.30 +/- Novo-Nordisk .........   617      - 1 Den Danske Bank ........ 618      - 8 Tele Danmark ........... 358      - 6 Danisco ................ 387      - 1 D/S 1912 .......... 196.000   -2.000 D/S Svendborg ..... 283.000   -1.500 Sophus Berendsen ...... 878      - 5 Unidanmark ............ 354      - 4 Carlsberg ............. 410      - 2 BG Bank ................ 310      + 2.     KFX-aktier fredag  kl. 15.30      +/- FLS ................... 860      -15 Københavns Lufthavne ... 685      - 5 Coloplast ............. 500   0 ISS ................... 190      - 3 Superfos ............... 812      -18 Jyske Bank ............. 542      - 3 GN Store Nord .......... 680      - 4 Chr. Hansen ........... 860      -10 Radiometer ............ 395      -10 SAS Danmark ............. 75,25   - 0,25.
-- Stig Ørskov Pedersen (+45) 33 96 96 59.
(c) Reuters Limited 1997.
