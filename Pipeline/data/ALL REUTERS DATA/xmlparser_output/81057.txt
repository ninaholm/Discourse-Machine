Dansk økonomi i god stand - Citibank.

KØBENHAVN, 5 marts (Reuter) - Den danske økonomi virker i god stand, og der er udsigt til et plus på de offentlige finanser i 1997. Det vurderer den amerikanske investeringsbank Citibank i en kommentar til dansk økonomi.
- For 1997 forventer vi, at BNP-væksten vil stige en anelse til knap tre pct. Derudover er inflationen stabil, og der synes kun at være få problemer. Med hensyn til finanspolitikken har regeringen gjort store fremskridt, og vi ser frem til et overskud på de offentlige finanser for første gang i ni år, skriver Citibank. Citibank venter i år en vækst i BNP på 2,9 pct. faldende til 2,7 pct. i 1998. Inflationen ventes derimod at stige en anelse i 1998 til 2,6 pct. fra 2,4 pct. i år.
Den amerikanske banks økonomer i London forventer, at betalingsbalancen i år vil udvise et overskud på 15 mia. kr. faldende til 12 mia. kr. i 1998. Ledigheden ventes at falde til 8,2 pct. i år og yderligere en tak ned til 7,6 pct. i 1998.
- Eva Elgaard Pedersen (+45) 33 96 96 57.
(c) Reuters Limited 1997.
