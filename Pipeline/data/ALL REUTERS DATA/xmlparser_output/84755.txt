Danyard-vurdering strandet i Malyasia - Lauritzen.

KØBENHAVN, 13 juni (Reuter) - Den uvildige vurdering af J. Lauritzen Holdings Danyard-værft er foreløbig strandet i Malyasia. Vurderingsrapporten er færdig, men ligger i øjeblikket hos malyasiske Penang Shipbuilding Construction (PSC), der skal overtage knapt halvdelen af Danyard.
Analysen har været ventet de seneste uger, men var fredag morgen endnu ikke landet på Lauritzens bord, oplyser bestyrelsesformand Michael Christiansen fra J. Lauritzen til Reuters Finans. Det bekymrer angiveligt ikke Lauritzen-formanden.
- Vi er vant til forsinkelser i Malyasia, siger Michael Christiansen.
Vurderingen, der udarbejdes af et britisk evalueringsfirma, skal bruges af såvel køberen som de malaysiske myndigheder, der skal godkende den kapitaleksport, der er involveret i PSC&apos;s køb af 48 pct. af Danyard A/S og 40 pct. af Danyard Aalborg. Ifølge købsaftalen skal PSC betale 100 mio. USD for biden af Danyard, men den pris kan dog ifølge aftaleteksten ændres af den uafhængige vurdering.
Michael Christiansen kender ikke indholdet af rapporten, som PSC har bestilt.
- Vi ved ikke andet end, at englænderne har givet udtryk for, at de har set det, de skulle, og de var tilfredse med forløbet, siger Michael Christiansen, der venter, at evalueringsrapporten er lige på trapperne.
- Vi snakker med dem (PSC, red.) i øjeblikket og den er lige på trapperne, vurderer Lauritzen-formanden, der ikke vil stille krav til PCS om aflevering af rapporten.
Da J. Lauritzen Holding den 1. april offentliggjorde den endelige Danyard-aftale med PSC ventede Michael Christiansen, at evalueringen ville foreligge omkring en måned senere.
- Stig Ørskov Pedersen (+45) 33 96 96 59.
(c) Reuters Limited 1997.
