Flere aktiviteter øger resultat hos Dan-Ejendomme.

KØBENHAVN, 21 marts (Reuter) - Stigende aktivitet i 1996 har været med til at give Dan-Ejendomme et bedre resultat end året før, fremgår det af årsregnskabet, der blev offentliggjort fredag.
- Omsætningen er i 1996 forøget med ca. 10 pct. eller ca. 3,3 mio. kr. Resultatet før finansiering og skat er øget med ca. 28 pct. eller ca. 2,6 mio. kr. Den øgede volumen har således som forventet resulteret i en bedre indtjening, skriver ledelsen i regnskabet, der viste et ordinært resultat før skat på 18,0 mio. kr. mod 17,6 mio. kr. i 1995.
Dan-Ejendomme administrerer en ejendomsportefølje på ca. 500 ejendomme og grund med ca. 6.500 udlejningsboliger, ca. 5.000 ejer-og andelsboliger og ca. 600.000 etagekvadratmeter erhvervsareal.
Koncernens omsætning steg ca. 10 pct. til 46,2 mio. kr. fra 42,2 mio. kr.
- Det er målsætningen, at udvide aktiviteten i de kommende år ved indgåelse af aftaler med nye kunder om traditionel ejendomsadministration samt ved udvidelse af produktsortiment med facilities management-ydelser, skriver ledelsen i regnskabet.
Det stigende resultat kommer især fra den primære drift, da overskuddet fra de finansielle poster er faldet til 4,3, mio. kr. mod 7,9 mio. kr. året før.
Selskabet venter ikke at kunne opnå samme resultat efter skat i år som sidste år, fremgår det.
Bestyrelsen indstiller til generalforsamlingen, at der udbetales et udbytte på 30 pct.
- Ole Mikkelsen (+45) 33 96 96 54.
(c) Reuters Limited 1997.
