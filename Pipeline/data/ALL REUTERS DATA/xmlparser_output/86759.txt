Radiometer i vadested før regnskab - analytikere.

KØBENHAVN, 15 august (Reuter) - Radiometer tog selv spændingen ud af sine regnskabstal for 1996/97 ved at nedjustere sine forventninger kort før årets afslutning midt i april. Derimod er usikkerheden omkring hele virksomhedens fremtid udtalt blandt de medico-analytikere, som Reuters Finans har talt med op til regnskabsaflæggelsen mandag.
Det skyldes især, at Radiometer, der primært producerer blodgasinstrumenter, er malet op i et hjørne og nu forsøger at komme ud af dødvandet ved at finde en strategisk partner til selskabets medico-aktiviteter.
- Der er ingen udsigt til organisk vækst i virksomheden, så det hele afhænger af et eventuelt nyt opkøb eller en partner til medico-forretningen, siger en aktieanalytiker, der ønsker at være anonym.
Markedet for måleinstrumenter til hospitalsektoren er overalt i den industrialiserede verden præget af sammenlægninger af sygehuse i magtfulde indkøbsfællesskaber for at presse bedre priser og servicekontrakter igennem. Leverandørerne er derfor ligeledes tvunget til at samle sig i større enheder for at matche koncentrationen i indkøbsleddet.
Denne udvikling præger især det meget vigtige amerikanske marked, og Radiometer har taget konsekvensen og sat investeringsbankerne, Aros Securities og Goldman Sachs i London til at finde en partner, der kan give Radiometers medico-aktiviteter den fornødne styrke til at fastholde og udvikle sin markedsposition.
- De to investeringsbanker, der er sat til at undersøge mulighederne for en strategisk partner, må snart komme op med noget. Det bliver særdeles spændende at se, hvilken type samarbejde Radiometer vil indgå i, siger en analytiker.
Han vurderer, at stort set alle muligheder står åbne, herunder et direkte frasalg af medico-aktiviteterne. Han forventer ikke, at Radiometers adm. direktør Johan Schrøder, der gennem Investeringsselskabet af 31.4. 1992 kontrollerer Radiometer, vil stille sig i vejen for et salg af medico-forrentningen i bytte for en eventuel mindretals aktiepost.
Da det primært er det amerikanske marked, der udgør Radiometers problem, vil et reelt partnerskab med et selskab, der har stærkt distributionsnet i USA, være oplagt, fortsætter han.
- Det vil styrke Radiometers kontakter til de store amerikanske indkøbsforeninger, som ikke er de bedste, siger analytikeren.
Han henviser desuden til, at den største af indkøbsforeningerne i USA, Premier, står over for at skulle placere ordrer for de næste tre år, svarende til ca. 30 pct. af det amerikanske marked for blodgasinstrumenter. Det er essentielt for Radiometer at få denne kontrakt eller store dele af den i lyset af selskabets strategisk vanskelige position.
- De to ting (partnerskab og den store amerikanske ordre, red.) hænger sammen. Hvis ikke Radiometer får del i kontrakten, vil selskabet af de øvrige kunder blive anset for at være en mindre attraktiv leverandør. Samtidig vil man få ekstra behov for at finde en partner og sandsynligvis sværere ved det. Hvis Radiometer derimod får kontrakten, vil de have et mindre behov for at finde en partner og samtidig nemmere ved det, siger samme analytiker.
Analytikerkorpset udtrykker generel skepsis over for, om Radiometer i sin regnskabsmeddelelse på mandag vil løfte sløret for hvilken vej, vinden blæser for Radiometer. Overraskelser kan ikke udelukkes, da Radiometer og Johan Schrøder er kendt for at være næsten hudløst ærlige.
Radiometer lagde i sin fondsbørsmeddelelse fra april planerne om tilkøb af et tredje ben til de eksisterende to forretningsområder på hylden, og ser nu ud til at koncentrere sig helt om at sikre det største forretningsområde, medicoteknik.
Det har tilmed betydet, at selskabets organisation er blevet lagt om fra og med den 1. juli i år for at skabe større dynamik og gennemslagskraft. Det medfører bl.a., at salgsselskaberne lægges ind under de tilsvarende produktionsselskaber for at øge koordineringen imellem alle led i værdikæden fra udviklingslaboratoriet til detailsalg og vedligeholdelse af den installerede base af instrumenter.
Omlægningerne vil blive nærmere beskrevet i årsregnskabet på mandag, lovede Radiometer i en meddelelse til Fondsbørsen for to måneder siden.
Konsolideringen indenfor den globale industri for måleinstrumenter til hospitalssektoren har i de seneste år taget fart og vurderes langt fra at være tilendebragt. De fire største er på nuværende tidspunkt Abbott, BMC, J&amp;J Diagnostics Group og det netop fusionerede Dade Behring. Radiometers største konkurrent er amerikanske Chiron Diagnostics.
Radiometers aktie har klaret sig markant dårligere end det danske aktiemarked i lang tid, og flere analytikere holder et skarpt øje med aktien, da positive nyheder forventes at kunne give aktien et tiltrængt skub opad.
Andre analytikere anser med det nuværende forhold mellem pris og indtjening på P/E-værdier omkring 17-19 for 1996/97-og 1997/98-resultaterne fortsat aktien for at være for dyr. Især når der ikke kan ventes nogen vækst i hverken overskud eller omsætning.
De seks analytikere, som Reuters Finans har talt med, forventer en omsætning og et overskud før skat i 1996/97 på niveau med Radiometers seneste prognose, svarende til hhv. 1.700 mio. kr. og 275 mio. kr.
For indeværende regnskabsår, 1997/98, skønner analytikerne i gennemsnit på en stigning i resultatet før skat på 15 pct. til 317 mio. kr. samt en svag vækst i omsætning på fem pct. til 1.787 mio. kr.
I regnskabsåret 1995/96 fik selskabet er overskud før skat på 318 mio. kr. fra en omsætning på 1.683 mio. kr.
Radiometers medico-aktiviteter stod for ca. 57 pct. af salget og næsten 80 pct. af driftsindtjeningen.
- Søren Linding Jakobsen (+45) 33 96 96 53.
(c) Reuters Limited 1997.
