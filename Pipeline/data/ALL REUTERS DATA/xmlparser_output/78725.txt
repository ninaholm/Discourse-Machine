NØGLETAL KAN FØRE TIL HØJERE US-RENTE - SYDBANK.

KØBENHAVN, 6 januar (Reuter) - De seneste økonomiske nøgletal fra USA har været overraskende stærke, hvilket indikerer, at den ventede fremgang i økonomien er kommet hurtigere og stærkere end ventet. Det vurderer økonomerne i Sydbank i deres ugentlige kommentar til rentemarkedet.
- Arbejdsmarkedstallene, der offentliggøres fredag, vil derfor være afgørende for udviklingen på de globale obligationsmarkeder i de kommende uger. Bliver fremgangen markant højere end 200.000 personer kan det medføre forventninger om, at Fed allerede i februar hæver renten, med faldende obligationskurser til følge, skriver Sydbank.
Offentliggørelsen af flere europæiske nøgletal ventes kun at få en begrænset indflydelse på obligationsmarkederne.
Ugen byder bl.a. på tyske arbejdsløshedstal for december, og her venter Sydbank en stigning i den sæsonjusterede arbejdsløshed til 10,7 pct. fra 10,6 pct. i november.
Dagens danske arbejdsløshedstal for november ventes heller ikke at kunne påvirke det danske obligationsmarked. Økonomerne i Sydbank vurderer, at arbejdsløsheden er faldet med 2.000 personer til 231.000, hvilket giver en uforandret arbejdsløshedsprocent på 8,3 pct. (/jnu).
(c) Reuters Limited 1997.
