FL98 forbedrer fortsat statsfinanser - kilder.

KØBENHAVN, 14 august (Reuter) - Statsfinanserne (den såkaldte DAU-saldo) fratrukket engangsindtægter vil fortsat blive forbedret i 1997 og i 1998. Det fremgår af det forslag til finanslov (FL98) og budgetoverskud, som regeringen offentliggør 26. august, oplyser kilder til Reuters Finans.
- Det bliver den mest kedelige bogholderi-finanslov i mange år. Der lægges op til noget udramatisk, og det vil være op til oppositionen, om forhandlingerne til efteråret alligevel skal gøres til det store drama. Det er det modsatte, som regeringen lægger op til i år, siger kilder i den socialdemokratiske folketingsgruppe torsdag.
I Finansministeriet bekræfter kilder, at der ikke vil være ret meget spændende i dette års finanslovsforslag fra regeringen.
- Når man fratrækker engangsindtægterne, vil der næste år stadig være tale om en forbedring af statsfinanserne, siger én.
I budgetoversigten fra maj skønnede Finansministeriet, at DAU-saldoen i år for første gang i 12 år vil give overskud, 4,8 mia. kr. Det stod i modsætning til deres vurdering ved afstemningen om finanslov 1997 december 1996, hvor skønnet lød på underskud på 5,9 mia.kr.
I Finansministeriet erkender en kilde, at DAU-overskuddet i 1997 primært skyldes en række store engangsindtægter, men fremhæver, at der også er tale om en generelt forbedring af statens finanser som følge af bedre samfundsøkonomi.
- For at komme ud af diskussionen om &quot;skønmaleri&quot;, om gode tal skyldes engangsindtægter eller en bedre økonomi har vi i den budgetoversigt, ministeriet offentliggør 26. august, lavet en opdeling, sådan at man kan se en DAU-tabel med engangsindtægter, og en anden uden, siger kilden.
Han fremhæver, at statens økonomi, uanset om man gør den op på DAU-tallet uden engangsindtægter, eller de samlede offentlige finanser, hvori kommuner og amter er med, vil vise en klar forbedring af såvel statens som den samlede offentlige økonomi i 1997 og 1998 i forhold til året før.
- Erik Matzen (+45) 33 96 96 51.
(c) Reuters Limited 1997.
