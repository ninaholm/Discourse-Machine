<?xml version="1.0" encoding="UTF-8"?>

<newsitem date="1997-07-10" id="root" itemid="85636" xml:lang="da">
<title></title>
<headline> SMI er godt rustet til svære markedsvilkår - dir. </headline>
<byline></byline>
<dateline></dateline>
<text>
<p> KØBENHAVN, 10 juli (Reuter) - Scandinavian Mobility International (SMI) ser sig godt rustet til at tackle de svære betingelser for at øge væksten, som stadige besparelser på de europæiske sundhedsbudgetter indebærer. Det vurderer selskabets økonomidirektør, Kenneth Myrthue, overfor Reuters Finans. </p>
<p> - Vi står godt i konkurrencen, og de svære makroøkonomiske vilkår rammer os alle, siger Kenneth Myrthue. </p>
<p> SMI har bevaret optimismen, selv om tilbagegang på især det tyske marked har ramt omsætning og indtjening hårdt i det netop afsluttede regnskabsår. </p>
<p> Den udbredte tilbageholdenhed med nye bevillinger til sundhedssektoren på de fleste af SMI&apos;s hovedmarkeder vil vare ved, så længe de europæiske lande kæmper for at opfylde de strenge optagelseskrav for deltagelse i den fælles-europæiske mønt, skønner Kenneth Myrthue. </p>
<p> Men SMI forventer alligevel vækst på markedet for selskabets to hovedprodukter, kørestole og senge. </p>
<p> - Der er fortsat et basalt behov, der på en eller anden måde skal opfyldes. Den demografiske fremskrivning viser, at der bliver flere og flere ældre, og dette marked vil stige med mellem fire og ni pct. om året. Alt i alt tror vi på, at der fortsat vil være en lille vækst, siger Kenneth Myrthue. </p>
<p> Han henviser desuden til selskabets to-strengede strategi, der på den ene side koncentrerer kræfterne om hovedprodukterne, og som på den anden side skal sælges i flere lande. </p>
<p> SMI solgte onsdag de sidste aktiviteter, der ikke hørte under det naturlige forretningsområde, og har på kort tid etableret sig på tre nye markeder, Frankrig, Belgien og England. Det skal gøre Scandinavian Mobility mindre afhængig af udviklingen på enkelte markeder. </p>
<p> Kenneth Myrthue peger også på, at distributionsnettet skal udnyttes bedre ved at tage komplementerende produkter under sin kappe. </p>
<p> Scandinavian Mobility arbejder derfor på at få salgs-og distributionsaftaler med producenter af eksempelvis madrasser, puder, personløftere og ligge-og sidesårsforebyggende præparater. </p>
<p> - Vi skal have mere ud af besøgene hos vores kunder, siger Kenneth Myrthue. Han understreger, at opbygningen af et sådant sæt af aftaler kommer til at tage tid. </p>
<p> Tendensen i de nordiske lande, hvor kørestole og senge genbruges i langt højere grad end i det øvrige Europa er ved at brede sig. Det kan på kort sigt reducere ny-salget, men SMI vurderer, at udviklingen er til selskabets fordel. </p>
<p> - Vores produkter er konstrueret til at blive genbrugt. Det giver os en klar konkurrencemæssig fordel, siger SMI-økonomidirektøren. </p>
<p> Genbrugs-bølgen er kommet for at blive, og SMI forventer, at hvad der eventuelt tabes på nysalg vil komme ind på salg af reservedele og andre komponenter. </p>
<p> Scandinavian Mobility ser tilmed mere fleksibelt på udnyttelse af selskabets produktionskapacitet ved i højere grad at lægge produktion af delkomponenter ud til eksterne leverandører. Det har tilmed forøget lønsomheden, siger Kenneth Myrthue. </p>
<p> - Vi kan spare lidt ved at lægge produktionen af delkomponenter ud af huset til mindre løntunge lande, siger han, og påpeger, at justering af produktionsapparatet er en løbende proces. </p>
<p> Koncentrationen i indkøbsleddet har presset indtjeningen i andre dele af den medico-tekniske branche, men SMI forventer ikke ubehagelige overraskelser fra den kant. </p>
<p> - Det har præget vores markeder i et stykke tid, og vi forventer ikke, at der kommer noget nyt fra den front, siger Kenneth Myrthue. </p>
<p> Det er især udviklingen på det tyske marked, som har kastet SMI ud i en mindre indtjeningskrise, der bl.a. fik selskabet til at nedjustere sine forventninger til 1996/97-regnskabet i april. </p>
<p> Men Kenneth Myrthue skønner, at forholdene på det meget turbulente tyske marked efterhånden har stabiliseret sig. </p>
<p> Han betegner den skærpede priskonkurrence på det tyske marked som en &quot;hovsa-oplevelse&quot;, da en konkurrent uventet over natten satte sine priser markant ned, hvilket sammen med en vigende efterspørgsel, fik salget til at falde. </p>
<p> SMI vil i lyset af de betragtelige anstrengelser for at reducere underskuddene på de offentlige finanser i flere europæiske lande ikke udelukke nye sådanne hovsa-oplevelser. </p>
<p> - Jeg tror ikke, at vi helt kan undgå hovsa-oplevelser på enkelte markeder, siger Kenneth Myrthue. </p>
<p> Efter den seneste nedjustering af prognosen for det økonomiske resultat for 1996/97 forventer SMI et resultat af den primære drift på 55-60 mio. kr. mod 72,1 mio. kr. i 1995/96 og 93,6 mio. kr. i 1994/95. </p>
<p> Omsætningen forventes at være faldet med tre pct. i 1996/97 fra 739 mio. kr. i 1995/96. I 1994/95 omsatte selskabet for 683 mio. kr. </p>
<p> - Søren Linding Jakobsen (+45) 33 96 96 53. </p>
<p> (c) Reuters Limited 1997. </p></text>
<copyright>(c) 1997 Reuters Limited</copyright>
<metadata>
<codes class="bip:countries:1.0">
<code code="DEN">
<editdetail action="confirmed" attribution="Reuters BIP Coding Group" date="1997-07-10"></editdetail></code>
<code code="EURZ">
<editdetail action="confirmed" attribution="Reuters BIP Coding Group" date="1997-07-10"></editdetail></code>
<code code="SCANDZ">
<editdetail action="confirmed" attribution="Reuters BIP Coding Group" date="1997-07-10"></editdetail></code>
<code code="WEURZ">
<editdetail action="confirmed" attribution="Reuters BIP Coding Group" date="1997-07-10"></editdetail></code></codes>
<codes class="bip:topics:1.0">
<code code="SCMDEN">
<editdetail action="confirmed" attribution="Reuters BIP Coding Group" date="1997-07-10"></editdetail></code>
<code code="C21">
<editdetail action="confirmed" attribution="Reuters BIP Coding Group" date="1997-07-10"></editdetail></code>
<code code="C31">
<editdetail action="confirmed" attribution="Reuters BIP Coding Group" date="1997-07-10"></editdetail></code>
<code code="CCAT">
<editdetail action="confirmed" attribution="Reuters BIP Coding Group" date="1997-07-10"></editdetail></code></codes>
<dc element="dc.publisher" value="Reuters Holdings Plc"></dc>
<dc element="dc.datepublished" value="1997-07-10"></dc>
<dc element="dc.source" value="Reuters - Nyheder på dansk"></dc>
<dc element="dc.creator.location" value=""></dc>
<dc element="dc.creator.location.country.name" value=""></dc></metadata></newsitem>