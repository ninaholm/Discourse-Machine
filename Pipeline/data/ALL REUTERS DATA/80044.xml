<?xml version="1.0" encoding="UTF-8"?>

<newsitem date="1997-02-11" id="root" itemid="80044" xml:lang="da">
<title></title>
<headline> IKKE UDSIGT TIL FOLKETINGSVALG I FORÅR - FORSKERE. </headline>
<byline></byline>
<dateline></dateline>
<text>
<p> KØBENHAVN, 11 februar (Reuter) - Statsminister Poul Nyrup Rasmussen vil ikke udskrive valg før sommer. Sådan lyder den enige vurdering fra de to valgforskere, Lars Bille og Johannes Andersen. </p>
<p> - Vi får først et valg til næste år. Regeringen har ingen interesse i et valg lige nu, siger Johannes Andersen, lektor ved Aalborg Universitets Center, til Reuters Finans. </p>
<p> Han bakkes op af Lars Bille, lektor i statskundskab ved Københavns Universitet, der ikke tror på, at vi får et valg i foråret. Efteråret tør han ikke spå om. </p>
<p> - Det eneste, der skulle kunne udløse et valg i foråret er, at Enhedslisten og SF går sammen med Venstre og konservative. Og det er der ikke udsigt til i horisonten, siger han. </p>
<p> Lars Bille mener, at regeringen i stedet mere eller mindre vil sætte sit politiske arbejde i stå og begynde at føre en langvarig valgkamp. Her bliver et af våbnene de gode tal for dansk økonomi. </p>
<p> - Jeg tror, at det bedste for regeringen er at lade tallene virke og så se, hvordan det opinionsmæssigt udvikler sig, siger han. </p>
<p> Johannes Andersen peger på, at kommunalvalget til november også kan være med til at dæmpe Venstres og de konservatives behov for et valg. </p>
<p> - Der vil være adskillige kommuner, hvor V og K står overfor hinanden. Og så vil de konservatives lede ved Venstre vokse igen. Og i sådan en splittet situation vil ingen af dem være interesseret i at få et valg, forklarer han. </p>
<p> Johannes Andersen mener også, at den forestående EU-debat kan dæmpe valg-abstinenserne i Folketingets to største partier. </p>
<p> - Venstre og Socialdemokratiet har en væsentlig fælles interesse i at få EU-sagen til at køre nogenlunde jævnt. Derfor er de enige om, at et politisk valg ikke skal stjæle billedet, mens EU-debatten står på, vurderer han. </p>
<p> De to forskere er enige om, at heller ikke venstrefløjen vil være interesseret i et valg, da de lige nu har udsigt til, at SF og Enhedslisten får større indflydelse på dansk politik end nogensinde før, fordi de danner parlamentarisk grundlag for regeringen. </p>
<p> Netop regeringens samarbejde med venstrefløjen har ført til spekulationer om, at de radikale på længere sigt vil trække sig ud af regeringssamarbejdet. Men det tror ingen af de to valgeksperter på. </p>
<p> - Jeg tror ikke, de radikale vil trække sig ud af regeringen. De har jo meget bastant meldt ud nu, at de går til valg med den her regering, siger lektor Lars Bille. </p>
<p> Johannes Andersen tror dog, at de radikales parløb med Socialdemokratiet er betinget af, at samarbejdet med venstrefløjen ikke bliver &quot;alt for tykt&quot;. </p>
<p> Hvis de radikale vælger at blive i en regering, der samarbejder med venstrefløjen, vil det ikke sende det lille midterparti ned i meningsmålingerne, vurderer de to lektorer. </p>
<p> - Det man oplever med de radikale er, at når de skifter fra en socialdemokratisk regering til en borgelig regering, så skifter de lidt ud i deres vælgerkorps. Og det har de nok gjort nu. Så med deres nuværende vælgerkorps kan de godt samarbejde med venstrefløjen på mange områder, siger Lars Bille. </p>
<p> Skulle regeringen alligevel - mod de to lektorers forventning - vælge at udskrive valg, vil regeringen have en større chance for at vinde end de aktuelle meningsmålinger antyder. </p>
<p> - Hvis man pludselig en dag hører regeringen sige, at den er kørt sur og nu vil tage et valg, så kan det godt være, at den kritiske holdning bliver vendt til noget sympatisk, fordi regeringen tager opgøret, siger Johannes Andersen. </p>
<p> - Morten Bonde Pedersen (+45) 33 96 96 51. </p>
<p> (c) Reuters Limited 1997. </p></text>
<copyright>(c) 1997 Reuters Limited</copyright>
<metadata>
<codes class="bip:countries:1.0">
<code code="DEN">
<editdetail action="confirmed" attribution="Reuters BIP Coding Group" date="1997-02-11"></editdetail></code>
<code code="EURZ">
<editdetail action="confirmed" attribution="Reuters BIP Coding Group" date="1997-02-11"></editdetail></code>
<code code="SCANDZ">
<editdetail action="confirmed" attribution="Reuters BIP Coding Group" date="1997-02-11"></editdetail></code>
<code code="WEURZ">
<editdetail action="confirmed" attribution="Reuters BIP Coding Group" date="1997-02-11"></editdetail></code></codes>
<codes class="bip:topics:1.0">
<code code="GCAT">
<editdetail action="confirmed" attribution="Reuters BIP Coding Group" date="1997-02-11"></editdetail></code>
<code code="GPOL">
<editdetail action="confirmed" attribution="Reuters BIP Coding Group" date="1997-02-11"></editdetail></code></codes>
<dc element="dc.publisher" value="Reuters Holdings Plc"></dc>
<dc element="dc.datepublished" value="1997-02-11"></dc>
<dc element="dc.source" value="Reuters - Nyheder på dansk"></dc>
<dc element="dc.creator.location" value=""></dc>
<dc element="dc.creator.location.country.name" value=""></dc></metadata></newsitem>