Boghandlerne klager ikke over priskrig
Boghandlerne er glade for et udbredt bogsalg, fordi det kan være med til at markedet vokser. Og boghandlerne klager ikke over konkurrence


 I torsdagens avis bringes en notits med overskriften 'Boghandlerne klager over priskrigen på bøger.' Artiklen bygger på en artikel i Børsen den 29. januar, som desværre var særdeles fejlbehæftet. Og når ee (Eva Eistrup) så her i avisen - uden at have talt med mig - lægger mig ord i munden, som jeg aldrig har sagt, så er jeg nødt til at fremlægge nogle kendsgerninger. 
Boghandlerforeningen går ind for fri priser på bøger og derfor også for priskonkurrence. Det har været foreningens politik siden 2005, og Boghandlerforeningen organiserer næsten 90 pct. af de danske boghandlere. Derfor klager boghandlernes ikke over fair priskonkurrence, om det så er priskrig mellem boghandlere selv eller mellem boghandlere og supermarkeder. Boghandlerne er klare over, at gode tilbud giver mersalg og mere trafik i butikkerne. Vores holdning er, at markedet er blevet mere dynamisk, og at det er en af årsagerne til, at private køber flere bøger i disse år.
Redaktøren af Bogmarkedet, Nils Bjervig, er artiklens eneste kilde til, at boghandlerne skulle "klage over priskrigen på bøger". Muligvis beklager redaktøren, at den faste bogpris har været under afvikling siden 2001, og det er derfor, at han flere gange har udtrykt bekymring for boghandlernes indtjening. Den bekymring kan kun være teoretisk eller politisk, fordi ingen kan endnu sige noget generelt om boghandlernes indtjening i 2007, da regnskaberne først er ved at blive færdiggjort. Det havde klædt Information (og Børsen), hvis man ikke havde nøjes med ren spekulation, men havde talt med boghandlerne selv om deres indtjening.
Det andet spørgsmål i artiklen var julehandlen 2007 og ændringerne i forhandlermarkedet.
Først en korrektion: Jeg citeres for at skulle mene, at supermarkedernes store indkøb af de meste populære bøger har medvirket til, at boghandlerne i julehandlen "ikke har kunnet sikre sig nok eksemplarer af bestsellers som Stieg Larssons krimier eller den sidste Harry Potter-bog". Det er helt og aldeles grebet ud af luften. I Børsen er jeg overhovedet ikke citeret for at udtale mig om supermarkedernes indkøb eller om Stieg Larssons krimier. Jeg talte om store tekniske leveranceproblemer og bøger udsolgt fra forlaget, og Stieg Larssons krimier blev som bekendt slet ikke udsolgt i den meget koncentrere julehandel sidste år.
Dernæst en myte: ee mener ligesom Bjervig og mange andre, at supermarkederne er 'nye aktører' på bogmarkedet. Det er ikke tilfældet: De store supermarkedskæder har i nyere tid været aktive på bogområdet i næsten 10 år. Vi har ikke præcise tal for deres markedsandel, men fra vores markedsanalyser og forlagenes oplysninger, så har supermarkederne omkring seks pct. af det private bogmarked opgjort i krone og omkring otte pct. opgjort i antal. Og den andel svinger meget fra år til år. Et dokumenteret eksempel: Supermarkedernes køb hos forlagene i tredjekvartal steg i 2007 (opgjort i kroner) med 12 pct. ift. 2006, men faldt med tre pct. ift. 2002. Udsvingene var endnu større, når vi regner med antal styk: Her steg supermarkedernes køb med 24 pct. ift. 2006, men det faldt med hele 28 pct. ift. 2002. Altså i 2007 kom supermarkederne tilbage på næsten 2002-niveau!
Alt i alt: Boghandlerne er glade for et udbredt bogsalg, fordi det kan være med til at markedet vokser. Og boghandlerne klager ikke over konkurrence, fordi bogelskere ses i boghandlen.
Olaf Winsløw, direktør i Den danske Boghandlerforening 

