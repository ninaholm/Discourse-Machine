KUN FÅ UBESATTE JOB TRODS FALDENDE LEDIGHED - DA.

KØBENHAVN, 16 januar (Reuter) - Arbejdsformidlingerne brænder ikke inde med flere ubesatte job i dag end i 1994, trods den faldende ledighed, skriver Dansk Arbejdsgiverforening (DA) i sit nyhedsbrev, Arbejdsmarkedsspolitisk Agenda.
- Set i forhold til beskæftigelsen er andelen af ubesatte job kun steget minimalt i perioden 1994-1995 og siden faldet frem til tredie kvartal 1996. Det er overraskende, fordi man normalt vil forvente, at antallet af ubesatte pladser under et opsving vil stige hurtigere end ledigheden falder, skriver DA.
AF-regionschef, Preben Buchholt, Ringkøbing Amt, mener, at en af forklaringen er, at virksomhederne anmelder færre ledige stillinger til AF end tidligere.
- Hvis virksomhederne på forhånd ved, at der inden for det pågældende område er en ledighed på omkring en pct., så anmelder de ikke jobbene, siger Preben Buchholt til Arbejdsmarkedspolitisk Agenda.
Lektor ved Københavns Universitet, Torben Tranæs, mener, hovedforklaringen er en anden.
- Agenterne på arbejdsmarkedet ved i dag mere om hinanden og kan planlægge ud fra denne viden. Samtidig har arbejdsmarkeds-rådene og AF fået langt lettere ved at indrette indsatsen, så den passer på de regionale forhold, siger Torben Tranæs til Agenda. (/mbp).
(c) Reuters Limited 1997.
