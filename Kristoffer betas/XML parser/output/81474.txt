Danmark job-model for Tyskland - Tietmeyer.

KØBENHAVN, 14 marts (Reuter) - Danmark kan noget, som Tyskland ikke kan. Danmark kan skabe arbejdspladser på samme tid, som de offentlige finanser forbedres. Danmark er derfor en model for Tyskland, sagde præsidenten for den tyske Bundesbank, Hans Tietmeyer i en tale til Børsens Executive Club fredag.
- Danmark kan nu pege på et positivt forhold mellem højere beskæftigelse og sunde offentlige finanser. Set i et sådant lys er Danmark en model for os, sagde Hans Tietmeyer.
Han tilføjede, at især de offentlige finanser er et område, hvor Danmark er nødt til at være ambitiøs på grund af forbeholdet mod at deltage i tredie fase af den Økonomiske og Monetære Union (ØMU). I sin tale refererede han til OECD-udtalelser om, at de relativt høje risici omkring Danmark især er det danske nej til den fælles-europæiske mønt.
Han var tilmed af den opfattelse, at det danske forbehold spiller en vis rolle i de finansielle markeders bedømmelse af Danmark.
Tietmeyer gav tillige udtryk for, at det umiddelbart synes at være de mindre europæiske lande, der i højere grad formår at tilpasse sig de nye, skærpede konkurrencevilkår. Han stillede det spørgsmål om, det kunne skyldes, at mindre lande altid har været mere nødt til at vise fleksibilitet og overlevelse på de udenlandske markeder.
I Tyskland kigger man med stigende interesse mod Danmark og det &quot;jobmirakel i Nord&quot;, som den tyske presse kalder udviklingen i Danmark. Tyskland oplever derimod en stigende ledighed, mens de offentlige finanser har svært ved at leve op til kvalifikationskravene til ØMU&apos;en.
Hans Tietmeyer nøjes med at læne sig her op af den hollandske centralbankguvernør og fremtidig præsident for forløberen for den kommende fælles-europæiske centralbank, EMI, Wim Duisenbergs udtalelser.
Han vurderer således, at der ikke er noget modsætningsforhold mellem finanspolitiske stramninger, jobvækst og økonomisk vækst, og det viser ifølge Wim Duisenberg erfaringerne fra Danmark.
Tietmeyer slutter sin tale med at sige, at Danmark, selv om den danske krone ikke er med i den tredje fase af ØMU&apos;en fra starten, er med til at sætte nogle vigtige pejlemærker - ikke kun for Tyskland men også for vejen mod ØMU&apos;en og hinsides.
- Søren Linding Jakobsen (+45) 33 96 96 53.
(c) Reuters Limited 1997.
