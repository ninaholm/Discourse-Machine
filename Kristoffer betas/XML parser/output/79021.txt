SAS KLAR MED FORSLAG TIL NY LEDELSESSTRUKTUR.

KØBENHAVN, 14 januar (Reuter) - Bestyrelsen i SAS Konsortiet og bestyrelserne i de tre moderselskaber, SAS Danmark, SAS Norge og SAS Sverige, har nu godkendt de planlagte ændringer i selskabets ledelsesstruktur, oplyser SAS Danmark.
- De tre moderselskaber har derfor i dag (tirsdag, red.) anmodet deres respektive ressortministerier om, at foretage den formelle behandling og godkendelse af de foreslåede ændringer, skriver SAS Danmark i en meddelelse til Københavns Fondsbørs.
Ændringerne betyder blandt andet, at konsortialoverenskomsten forlænges fra 2005 til 2020 med en automatisk forlængelse i ti års perioder, medmindre overenskomsten opsiges fem år før udløbet af en aftaleperiode, fremgår det.
Samtidig er det meningen, at medlemmerne af SAS&apos; repræsentantskab vælges af de enkelte moderselskabers generalforsamlinger, og at bestyrelsen i hvert af moderselskaberne reduceres til fire personer.
Det nuværende repræsentantskab i SAS Danmark og SAS Norge ophører, og antallet af revisorer i SAS reduceres fra seks til tre.
- Den adm. direktør for SAS udnævnes tillige til adm. direktør i hvert af de tre moderselskaber, skriver SAS i meddelelsen. (/olm).
(c) Reuters Limited 1997.
