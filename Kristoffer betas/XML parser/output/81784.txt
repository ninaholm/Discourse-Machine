Bryggerigruppe fik bedre 96-res i stabilt marked.

KØBENHAVN, 19 marts (Reuter) - På trods af et stagnerende ølforbrug på de vesteuropæiske ølmarkeder, og en øget konkurrence har Bryggerigruppen onsdag kunnet aflægge et 1996-regnskab, der var 10 pct. bedre end i 1995.
Overskuddet før skat steg således til 113,7 mio. kr. fra 103,2 mio. kr. året før.
Faxe Bryg Holding og Jyske Bryg Holding ejer henholdsvis 44,5 pct. og 55 pct. af aktiekapitalen i Bryggerigruppen.
- De traditionelle markeder i Vesteuropa er fortsat karakteriseret af stagnerende ølforbrug og en intens konkurrence. På trods af dette har Bryggerigruppen været i stand til at øge den samlede afsætning til Vesteuropa og konsolidere den betydelige afsætning til Østeuropa, der blev etableret i 1995, skriver ledelsen i regnskabet.
Bryggerigruppens indenlandske afsætning var dog syv pct. lavere end i 1995, mens den samlede eksportafsætning blev reduceret med to pct. Afsætningen blev således på 3,2 mio. hektoliter i 1996 mod 3,3 mio. hektoliter i 1995.
Bryggerigruppen omsatte i regnskabsåret for 2.293 mio. kr. mod 2.274 mio. kr. i samme periode året før.
Afsætningen til Brasilien, der i 1995 udgjorde betydelige mængder, gik i stå på et tidligt tidpunkt af året, som følge af økonomiske vanskeligheder for Gruppens brasilianske importør, hedder det videre i regnskabet.
Gruppen har i den sidste del af året taget skridt til at etablere salgskontorer i Rusland og USA.
Bestyrelsen har besluttet at indstille til generalforsamlingen, at der udbetales et udbytte på seks pct. Der blev i 1995 ligeledes udbetalt seks pct.
Bryggerigruppen venter i 1997 at opnå samme vækst i resultatet som i 1996, fremgår regnskabet.
- Bryggerigruppen venter i 1997 en stigning i den samlede afsætning og endvidere en resultatudvikling med samme vækst, som blev opnået i 1996, under forudsætning af, at kurserne på de for Gruppen betydende valutaer ikke afviger væsentligt negativt fra det per ultimo 1996 gældende, skriver ledelsen.
- Jørn Nurkka (+45) 33 96 96 55.
(c) Reuters Limited 1997.
