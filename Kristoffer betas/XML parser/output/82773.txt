Presserunde - Finans/Økonomi fredag 18 april.

Reuters står ikke inde for avisartiklernes nøjagtighed 1) Nye retssager synes på vej mod Den Danske Bank i forbindelse med bankens rolle i sagen om Hafnias sammenbrud i 1992. Fire pensionskasser modtog torsdag et juridisk responsum fra erhvervsadvokat N. E. Nielsen, der har vurderet, om der er grundlag for en erstatningssag. Jyllands-Posten erfarer, at det 40 sider lange responsum &quot;giver et klart grundlag for en erstatningssag&quot;, som flere centralt placerede kilder udtrykker det. (Jyllands-Posten side 1, Politiken side 15)
2) Codan-chefen, Peter Zobel, afviser bastant beskyldningerne om, at han har overtrådt det forbud mod spekulation, som loven har pålagt finanssektorens direktører. Han mener tværtimod, at økonomiminister Marianne Jelveds (R) beslutning om nu at lade Finanstilsynet udarbejde en facitliste over hvilke investeringer, der er omfattet af begrebet spekulation, afslører den hidtidige uklare fortolkning af reglerne. (Jyllands-Posten Erhverv &amp; Økonomi side 3)
3) Nationalbanken afviser nu, at man har haft en kritisk holdning over for Realkredit Danmarks lånetype, FlexLån. Nationalbankdirektør Bodil Nyboe Andersen understregede således på Realkreditrådets årsmøde torsdag, at det undrer hende, at en sådan lånetype først er lanceret nu, og at hun faktisk finder tiltaget positivt. Det påpeges dog samtidig, at lånetypen stiller store krav til rådgivningen. (Det Fri Aktuelt side 7, Politiken side 18)
4) Økonomiminister Marianne Jelved sagde torsdag, at banker og realkreditinstitutter skal behandle deres kunder ordentligt. Jelved talte samtidig imod at lovgive om god opførsel og opfordrede dermed bankerne til at behandle deres kunder bedre. Realkreditrådets formand, adm. direktør Kjeld Jørgensen tror ikke, det bliver nødvendigt med nye love på området. (Berlingske Erhverv side 2, Det Fri Aktuelt side 7, Politiken side 18, Børsen side 28)
5) Hvis Danmark fastholder sit ØMU-forbehold, er København i farezonen som stærk finansiel markedsplads. Det sagde realkreditrådets formand, Kjeld Jørgensen, i går. Om Stockholm eller København bliver finansielt centrum, bestemmes i høj grad af hvilket land, der først kommer med i ØMU&apos;en. Marianne Jelved forstår realkreditinstitutternes bekymring men siger, at svaret foreløbigt er givet af befolkningen. (Børsen side 28)
(Presserunden er udarbejdet af Finansinformation).
(c) Reuters Limited 1997.
