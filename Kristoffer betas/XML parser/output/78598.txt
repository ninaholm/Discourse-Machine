SAS GÅR IND I 1997 MED STORE FORVENTNINGER - SAS.

KØBENHAVN, 30 december (Reuter) - SAS går ind i 1997 med store forventninger, da luftfartsselskabet i flere år har forberedt sig på den skærpede konkurrencesituation. Det siger koncerndirektør i SAS, Vagn Sørensen i en pressemeddelelse.
- Vi ved, at vi kan konkurrere på både priser og kvalitet, siger Vagn Sørensen.
Han henviser til de foreløbige erfaringer, der viser, at SAS er vel rustet, selv om selskabet skal have nedbragt sine omkostninger yderligere for at bevare konkurrenceevnen.
Konkurrenterne har ifølge Vagn Sørensen ikke i nævneværdig grad taget passagerer fra SAS.
- Men vi skal fortsat slås. Ikke bare på prissiden - så sandelig også hvad selve produktet angår. Kvalitet og nytænkning er afgørende konkurrenceparametre, siger Vagn Sørensen.
I 1996 erkendte SAS åbent, at selskabet har for høje omkostninger. Det har betydet omfattende tiltag for at forbedre indtjeningen. Men de er ikke tilstrækkelige, tilføjer Vagn Sørensen.
- Den hidtidige rationaliseringsvirksomhed, som SAS hele tiden er i gang med, har givet gode resultater. Men den er ikke tilstrækkelig, og dybere strukturelle forandringer er nødvendige. Vi skal simpelthen bestille mere - uden at blive flere, siger Vagn Sørensen.
Et lyspunkt er dog samarbejdet med selskabets partnere, herunder især tyske Lufthansa, hvor der er flere synergieffekter i udsigt. Koncerndirektøren peger i den forbindelse på områder som optimering af trafiksystemet, restrukturering af al teknisk virksomhed og lavere distributionsomkostninger.
- Disse tiltag for positiv effekt allerede i 1997, siger Vagn Sørensen, der noterer, at samarbejdet med de faglige organisationer i løbet af 1996 er blevet kraftigt forbedret. Det vil lette rationaliseringsprocessen, tilføjer han.
SAS-koncerndirektøren udtrykker tilmed et håb om, at konkurrencevilkårene snart bliver ens for alle. Det kræver dog, at al statsstøtte til flyselskaber stoppes.
- Virkelig fri konkurrence forudsætter lige betingelser for alle, siger Vagn Sørensen.
SAS kom ud af de første tre kvartaler af 1996 med et overskud før skat på 1.257 mio. SEK, svarende til et fald på 40 pct. i forhold til samme periode året før. (/slj).
(c) Reuters Limited 1996.
