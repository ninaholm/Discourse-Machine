APM-værft vil udbygge værft i Suez - Søfart.

KØBENHAVN, 18 april (Reuter) - Det A. P. Møller-ejede Odense Stålskibsværft og The Suez Canal Authority vil i et fællesejet selskab udbygge et reparationsværft i Suez. Det skriver Søfart fredag.
- Vi venter os meget af denne investering. Et samarbejde med kanal-administrationen om værftet, der har ca. 500 ansatte, finder vi interessant og egnet til udbygning, siger adm. direktør, skibsreder Kurt Andersen, Odense Stålskibsværft til Søfart.
En stor flydedok fra A. P. Møller skal placeres på værftet.
Der er tale om en flydedok, som A. P. Møller indledte købsforhandlinger med Howaldtswerke-Deutsche Werft i Kiel om for nyligt, skriver Søfart, der erfarer, at parterne er enige, og at kontrakten underskrives i maj.
Flydedokken er blandt de større i verden med en løftekapacitet på 55.000 tons.
Ifølge Søfart har Howaldtswerke-Deutsche Werft besluttet at droppe reparationsvirksomheden med dokken udbudt for 42 mio. D-mark &quot;as is&quot;, men med markedsrapporter om, at den nok handles til omkring det halve.
- Eva Elgaard Pedersen (+45) 33 96 96 58.
(c) Reuters Limited 1997.
