NOVO - KINA BLIVER STØRRE ENZYM-MARKED END USA.

KØBENHAVN, 12 september (Reuter) - USA har i mange år været et af Novo Nordisk vigtigste markeder, men dette vil om få år blive ændret, når koncernen får sat gang i sin kinesiske produktion, vurderer koncerndirektør Steen Riisgaard fra Novo Nordisk overfor Reuters Finans torsdag.
- Inden for enzymerne går der ikke mere end 5-10 år, så vil Kina have overhalet USA. Men inden for pharmaca-siden og dermed også insulin vil der gå betydeligt længere, siger Steen Riisgaard.
Medicinalkoncernen har så store forventninger til det store kinesiske marked, at man ønsker at etablere sig fuldt ud i landet.
- Vi har store forventninger til det kinesiske marked, og vi vil etablere os på sådan en måde, at Kina over en årrække bliver et meget betydeligt land for os, fortsætter han.
Novo&apos;s planer går konkret ud på at bygge en total infrastruktur op i landet, som indeholder alle de ting, som skal til for at køre en forretning lokalt. Dette indebærer bl.a egen salg-og marketingsafdeling, forsknings-og produktionsfaciliteter, samt et lokalt hovedkvarter. I øjeblikket importerer Novo Nordisk stadivæk de fleste af sine egne produkter til Kina, men på sigt, når produktionen i landet er kommer godt i gang, er det medicinalkoncernens mål, at de kinesiske fabrikker skal levere selskabets produkter til en stor del af det øvrige asiatiske marked.
Koncernen er således ved at opføre en ny fabrik i havnebyen Tianjin i det nordlige Kina, til en værdi af ca. 250 mio. US-dollar oplyser Steen Riisgaard.
- Inden for salget af enzymer er Kina vores tredje største marked, efter USA og Japan. Men man skal lige huske, at enzymer er vores mindste forretningsområde, og kun udgør 25 pct. af koncernens samlede omsætning, siger koncerndirektøren.
Markedet for koncernens insulin produkter, er endnu ikke særlig stort pga. landets lave levestandard, men forventningerne til markedet er meget store.
- Vi har set det i andre lande før, at i takt med at levestandarden forbedres, og folk begynder at spise for mange kalorier, så udvikler en større del af befolkningen sukkersyge, fortsætter han.
Ifølge Steen Riisgaard, så har Novo endnu et solidt forspring foran konkurrenterne - men de andre er på vej.
- Eli Lilly var kort inde på markedet sidste år, men er p.t. uden insulin markedet. Men de kommer nok allesammen. Det er klart, at vi ikke skal undervurdere dem. I øjeblikket har vi klart førertrøjen. Omsætningen er godt nok ikke stor - men det bliver den, fortsætter han.
På enzymsiden er det primært de lokale virksomheder, som Novo kæmper med.
- På lang sigt tror jeg ikke, at de har teknologi til at overleve kampen. Men vi skal ikke undervurdere dem, siger Steen Riisgaard.
De mange store investeringer, som Novo Nordisk i øjeblikket foretager i Kina, påvirker koncernens cashflow negativt, men hvis man ser på bundlinien, så løber det faktisk rundt allerede nu, fortsætter han. (/jnu).
(c) Reuters Limited 1996.
