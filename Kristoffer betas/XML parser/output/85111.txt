Statens Tele DK-rådgivere afleverer rapport 1/9.

KØBENHAVN, 25 juni (Reuter) - Den Danske Bank og britiske N.M. Rothschild, der rådgiver staten om et eventuelt salg af aktiemajoriteten i Tele Danmark, vil den 1. september i år aflevere den første fælles rapport, der vil indeholde forslag til, hvad staten skal stille op med sine mange tele-aktier. Det oplyser en kilde i N.M. Rothschild til Reuters Finans onsdag.
- Vi skal sammen med Den Danske Bank aflevere den første rapport den 1. september, og vi overvejer en række muligheder, siger kilden, der ønsker at være anonym.
Regeringen har flere gange luftet tanken om at afhænde sin store aktiepost i Tele Danmark, der blev privatiseret i 1994. Den Danske Bank og N.M. Rothschild blev derfor for nylig hyret som rådgivere. Et eventuelt salg kan allerede komme på tale til næste år og vil dermed indgå i efterårets finanslovsforhandlinger for 1998.
Rygterne om statens aktiepost svirrer allerede, og samarbejdspartneren British Telecom er blevet nævnt flere gange som en mulig aftager.
Tele-analytikere og andre brancheeksperter vurderer, at statens rådgivere sandsynligvis vil pege på tre alternativer for afviklingen af et eventuelt salg.
Enten kan staten sælge alle sine aktier frit på det åbne marked, den kan lade Tele Danmark købe aktierne tilbage, eller den kan sælge en større post til en samarbejdspartner.
Statens aktier er alle A-aktier, der den 1. juni 1998 bliver konverteret til B-aktier, hvorefter selskabet kun vil have en aktieklasse. A-aktier har pr. 1. marts i år samme retsstlling som de privatejede B-aktier.
- Carl Johan Corneliussen (+45) 33 96 96 57.
(c) Reuters Limited 1997.
