Lys fremtid for GN Netcom efter fusion - adm dir.

KØBENHAVN, 14 juli (Reuter) - Fordelene af GN Store Nord-selskabet, GN Netcoms køb af amerikanske Unex Corporation vil snart begynde at vise sig for alvor, fremgår det af koncernbladet GN Magasinet.
- Den fremtidige produktudvikling vil ligesom salgs-og marketingsaktiviteterne få stor gavn af fusionen, som har gjort GN Netcom/Unex til den i øjeblikket eneste leverandør af trådløse hovedsæt inden for tre teknologier, siger Christian F. Tillisch, adm. direktør for GN Netcom.
De tre teknologier er baseret på hhv. analog og digital radioteknologi samt infrarød teknologi.
Gn Netcom/Unex står derfor i en fordelagtig konkurrencesituation, pointerer Christian F. Tillisch.
- Vore konkurrenter er indtil nu sakket bagud indenfor den trådløse teknologi, og dette har medført salg til mange distriobutører og brugere, som vi ikke tidligere har handlet med, siger GN Netcom-direktøren.
Han tilføjer, at mange af de nye kunder som en sidegevinst er begyndt at købe andre af GN Netcoms produkter.
Både Unex og GN Netcom har været med helt i front i udviklingen af trådløse hovedsæt, og det skaber store forventninger til den næste generation, der udvikles i fællesskab. GN Netcom forventer, at de lanceres senere på året, fremgår det.
GN Netcom omsatte i 1996 for 428 mio. kr. med et ordinært resultat på 83 mio. kr. GN Netcom forventer i 1997 vækst på alle markeder og en indtjening på niveau med året før.
- Søren Linding Jakobsen (+45) 33 96 96 53.
(c) Reuters Limited 1997.
