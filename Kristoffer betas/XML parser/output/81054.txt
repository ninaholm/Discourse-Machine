Natbanks nye 5 pct papir overrasker positivt - Uni.

KØBENHAVN, 5 marts (Reuter) - Efterspørgslen efter Nationalbankens nye fem pct. st.l. 2005 har overrasket positivt. Papiret udmærker sig ved mod Unibank Markets&apos; forventning at være den danske centralbanks mest solgte papir i de to første måneder. Denne rolle var det nye fire pct. statsgældsbevis 2000 I tiltænkt.
- Det ser ud til, at markedet for fire pct.&apos;s obligationer har følt sig tilstrækkelig komfortabelt ved papirer fra Øresundskonsortiet, Hypoteksbanken og andre og ikke foretrukket statens papir, siger senioranalytiker i Unibank Markets Klaus Dalsgaard til Reuters Finans.
Han tilføjer, at de private investorer, som især har skattemæssige fordele ved at ligge i lavtforrentede papirer, tillige kan have ønsket at gå lidt længere ud på den meget stejle danske rentekurve for at få et højere afkast.
De to første måneders salg af fem pct.-obligationer på 8,6 mia. kr. overrasker således Unibank Markets, som i højere grad havde set salget centreret omkring fire pct. Stgb. 2000 I. Her blev der dog solgt for 6,1 mia. kr.
Det skyldtes til dels, at statsgældsbeviset med en kuponrente på historisk lave fire pct. risikerer at blive lukket, hvis mindsterenten sættes op, dels at fem pct. st.l. 2005 først om nogle år er tiltænkt rollen som ny fem-årig benchmark.
De store udstedelser i januar og februar på i alt 26,4 mia. kr. kommer derimod langt fra bag på Klaus Dalsgaard.
- Jeg er ikke overrasket over, at Nationalbanken har udstedt så meget. Vi har hele tiden regnet med, at de ville have udstedt for omkring 40-50 mia. kr. hen over sommeren, og så hen på efteråret begynde på opkøb i papirer med udløb i 1998 med ca. 10 mia. kr., siger han.
Statens samlede lånebehov i 1997 er sat til 70 mia. kr. Da finansieringsbehovet er noget mindre i 1997 end i 1998, har Nationalbanken fået bemyndigelse til i 1997 at købe papirer op med udløb i 1998 for at udjævne afdragene mellem årene.
Opkøbene vil ske i det omfang som markedsvilkårene tillader det, har Nationalbanken meddelt markedet.
- Søren Linding Jakobsen (+45) 33 96 96 53.
(c) Reuters Limited 1997.
