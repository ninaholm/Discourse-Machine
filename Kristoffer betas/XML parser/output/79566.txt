SAS KAN VÆRE GÆLDFRI TIL EFTERÅRET - BLAD.

KØBENHAVN, 30 januar (Reuter) - SAS kan være gældfri til efteråret i år, hvis flyselskabet ønsker det, viser en analyse af selskabets gæld, som er blevet stærkt formindsket i de seneste år. Det fremgår torsdag af det skandinaviske rejsemagasin Stand By.
- Vi havde en gæld på under to mia. SEK ved årsskiftet 1995/96 i forhold til en gæld på 16 mia. SEK i marts 1993. SAS er i dag et af verdens bedst konsoliderede selskaber. Vi har brugt mange kræfter på at sanere gælden, både ved ekstraordinære afdrag, men også ved at sælge virksomheder fra, som ikke passer ind i den nye strategi, siger koncerndirektør, Vagn Sørensen, fra SAS til Stand By.
Ifølge Stand By viser analysen også, at SAS allerede nu er begyndt at betale af på nye fly i stedet for at betale den sidste del af gælden. De første ni måneder af 1995 betalte SAS 2,7 mia. kr. af på sin gæld, og i de første ni måneder af 1996 har selskabet investeret og forudbetalt 2,7 mia. SEK på nye fly.
- Vi investerer 10 mia. SEK i otte MD 90-fly og 41 Boing 737-600 indtil år 2002. Budgettet viser, at vi har store muligheder for at holde investeringerne over driften, så gælden ikke stiger, fortsætter Vagn Sørensen.
Artiklen nævner ikke, hvem der står bag den omtalte analyse. (/jnu).
(c) Reuters Limited 1997.
