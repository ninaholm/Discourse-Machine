SALGET AF NOVOS LYKKEPILLE HALER IND PÅ LILLY&apos;S.

KØBENHAVN, 22 oktober (Reuter) - Novo Nordisks salg af antidepressionsmidlet Seroxat/Paxil, de såkaldte &quot;lykkepiller&quot; fortsætter med at hale ind på konkurrenten Eli Lilly&apos;s salg af det konkurrerende præparat Prozac.
Det viser en gennemgang af salgstallene for de to konkurrerende lægemidler i tredie kvartal, som Reuters Finans har foretaget.
Den britiske-amerikanske medicinalkoncern SmithKline Beecham, der har markedsføringsrettighederne på Seroxat/Paxil uden for Norden, kan nemlig for tredje kvartal 1996 rapportere om en stigning i Seroxat-salget på 54 pct. til 291 mio. USD.
Amerikanske Eli Lilly&apos;s salg af Prozac steg i den tilsvarende periode ca. 10 pct. Eli Lilly sætter i sit regnskab for tredje kvartal ikke tal på salget.
For de første ni måneder er SmithKline Beecham&apos;s salg af Seroxat/Paxil fra samme periode i 1995 steget 42 pct. til 773 mio. USD, mens Eli Lilly&apos;s salg af Prozac er steget knap 13 pct. til 1.750 mio. USD, fremgår det af de to selskabers regnskaber.
Dermed svarer SmithKline Beecham&apos;s salg af Seroxat/Paxil i de første tre kvartaler af 1996 til ca. 44 pct. af Eli Lilly&apos;s salg af Prozac.
Forholdet mellem de to selskabers lykkepille-salg i 1995 var 1:2,6 i Eli Lilly&apos;s favør, men er nu reduceret til 1:2,2. I disse tal er der ikke taget højde for Novo Nordisks eget salg af Seroxat i Norden. (/eep).
(c) Reuters Limited 1996.
