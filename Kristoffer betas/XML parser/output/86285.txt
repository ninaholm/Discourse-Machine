Kun udsigt til lidt glæde af svag krone - Codan B.

KØBENHAVN, 5 august (Reuter) - De danske eksportvirksomheder får formentlig kun lidt glæde af det fald i den effektive kronekurs, der er sket den seneste tid, vurderer økonomer hos Codan Bank.
- Faldet i den effektive kronekurs styrker konkurrenceevnen. Men da faldet alene skyldes de tre valutaer (USD, DEM og JPY, red.) er der en vis træghed i udnyttelsen af fordelene. Dertil kommer, at hele DEM-valuta området, dvs. de tyske, franske og italienske producenter, har opnået de samme konkurrencemæssige fordele, skriver Codan Bank i en kommentar.
Økonomerne konstaterer, at britiske pund, US-dollars og japanske yen er steget henholdsvis 17,5 pct., 13,6 pct. og 15,5 pct. fra januar til juli. Det har sænket den effektive kronekurs med fire pct. mod et fald i 1996 på to pct.
- Uden en snarlig forhøjelse af renten og en stærkere krone må der forudses kraftig vækst i resten af 1997 og 1998. En tysk renteforhøjelse for at bremse USD vil således passe Danmark fint, skriver Codan Bank, der samtidig mener, at konjunkturudviklingen i Tyskland til gengæld endnu er for svag til at kunne tåle en renteforhøjelse.
Danmarks Nationalbank har tirsdag opgjort den effektive kronekurs til 97,23.
- Ole Mikkelsen (+45) 33 96 96 54.
(c) Reuters Limited 1997.
