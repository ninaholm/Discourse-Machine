Presserunde - Erhverv tirsdag 15 april.

Reuters står ikke inde for avisartiklernes nøjagtighed 1) Falck risikerer at få en millionregning fra staten. Koncernen har efter alt at dømme betalt for lidt i moms, og regningen vil blive sendt videre til kunderne. Da momsen blev indført i 1967, fik Falck lov til kun at beregne halv moms af visse abonnementer. Men virksomheden har tilsyneladende overfortolket den afgørelse. Derfor er Told &amp; Skat i gang med at undersøge virksomheden. (JP E&amp;Ø s. 1) @
2) Danske underleverandører til den svenske møbelgigant Ikea går hårde tider i møde. Ikea har således indledt en spareplan, som kræver 10 pct. lavere indkøbspriser. Dermed går der et udskilningsløb i gang om milliardleveringerne til møbelselskabet. (Børsen side 1 og 4)
3) Hvis det skal lykkes Tele Danmark at tjene penge de næste to-tre år, skal det primært ske via koncernens investeringer i udlandet. Det vurderer den amerikanske investeringsbank Salomon Brothers, som har lavet en ny analyse af Tele Danmark. Banken venter således pres på teletaksterne, store udgifter til markedsføring og tab af markedsandele i Danmark. Salomon Brothers fastholder sig Hold-anbefaling på aktien. (Børsen side 3)
4) Landets skattechefer og skatterevisorer vil fastholde reglen om, at selvstændige erhvervsdrivende, som afleverer selvangivelsen for sent, skal idømmes bøder uden først at blive rykket for den manglende selvangivelse. Derfor bør SF tilbagekalde et lovforslag om, at der skal indføres en rykkerprocedure før der idømmes bøder, mener de to landsdækkende organisationer. Omkring 35.000 selvstændige afleverede selvangivelsen for 1995 for sent. De blev allerede fra 2. juli 1996 idømt dagbøder på 200 kr. (JP E&amp;Ø s. 1 og 4)
5) De to foreninger i rejsebranchen strides i øjeblikket om, hvor store garantier der skal gives til rejsebranchen for at undgå krak som i for eksempel Sultan og Calypso, fordi erhvervsminister Jan Trøjborg skal til at skrive den endelige betænkning til ændring af loven om rejsegarantier fra juli i år. Striden drejer sig om de små selskabers mulighed for at ekspandere - Danmarks Rejsebureau Forening, som er den ene part i striden siger, at det er åbenlyst at Foreningen af Rejsearrangører i Danmark, som er den anden, prøver at forhindre mindre selskaber i at ekspandere. (Berlingske Erhverv side 2)
6) Konkurrencen om de danske indkøbscentre blev i går øget, da et trekløver bestående af Lønmodtagernes Dyrtidsfond, ejendoms-og udviklingsselskabet Thorkild Kristensen A/S og det norske børsnoterede centerselskab Steen &amp; Strøm overtog den kontrollerende aktiepost i Foras Holding. Trekløveret, som nu ejer 25 procent af Foras, planlægger at frasælge Leasing-og energi-aktiviteterne og dermed er Foras nu et rent centerejendomsselskab. (Berlingske Erhverv side 1, Jyllandsposten Erhverv &amp; Økonomi side 12, Børsen side 1 og 20, Politiken side 15).
(c) Reuters Limited 1997.
