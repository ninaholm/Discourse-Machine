Usikkerhed om Danyard-fremtid mindre - analytikere.

KØBENHAVN, 15 august (Reuter) - Usikkerheden om fremtiden for J. Lauritzen Holdings Danyard-værft er blevet mindre. Det vurderer analytikere efter fredagens meddelelse om, at den malaysiske køber af knapt halvdelen af Danyard-værftet, PSC Industries, udvider sin aktiekapital i forbindelse med købet. Samtidig meddeler J. Lauritzen, at prisen for Danyard-delen fortsat er 100 mio. USD (700 mio. kr.).
- Objektivt set er usikkerheden blevet reduceret med dagens meddelelse. Vi venter, at Lauritzen får de 100 mio. USD, men som Lauritzen selv påpeger, er det nødvendigt at væbne sig med tålmodighed, siger en analytiker.
Lauritzen&apos;s salg af 48 pct. af Danyard A/S og Danyard Aalborg A/S er flere gange blevet forsinket i forhold til de mål, Lauritzen selv har opstillet. Da Lauritzen-ledelsen præsenterede aftalen med PSC i april hed det, at salget af Danyard-delen kunne forventes afsluttet inden udgangen af august.
- Den frist overholder de ikke. Men det er ikke noget stort problem. Man skal hele tiden huske, at Lauritzen kun kan vinde ved at sælge halvdelen af Danyard. Der er ikke noget at tabe. I hvert fald ikke, hvis alternativet er at lukke værftet, siger en anden analytiker.
Han mener, at en eventuel lukning af Danyard vil være stort se omkostningsfri for Danyard. Analytikeren vurderer blandt andet på den baggrund, at J. Lauritzen Holding aktien er på vej mod kurs 1.000 fra de nuværende 730.
Ingen af de analytikere, Reuters Finans har talt med, frygter, at PSC ikke vil få fuldtegnet sin meget store kapitaludvidelse. Kapitalen vil i alt blive forhøjet 7,5 gange.
- Store kapitaludvidelser er naturlige for vækstselskaber, som PSC. Derfor medfører størrelsen af udvidelsen ikke bekymring, siger en analytiker.
- Stig Ørskov Pedersen (+45) 33 96 96 59.
(c) Reuters Limited 1997.
