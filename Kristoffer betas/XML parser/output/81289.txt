Udsigt til gevinsttagning i aktier - Midtbank.

KØBENHAVN, 11 marts (Reuter) - Analytikerne i Midtbank vurderer, at der er udsigt til profittagning på aktiemarkedet ovenpå offentliggørelsen af regnskaberne fra industriselskaberne. Det fremgår tirsdag af den ugentlige markedskommentar, Finans Fokus, fra Midtbanks likviditetsområde.
- I Midtbørs er vi meget afventende op til de kommende industriregnskaber. Samlet finder vi, at der er god grund til kortsigtet at reducere og hjemtage gevinster i de danske aktier, skriver Midtbank.
Analytikerne vurderer således, at onsdagens regnskab fra Novo Nordisk kan medføre kursfald.
- Vi mener, at risikoen for negative korrektioner oven på regnskabet er tilstede, hedder det.
Midtbank vurderer, at KFX-indekset om tre måneder ligger i 156 og om seks måneder i indeks 160. Tirsdag ved 10-tiden ligger KFX-indekset lige over 159.
- Jørn Nurkka (+45) 33 96 96 55.
(c) Reuters Limited 1997.
