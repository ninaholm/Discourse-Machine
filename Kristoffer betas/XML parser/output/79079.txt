BNP-VÆKST PÅ 2,2 PCT I 3 KVT 96 - ØKONOMER.

KØBENHAVN, 16 januar (Reuter) - Væksten i BNP i 3. kvartal af 1996 fortsætter mønstret fra 2. kvartal vurderer otte økonomer over for Reuters Finans.
De venter en årlig stigning i BNP i faste priser på 2,2 pct. i 3. kvartal, hvilket er den samme vækst i produktionen som i 2. kvartal 1996. Danmarks Statistik offentliggør Nationalregnskabet på fredag den 17. januar.
- Det er vores vurdering, at det økonomiske opsving, som satte ind i 2. kvartal, har vundet momentum uagtet de svage tyske konjunkturer, siger økonom John Madsen fra Nykredit Bank.
Han vurderer, at opsvinget er bredt funderet - primært forankret i en robust vækst i det private og offentlige forbrug, samt en fortsat høj vækst i bruttoinvesteringerne. Bidraget fra nettoeksporten ventes derimod tæt på nul i 3. kvartal.
Denne holdning deles af de fleste af prognosens økonomer.
Dog tror Unibank, at de faste bruttoinvesteringer vil falde som en reaktion på den kraftige stigning i 2. kvartal.
I Sydbank mener økonomerne, at det primært vil være investeringerne og eksporten, der vil trække væksten op i 3. kvartal. (/klp).
(c) Reuters Limited 1997.
