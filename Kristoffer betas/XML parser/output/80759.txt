TELE DANMARK TABER MIA PÅ LOVFORSLAG - ANALYTIKER.

KØBENHAVN, 26 februar (Reuter) - Tele Danmark kan tabe beløb i milliard-klassen, hvis regeringens forslag til en ny telelov vedtages uden ændringer. Det vurderer en dansk tele-analytiker overfor Reuters Finans.
- Hvis loven ikke bliver ændret, kan den koste Tele Danmark milliarder af kroner, siger analytikeren uden at kunne uddybe nærmere.
Dermed tilslutter analytikeren sig en udtalelse fra de ansatte under Telekommunikations-forbundet.
Forbundets formand anslår overfor Reuters Finans, at loven vil koste Tele Danmark 1,2 mia. kr. før skat om året, hvis den vedtages uden ændringer. Udtalelsen fra forbundet bygger på Tele Danmarks interne beregninger.
Det er de såkaldte samtrafik-regler, der vil koste den danske tele-gigant dyrt. Samtrafik-reglerne bestemmer, hvor meget andre selskaber skal betale for at bruge Tele Danmarks telefonnet.
I følge Tele Danmark selv vil koncernen være dårligere stillet end tidligere nationale teleselskaber i det øvrige Europa, hvis den danske lov bliver vedtaget.
Derfor har Tele Danmark appelleret til Forskningsminister Jytte Hilden og partiernes teleordførere om at ændre samtrafik-reglerne.
De ordførere, som Reuters Fians har talt med i denne uge, vil ikke kommentere Tele Danmarks henvendelse. Også Jytte Hilden har gennem sin pressesekretær meddelt, at hun ikke vil kommentere forhandlingerne.
Netop reglerne for samtrafik er den sidste største knude, som skal løses op, før teleforhandlingerne på Christiansborg kan falde på plads.
Tirsdag d. 11. marts mødes Jytte Hilden med teleordførerne fra de partier, der står bag teleforliget, og her ventes forhandlingerne at blive afsluttet.
- Morten Bonde Pedersen (+45) 33 96 96 51.
(c) Reuters Limited 1997.
