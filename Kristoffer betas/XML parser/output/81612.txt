To OK-sammenbrud og tre aftaler i nat - RB.

KØBENHAVN, 18 marts (Reuter) - Det blev til to sammenbrud og tre aftaler efter en lang nat i forligsinstitutionen, skriver Ritzaus Bureau.
Sent mandag aften brød forhandlingerne på både bygge-og transportområdet sammen, og der er ikke aftalt nyt møde hos forligsmand Asbjørn Jensen. Begge områder forhandlede om en et-årig overenskomst, men arbejdsgiverne nægtede at spise lønmodtagerens krav om mere i lønningsposen.
Forligsmand betegnede sammenbruddet som alvorligt, da datoen for en storkonflikt den 2. april er rykket nærmere uden gennembrud i forhandlingerne.
Tirsdagen byder på forhandlinger på rengøringsområdet, der også er et normallønsområde. Her vil forligsmanden så forsøge at få en aftale i hus på et andet normallønsområde - et område, hvor der ikke er lokale lønforhandlinger, der helst skulle blive toneangivende for de områder, der mangler overenskomst.
Det gør malerne, VVS-folkene og entreprenørerne ikke længere. De fik alle i løbet af natten en et-årig aftale på deres områder.
De tre forlig indebærer blandt andet en stigning i timelønnen på 2,15 kr., en stigning i pensionbidraget på 0,9 procent, fuld løn under barsel i 14 uger med maksimalt 95 kr. i timen og 90 kr. for malerens vedkommende.
Lærlingene hos malerne og entreprenørerne fik henholdsvis 1,25 kr. mere i timen og 1 kr. Desuden får entreprenørerne 14 dages uddannelse årligt med fuld løn, og de VVS-ansatte får en ekstra uges betaling med fuld løn under sygdom. Malerne får en uges efteruddannelse hvert andet år efter to års anciennitet. De fleste aftaler træder i kraft den 1. marts.
- Det er et godt resulatet, så derfor har jeg svært ved at forstå, at partene på transportområdet ikke kan blive enige. men det kan selvfølgelig være, at de bliver inspireret, når de ser vores forlig, sagde formanden for SiDs Anlægs-og Bygningsgruppe Bjarne Rundberg. Forligsmanden har indkaldt de to hovedorganisationer LO og DA til et møde onsdag om overenskomstforhandlingerne.
- Redaktionen (+45) 33 96 96 56.
(c) Reuters Limited 1997.
