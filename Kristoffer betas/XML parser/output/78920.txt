AMAGERBANKEN ÆNDRER ANBEFALING PÅ FLERE AKTIER.

KØBENHAVN, 10 januar (Reuter) - Analytikerne i Amagerbanken har i december-udgaven af publikationen Fonds-og Valutainformation ændret deres anbefalinger på flere aktier.
Der er tale om opjusteringer til Chr. Hansen, Incentive og A. P. Møller-selskaberne, mens anbefalingerne på Radiometer og Coloplast er nedjusteret.
Anbefalingen på Coloplast er blevet ændret til salg fra hold i forhold november-nummeret af Fonds-og Valutainformation.
Aktieanalytiker i banken, Søren Møller Sørensen, forklarer til Reuters Finans, at ændringen skyldes, at selskabets vækstforventninger ikke kan retfærdiggøre en yderlige kursstigning i forhold til det nuværende niveau.
- På kort sigt forventer vi ikke, at aktien skal yderligere op, nærmest tværtimod, men på lidt længere sigt er der potentiale i aktien, siger han.
Aktien ligger fredag formiddag uændret i kurs 680.
Radiometer er ligeledes kommet på salgslisten efter, at aktien tidligere havde en hold anbefaling.
- I forbindelse med selskabets halvårsregnskab i december ville ledelsen ikke udelukke, at de senere måske ville nedjustere indtjeningsforventninger, hvis salget ikke levede op til forventningerne. På grund af den usikkerhed mener vi, at det er bedre at sælge aktien og sætte pengene i et mere sikkert papir, forklarer Søren Møller Sørensen.
Radiometer er fredag ved 11-tiden handlet to kr. ned i kurs 363.
Incentive er til gengæld blevet opjusteret til køb fra hold, hvilket primært skyldes frasalget af andelen i Sonofon og det efterfølgende kursfald.
- Efter frasalget af Sonofon røg selskabet ud af flere store amerikanske teleaktieindeks, hvilket betød, at tele-investorerne solgte stort ud af aktien. Nu er de sælgere ude af markedet, og aktien skal nu betragtes som et industriselskabet, og på baggrund af det anbefaler vi nu et køb, siger Søren Møller Sørensen.
Aktiekursen på Incentive ligger fredag formiddag uændret i 365.
Anbefalingen på Chr. Hansen er ligeledes blevet opjusteret til køb fra hold.
- Hvis man går lidt i dybden med årsregnskabet var der rent underliggende en væsentlig større vækst i indtjeningen end det fremgår, da de har kanaliseret en større del af væksten over i forskningen, hvilket er meget sundt. Chr. Hansen er et af de hurtigst voksende KFX-selskaber, og vi tror, at der er plads til en væsentlig indtjeningsfremgang i selskabet over de kommende år, siger analytikeren.
Aktien ligger fredag uændret i kurs 805.
Inden for rederi-gruppen har banken ændret sin anbefaling på A.P. Møller selskaberne til køb fra hold, primært som følge af en stigende dollarkurs, samt den stigende internationale verdenshandel. De øvrige rederi-aktier har banken en hold-anbefaling på.
D/S 1912 er fredag formiddag handet 5.000 kr. højere til kurs 170.000 mens søster-aktien D/S Svendborg ligger uændret i 240.500. (/jnu).
(c) Reuters Limited 1997.
