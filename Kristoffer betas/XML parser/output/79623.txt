KENDTE BG-FYRINGER DEL AF EFFEKTIVISERING - WIND.

KØBENHAVN, 30 januar (Reuter) - Som et led i BG Banks effektivisering af organisationen indgår fyring af 300 ansatte, som banken tidligere har oplyst om, siger bankens viceadm. direktør, Bjarne Wind til Reuters Finans.
- Vi har tidligere orienteret om, at vi ud over den naturlige afgang skal reducere antallet af medarbejdere med 300 i 1997. Og disse ændringer (effektiviseringstiltag, red.) er en del af bidraget til at opnå disse besparelser, siger Bjarne Wind.
BG Bank oplyste torsdag, at der ved ændringerne af organisationen skal sættes yderligere fokus på salg og afsætning samtidig med, at effektiviteten i bankens supportfunktioner øges.
Det skal bl.a. ske ved færre stabsafdelinger og flere liniefunktioner. Ændringerne træder i kraft den 1. februar 1997.
Bjarne Wind kan ikke præciserer, hvor store besparelser banken opnår med sine effektiviseringsforslag.
- Vi kan ikke i dag sige, hvor store besparelser det medfører. Det går man først i gang med at se på efterfølgende, når man ser, hvad der kan opnåes af synergier. Men vi er naturligvis overbevist om at besparelserne er der, og at de har en betydelig størrelse, siger Bjarne Wind.
Udover de oplyste effektiviseringstiltag er der sat en række projekter i gang i flere grene af BG Bank, der skal resultere i besparelser, forklarer Bjarne Wind.
Som et eksempel peger han på afdelingsnettets administrative opgaver, der i fremtiden skal samles i den nyoprettede BG Produktion. (/uha).
(c) Reuters Limited 1997.
