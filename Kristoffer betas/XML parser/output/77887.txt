STADSHYPOTEKS BESTYRELSE GÅR IKKE FRIVILLIGT AF.

KØBENHAVN, 27 november (Reuter) - Medlemmerne af bestyrelsen for det svenske realkreditinstitut, Stadshypotek, som den svenske stat er hovedaktionær i, forlader ikke sine pladser i bestyrelsen frivilligt, fremgår af en meddelse fra Stadshypotek onsdag.
- Bestyrelsen er i dag blevet enige om ikke at stille sine pladser til rådighed, velvidende at der er en mulighed for at staten vil indkalde til en ekstraordinær generalforsamling for tage stilling til spørgsmålet, hedder det i meddelelsen fra Stadshypotek.
Meddelelsen er den seneste melding i den uenighed, der er opstået mellem ledelsen i Stadshypotek og den svenske stat som følge af planerne om at fusionere realkreditinstituttet med forsikringskoncernen Skandia.
Den svenske finansminister Erik Åsbrink sagde tidligere onsdag, at bestyrelsen bærer ansvaret for den turbulens, som hele sagen har medført.
- Der er risiko for, at Stadshypotek skades af dette. Skylden er i så fald bestyrelsens, sagde Erik Årsbrink i en tale onsdag.
Staten ejer 34 pct. af aktierne i Stadshypotek, og staten foretrækker, at der gennemføres en kontrolleret auktion over ejerandelen, så andelen sælges til den højest bydende.
Skandias adm. direktør Bjorn Wolrath mener, at staten vil få svært ved at få mere for sine aktier, end de otte mio. svenske kroner, som Skandia er parat til at betale. (/olm).
(c) Reuters Limited 1996.
