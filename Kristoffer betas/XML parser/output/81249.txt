Tele DK-lobbyisme betænkelig - Z.

KØBENHAVN, 10 marts (Reuter) - Fremskridtspartiets leder, Kim Behnke, mener, det er betænkeligt, at Tele Danmark udøver lobbyisme overfor politikerne.
- Tele Danmark udøver i ubehageligt omfang lobbysime overfor Folketinget. Det efterlader unægteligt en række principielle spørgsmål. I det øjeblik, man har en virksomhed, hvor en minister er hovedaktionær, og virksomheden går ind ad bagvejen og påvirker politikerne, hvem er det så, politikerne forhandler med? Er det selskabet eller er det ministeren?, siger Z-lederen til Reuters Finans.
Kim Behnke har formuleret sine betænkeligheder i tre spørgsmål, som han skriftligt har stillet til finansminister Mogens Lykketoft.
Her beder han Lykketoft vurdere bl.a., om det er rimeligt, at politikerne bevidst blander sig uden om driften af Tele Danmark, samtidig med, at den delvist statsejede telegigant udøver lobbyisme overfor de samme politikere.
Staten ejer i øjeblikket 51 pct. af aktierne i Tele Danmark.
I forrige uge forsøgte Tele Danmark-bestyrelsen at påvirke partiernes tele-ordførere ved i et brev at gøre opmærksom på, at den telelov, som politikerne i øjeblikket forhandler om, vil koste selskabet 1,2 mia. kr. årligt.
En anden form for lobbyisme tegner Tele Danmarks underdirektør, Tom Togsverd, sig for. På vegne af Dansk Industri, har han holdt møder med partiernes teleordførere på skift gennem de seneste måneder.
Kim Behnke erkender, at lobbyisme er et led i at drive en privat virksomhed.
Og en række private teleselskaber har da også udført lobby-virksomhed i forbindelse med den ny telelov, som er på vej gennem det politiske system.
Alligevel mener Behnke, at der er tale om &quot;en helt ny parlamentarisk situation&quot;, når Tele Danmark som delvist statsejet virksomhed udøver lobbyisme.
- Derfor har jeg også for tre uger siden rejst forslag i Folketinget om, at staten sælger ud af sine Tele Danmark-aktier, siger Kim Behnke.
Han oplyser, at forslaget fik støtte af Dansk Folkeparti, Venstre og de konservative.
- Men V og K er bundet af teleforliget, og derfor kunne de ikke stemme for, siger han.
V og K har indgået teleforlig med regeringspartierne og SF. Og det er ordførerne fra de fem partier, der i øjeblikket forhandler om en ny telelov.
- Morten Bonde Pedersen (+45) 33 96 96 51.
(c) Reuters Limited 1997.
