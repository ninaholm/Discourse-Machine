APM bygger egen containerhavn i Rotterdam - avis.

KØBENHAVN, 2 april (Reuter) - A. P. Møller Gruppens containerrederi Maersk Line vil bygge sin egen terminal i Rotterdam havn med en årlig kapacitet på en mio. containere. Det skriver den hollandske erhvervsavis Het Financieele Dagblad onsdag.
Den største operatør i Rotterdams containerhavn, ECT, der er delvist ejet af en af Maersks konkurrenter, P&amp;O Nedlloyd, står hermed til at miste sin største kunde. Maersk Line flytter årligt flere end 300.000 containere i havnen.
Havnen i Zeebrügge prøvede at lokke Maersk Line til Belgien, da den hørte at danskerne var opsatte på at få egne anlæg. Rotterdam Havn stillede sig villig til at investere over 50 mio. US-dollars i første fase af bygningen af Maersk-terminalen, og det kan ifølge den hollandske avis have været afgørende for, at Maersk Line blev i Holland.
Første del af den nye containerterminal ventes at blive sat i drift i 1999.
ECT er imidlertid ikke kørt helt ud på et sidespor, da selskabet ifølge Het Financieele Dagblad vil få en ejerandel i Maersk-terminalen på godt 30 pct.
- Søren Linding Jakobsen (+45) 33 96 96 53.
(c) Reuters Limited 1997.
