Danmarks økonomi meget tilfredsstillende - Jelved.

KØBENHAVN, 15 august (Reuter) - Den økonomiske udvikling i Danmark er meget tilfredsstillende. Det siger økonomiminister Marianne Jelved i en kommentar til regeringens beskæftigelsesprogram, som den offentliggør fredag kl. 9. Det er en opdatering af et tidligere program fra oktober 1996, som led i EU-bestræbelser på at få alle 15 medlemslande til at trække på samme hammel.
Regeringens program skal behandles sammen med de øvrige EU-landes på det ekstraordinære EU-topmøde i Luxembourg, november 1997.
- Beskæftigelsen er vokset med 110.000 personer fra første halvår 1994 til i dag. Alene i den private sektor er der kommet 90.000 flere i arbejde. Ledigheden er i samme periode faldet med 140.000 personer, forklarer Marianne jelved, og konkluderer derpå, at ledigheden i Danmark er blandt de allerlaveste i Europa.
Hun fremhæver også, at det nu for første gang i ni år er lykkedes at opnå overskud på de offentlige finanser, og at antallet af personer på overførselsindkomst i den erhvervsaktive alder nu falder for første gang i årtier. Det betegner økonomiministeren som en glædelig udvikling.
- Denne udvikling skal følges op med strukturforbedringer på arbejdsmarkedet. Der skal skabes et mere rummeligt og fleksibelt arbejdsmarked for personer med nedsat arbejdsevne og for ældre med utidssvarende uddannelse, mener Marianne Jelved.
I pressemeddelelsen tilføjer arbejdsminister Jytte Andersen, at regeringens arbejdsmarkedsreform først vil være fuldt gennemført ved udgangen af 1998, men at man allerede nu har sikre tegn på et bedre fungerende aredjdsmarked. Hun fremhæver endvidere, at ledigheden for unge under 25 år uden uddannelse er faldet med godt 60 pct.
- Erik Matzen (+45) 33 96 96 51.
(c) Reuters Limited 1997.
