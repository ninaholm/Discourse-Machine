Presserunde - Erhverv fredag 27 juni.

Reuters står ikke inde for avisartiklernes nøjagtighed 1) Novo Nordisk har i et internationalt teknologisk gennembrud udviklet et enzym, som sikrer, at man kan vaske forskelligt farvet tøj i én vask, uden at farverne smitter af og farver den øvrige vask. Novo vil ikke oplyse, om der allerede er indgået salgsaftaler med de store vaskepulverfabrikanter, men hele konceptet ligger klart. (Børsen side 2)
2) Giganterne i den internationale televerden kommer til at krydse klinger i kampen om en aktiepost i Tele Danmark. France Telecom har meldt sig som meget interesseret køber. Men France Telecom er ikke med i samme strategiske alliance som Tele Danmark, og dermed er der lagt op til krig med British Telecom om det danske telemarked. Pressekontoret i France Telecom understreger over for JP, at selskabet er meget interesseret i at købe Tele Danmark-aktier, hvis betingelserne er i orden. (Jyllands-Posten Erhverv &amp; Økonomi side 2)
3) FDB vil have erhvervsminister Jan Trøjborg (S) til at sætte forbrugerombudsmand Hagen Jørgensen på plads, fordi han efter FDBs mening nægter at efterleve gældende ret. Striden står om de såkaldte loyalitetsprogrammer, dvs. kundeklubber og bonusordninger, som FDB ved en retssag i Sø-og Handelsretten fik medhold i, er fuldt lovlige. Forbrugerombudsmanden argumenterede ved retssagen for, at FDBs medlemskab er ulovligt, fordi man som medlem ikke kan få udbetalt sin optjente bonus/dividende oftere end en gang om året. (Jyllands-Posten Erhverv &amp; Økonomi side 5)
4) Samtlige 13 selskaber, som 2M Invest, dermed superiværksætteren Michael Mathiesen har investeret i, endte med underskud i 1996, og egenkapitalen var i fem af selskaberne direkte negativ. Underskuddet endte på over 200 mio. kr., men samtidig er der blevet tilført ny kapital på 81 mio. kr. I 1997 ventes 2M Invest dog at få overskud, hvilket bl.a. kan tilskrives den ventede børsnotering af Chartec. (Jyllands-Posten Erhverv &amp; Økonomi side 10, Børsen side 6, Erhvervs-Bladet side 2)
5) Dansk Postforbund truer fra den 1. august med at stoppe samarbejdet med Post Danmark om bemanding, hvis virksomheden ikke lover Dansk Postforbund en overenskomst. Det kan blive dyrt for Post Danmark, fordi det kan være vanskeligt at sikre sig den rigtige bemanding uden hjælp fra medarbejderne. Det kan betyde forsinket post. (Berlingske Erhverv side 1)
(Presserunden er udarbejdet af Finansinformation).
(c) Reuters Limited 1997.
