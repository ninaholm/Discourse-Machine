Godt 1300 ønsker at forlade Tele Danmark - dir.

KØBENHAVN, 15 august (Reuter) - Godt 1.300 har benyttet sig af Tele Danmarks tilbud om frivillig fratrædelse i forbindelse med nettoreduktionen af medarbejderne på 2000 personer. Det oplyser vicedirektør Lykke Kristensen til Reuters Finans fredag. Ansøgningsfristen var torsdag.
- Ved optællingen i går eftermiddag havde 1304 afleveret en ansøgning om frivillig fratrædelse, men der kan godt komme lidt flere i dag, siger Lykke Kristensen.
Af de 1304 er de 1076 personer over 57 år, som har ret til fratrædelsen, og de 228 er på 55 eller 56 år med mulighed for at søge om frivillig fratrædelse.
Hvor meget fratrædelserne kommer til at koste Tele Danmark ønsker Lykke Kristensen ikke, at oplyse.
Planen er nu, at ansøgningerne skal gennemgås frem til 1. oktober, hvor de første begynder deres fratrædelse.
- Vi skal blandt andet se på, hvor det er nødvendigt, at finde afløsere for de medarbejdere, som fratræder, siger Lykke Kristensen.
Derefter skal det vurderes, hvem der yderligere op til de 2000 personer bliver overflødige i koncernen.
Ud fra de frivillige ansøgere kan det blot ses, at det er medarbejdere bredt i koncernen, som søger væk.
Fratrædelsesordningen betyder, at ansatte på tjenestemandsvilkår, som fratræder, får tillagt to ekstra pensionsår og får en supplerende ydelse frem til det 67. år.
Medarbejdere, som ikke er tjenestemænd, får en særlig Tele Danmark-godtgørelse på indtil otte måneders ekstra løn afhængig af det antal år, de har været ansat.
Udover fratrædelserne vil flere end 4.000 medarbejdere i løbet af det næste halvandet år blive omskolet og efteruddannet, så de er bedre rustet til at bestride nye eller ændrede jobfunktioner.
Frem til midten af 1998 skal netto 2.000 medarbejdere forlade Tele Danmark.
- Carl Johan Corneliussen (+45) 33 96 96 58.
(c) Reuters Limited 1997.
