Socialdemokratiet står til tilbagegang - GfK/BT.

KØBENHAVN, 16 maj (Reuter) - Socialdemokratiet står
til at miste 11 mandater i forhold til det seneste
folketingsvalg, fremgår det af en meningsmåling i BT
fredag foretaget af analyseinstituttet GfK i dagene
umiddelbart efter, at regeringen og venstrefløjen indgik
en aftale om nye afgifter.
Ved et valg i dag ville Socialdemokratiet opnå 51
mandater mod 62 ved sidst valg. De radikale står til
uændret otte pladser. Men i forhold til den seneste
GfK-måling i april er der tale om en radikal tilbagegang
på to mandater, mens S mister seks pladser.
Enhedslisten og SF står hver til en tilbagegang på et
mandat i forhold til valget til hhv. fem og 12 pladser.
I den anden ende af det politiske spektrum står
Venstre til en fremgang på 10 mandater til 52, men i
forhold til april-målingen er der tale om en tilbagegang
på to pladser.
De to pladser synes at været gået til de konservative,
der ved et valg i dag ville opnå 20 pladser - en
tilbagegang på syv i forhold til seneste valg, men en
fremgang på to i forhold til april.
Fremskridtspartiet vil ifølge GfK opnå fem pladser mod
11 ved valget, mens Dansk Folkeparti vil få ni. Både
Kristeligt Folkeparti og CD ligger over spærregrænsen på
to pct. CD vil ved et valg i dag opnå otte pladser, mens
de kristelige står til fem sæder.
Indsamlet dato  S   RV    K   CD   SF  KRF   V   FRP  EL  DF
GfK/BT 10/5     28,7 4,8  11,6 4,3  6,7 2,6  29,4 2,7  2,9 5,1
GfK/BT 12/4     31,6 5,6   9,8 3,3  6,8 1,7  29,8 2,4  2,4 5,3
---------------------------------------------------------------
Valg 21/9 1994  34,6 4,6  15,0 2,8   7,3 1,9  23,3 6,4 3,1  -
-- Eva Elgaard Pedersen (+45) 33 96 96 57.
(c) Reuters Limited 1997.
