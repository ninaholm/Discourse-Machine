V OPGIVER INDFLYDELSE PÅ REGERINGS FINANSPOLITIK.

KØBENHAVN, 17 september (Reuter) - Venstre forventer ikke, at kunne få indflydelse på regeringens overordnede økonomiske politik ved efterårets forhandlinger om næste års finanslov.
Det erkendte Venstres formand, Uffe Ellemann-Jensen, ved et pressemøde tirsdag forud for partiets landsmøde.
- På de hårde områder opgiver vi på forhånd, for der ved vi, at regeringen ikke kan bruges til noget som helst. De hårde områder er først og fremmest at få styr på økonomien, sagde Uffe Ellemann-Jensen.
Venstre holder landsmøde i den kommende weekend.
Venstre vil til efteråret nøjes med at teste regeringen på to &quot;bløde&quot; områder. Det er dels en reform af bistandsloven, hvorefter modtagere, der alene har ledighed som problem, skal arbejde fra første dag. Dels vil Venstre have lovfæstet, at der er valgfrihed for patienten til selv at vælge offentligt sygehus eller privat sygehus.
Venstre offentliggjorde mandag deres oplæg til næste års finanslov. Og Uffe Ellemann-Jensen uddybede i dag, at Venstre er indstillet på at gå med til stemmeaftaler som alternativ til en samlet finanslovsaftale.
[MORE].
