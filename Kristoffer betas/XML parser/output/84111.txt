EAC har ikke styr på udviklingen - analytikere.

KØBENHAVN, 27 maj (Reuter) - Flere danske aktieanalytikere ryster lidt på hovedet over mandagens nedjustering fra EAC, og den generelle holding i markedet er, at ledelsen i 100 års jubilaren ikke har helt styr på, hvad der foregår på flere af de markederne.
- Det virker som om, at ledelsen i EAC har svært ved at bedømme, hvilken vej vinden blæser, og hvor hurtigt den vender på de steder, hvor koncernen har problemer. Det kan man godt blive lidt betænkelig ved, siger aktieanalytiker Henrik Jackerott fra Jyske Bank til Reuters Finans.
Dermed er Henrik Jackerott på fod med flere andre EAC-analytikere, som stadigvæk ikke er overbevist om, at EAC-koncernen kan tjene penge på sine aktiviteter.
Jyske Bank fastholder dog deres hold-anbefaling på aktien
EAC nedjusterede mandag forventningerne til halvårsresultatet på grund af dårligere end forventede udviklinger på markederne i Venezuela og Kina.
EAC har tidligere vurderet, at de store investeringer i Kina vil være tjent hjem om to-tre år, og den forventning holder koncernens ordførende adm. direktør, Michael Fiorini, fast i over for Reuters Finans.
I Nykredit Bank er aktiechef Michael Hemicke til gengæld rimelig godt tilfreds med gårsdagens meddelelse fra EAC.
- Det bekræfter vores holding til EAC. Vi har i forvejen lagt i den lave ende af markedet med vores forventninger og estimater, siger Michael Hemicke.
Han tilføjer, at Nykredit Bank har fastholdt deres hold-anbefaling på aktien.
- Det er vores holdning, at Kina ikke vil give nogen positiv effekt inden for de næste tre år. Der er stadigvæk lange udsigter, og det hører vi også fra flere andre virksomheder på markedet, siger Michael Hemicke til Reuters Finans.
Den generelle holdning i markedet er således ikke ændret væsentlig fra lige efter offentliggørelsen af årsregnskabet i marts. Et flertal af EAC-analytikerne anbefaler fortsat investorerne at sælge deres EAC-aktier.
I en af de større danske banker har analytikeren dog valgt at nedjustere sin anbefaling på EAC til underperform fra match minus.
- Vi har sat EAC på underperform efter gårsdagens nedjustering. Vi vurderer, at det er en nedjustering fra koncernen for hele året. Deres Kina eventyr er en temmelig risikabel affære, og de har ikke overbevist mig om, at de kan tjene penge på det, siger analytikeren, som ønsker at være anonym.
EAC forventer en rimelig forbedring af det primære driftsresultat i 1997.
I 1996 gav driften et overskud på 402 mio. kr.
Aktiekursen på EAC er siden meddelelsen faldet med fem pct. til kurs 170, hvor aktien ligger tirsdag.
- Jørn Nurkka (+45) 33 96 96 55.
(c) Reuters Limited 1997.
