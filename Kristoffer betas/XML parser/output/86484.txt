Høsten i hus i løbet af få dage - Landskontor.

KØBENHAVN, 11 august (Reuter) - Langt hovedparten af den danske kornhøst er sandsynligvis i hus i løbet af de næste 10 dage, hvis det tørre vejr holder. Det vurderer chefkonsulent Carl Aage Pedersen på en mandag, hvor tærskehjulene gløder på de danske kornmarker.
- Med det nuværende vejr, kan det meste være høstet i løbet af de næste 10 dage, siger Carl Aage Pedersen til Reuters Finans mandag.
Chefkonsulenten vurderer, at høsten af vårbyg nu for alvor er i gang, ligesom der høstes hvede i store mængder i disse dage.
Landmændene kan ifølge Carl Aage Pedersen glæde sig over det tørre høstvejr, som giver en nem høst og samtidig en bedre afregningspris, da kornet ikke skal tørres. Kun de utålmodige landmænd, der høster, før kornet er helt modent, får problemer med for høje vandprocenter.
For grovvareselskaber som Korn-og Foderstofkompagniet (KFK), Dansk Landbrugs Grovvareselskab (DLG) og Peder P. Hedegaard er det skidt, da de heller ikke i år får lejlighed til at bruge deres tørrerier i nævneværdigt omfang.
Om der bliver tale om en rekordhøst, vil Carl Aage Pedersen ikke vurdere allerede nu.
- Men jeg tror ikke, det bliver en dårlig høst i år, siger Carl Aage Pedersen.
- Stig Ørskov Pedersen (+45) 33 96 96 59.
(c) Reuters Limited 1997.
