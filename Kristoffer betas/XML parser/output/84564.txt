NatWest tror på fusion af Nykredit og BG Bank.

KØBENHAVN, 10 juni (Reuter) - Den mest sandsynlige udgang på Nykredit og BG Banks nuværende overvejelser om samarbejdet er en egentlig fusion, og det vil være en fordel for specielt BG Bank, mener analytikere fra den britiske investeringsbank NatWest Securities.
- Set med vores øjne er der flere årsager til en forventning om, at BG Bank og Nykredit forstærker alliancen til en fusion, skriver analytikerne i en analyse af den danske banksektor. NatWest betragter en egentlig fusion af de to parter som et særdeles positivt træk for BG Bank.
- En fusion vil give kryds-salgsmuligheder og formentlig en betydelig omkostningsreduktion, hedder det i analysen.
Investeringsbanken tror også på en konsolidering af den danske realkreditsektor, fordi de traditionelle realkreditinstitutter er sårbare over for den konkurrence, som bankerne i stigende grad står for med salg af realkreditlån via deres omfattende filialnet.
- For Nykredit vil en fusion med en bank strategisk give mening. Som resultat tror vi på muligheden for, at Nykredit vil styrke sin eksisterende alliance med BG Bank til en fusion, hedder det i analysen.
Nykredit oplyste i april 1997, at selskabet har udskudt planerne om en børsnotering, indtil overvejelserne om udviklingen i alliancen mellem Nykredit, BG Bank og Topdanmark er afsluttet.
Ifølge flere kilder er netop det punkt på dagsordenen, når Nykredits bestyrelse mødes til et ordinært møde på torsdag, men repræsentanter fra både BG Bank og Nykredit afviste mandag over for Reuters Finans at kommentere mødet. De ønskede end ikke at bekræfte, at mødet finder sted.
NatWest forventer ikke, at Topdanmark bliver deltager i en egentlig fusion i første omgang, fordi fordelene først og fremmest kommer ved et krydssalg af bank-og realkreditprodukter. Men på lidt længere sigt kan Topdanmark blive mere involveret, mener NatWest.
Udover en fusion af BG Bank og Nykredit er der også mulighed for, at BG Bank overtager en mindre eller mellemstor dansk bank, mener NatWest.
- Deres strategi har været at koncentere sig om det danske marked, og det ser ikke ud til, at de har nordiske ambitioner. Strategisk vil en overtagelse i Danmark være et positivt træk, men vil indlysende nok afhænge af prisen, hedder det i analysen.
Det påpeges, at de mellemstore banker ikke ser ud til at være specielt dyre i øjeblikket, men det bemærkes også, at fjendtlige overtagelser er svære at gennemføre i Danmark - specielt i øjeblikket hvor de fleste banker er i en økonomisk sund tilstand.
NatWest er i det hele taget mere positivt indstillet over for BG Bank end de to storbanker, Den Danske Bank og Unibank. Det betyder, at analytikerne anbefaler køb af aktier i BG Bank, mens de to storbanker får anbefalingen hold i analysen, der er dateret den 6. juni.
- Ole Mikkelsen (+45) 33 96 96 54.
(c) Reuters Limited 1997.
