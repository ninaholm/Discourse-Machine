KØBSTILBUD GUNSTIGT FOR PHØNIX - ANALYTIKER.

KØBENHAVN, 15 januar (Reuter) - Tilbuddet fra den norske entreprenørkoncern Rieber &amp; Søn om at købe Phønix Contractors er gunstigt for den danske virksomhed, vurderer en analytiker overfor Reuters Finans.
- Det er egentlig meget godt, hvis Phønix siger ja til sådan et tilbud, inden de danske asfaltpriser bliver pressset helt i bund. Selvom priserne er faldet 40 pct. de sidste tre års tid, kan de sagtens falde yderligere, siger analytikeren, der ønsker at være anonym.
Rieber &amp; Søn har tilbudt 650 kr. pr. A-aktie, en overkurs på 36 pct. i forhold til de seneste ti børsdages kurs. For C-aktierne har Rieber tilbud 585 kr., en overkurs på 27 pct.
De faldende priser for asfaltarbejde skyldes først og fremmest den finske virksomhed, Lemminkainen, som er gået ind på det dansske marked, og har presset de danske asfaltentreprenører, vurderer analytikeren.
- Det danske vejmarked ser ikke særlig lukrativt ud, siger analytikeren og underbygger sit udsagn ved at henvise til, at de offentlige vejbudgetter er skåret ned.
En anden analytiker, som Reuters Finans har talt med, mener ikke, et opkøb vil få den store betydning for Vejen-virksomheden.
- Phønix har allerede i vid udstrækning imødegået øget konkurrence ved at rationalisere. De har helt klart formået at tilpasse deres organisation til at indgå en forretning med lavere avance. Og det har måske ikke helt afspejlet sig kursen til i dag, som var rigelig lav, siger analytikeren.
Selvom analytikeren mener, at Phønix-aktien har været undervurderet, mener han ikke, at aktionærerne i Phønix får et bedre bud end det, Rieber &amp; Søn har givet.
- Jeg har min tvivl om, hvorvidt man kan få mere for aktien pga. stigende konkurrence, siger analytikeren. (/mbp).
(c) Reuters Limited 1997.
