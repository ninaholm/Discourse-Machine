Bedre brasiliansk økonomi bag Hartmann-køb - dir.

KØBENHAVN, 9 april (Reuter) - Brdr. Hartmanns tilbagevenden på det brasilianske marked, gennem opkøb af emballagefabrikanten MAPOL skyldes bl.a den forbedrede økonomiske udvikling i den brasilianske økonomi, oplyser direktør Asger Domino fra selskabet til Reuters Finans onsdag.
- Vi solgte i 1988 vores minoritetsandel i MAPOL, som følge af den økonomiske situation i landet. Siden er udviklingen vendt, og vi har nu store forventninger til udviklingen i landet, siger Asger Domino.
Brdr. Hartmann og Det Østasiatiske Kompagni (EAC) underskrev onsdag en aftale, der indebærer, at Hartmann pr. 1. januar 1997 overtager EAC&apos;s andel på 85 pct. i MAPOL for 188,6 mio. kr.
Købet af MAPOL er Brdr. Hartmanns første aktive indtrængen på det sydamerikanske marked og på lidt længere sigt er det planen, at MAPOL skal danne udgangspunktet for en yderligere ekspansion i Sydamerika, siger Asger Domino.
- Der er ingen tvivl om, at vi ønsker at være mere globale. Sidste år etablerede vi os i Sydøstasien, og med denne investering er vi på rette vej, fortsætter han.
MAPOL hører til blandt de største støbepapfabrikanter i verden.
Asger Domino ser tre potentielle vækstmarkeder for emballagekoncernen: Østeuropa, Asien og Sydamerika, men hvilken der har største potentiale, ønsker han ikke at komme nærmere ind på.
Købet af MAPOL ventes at få en positiv indvirkning på Brdr. Hartmanns resultat for 1997. Asger Domino ønsker ikke at kommentere størrelsen nærmere.
I forbindelse med offentliggørelsen af årsregnskabet for 1996, oplystet det, at selskabet forventer at komme ud af indeværende regnskabsår med et bedre driftsresultat end i 1996. Brdr. Hartmann fik i 1996 et primært drifts resultat på 37,3 mio. kr.
- Jørn Nurkka (+45) 33 96 96 55.
(c) Reuters Limited 1997.
