JACOB HOLMS DANAKLON STYRKER SALGSKOORDINERING.

KØBENHAVN, 18 december (Reuter) - Jacob Holm &amp; Sønner-selskabet, Danaklon, der har være ramt af en faldende indtjening, vil styrke salgskoordineringen. Det fremgår af en fondsbørsmeddelelse onsdag.
- Reorganiseringen i salgsleddet sker med henblik på at mindske afstanden til kunderne og styrke samarbejdet med markedsdeltagerne, skriver Danaklon.
Som følge af store ekstraordinære omkostninger, nedskrivninger og hensættelser fik Jacob Holm &amp; Sønner et underskud efter skat i 1995/96 på 178 mio. kr.
Der sigtes nu på at etablere langsigtede samhandels-og udviklingsaftaler med betydende kunder, og til støtte for denne udvikling mod partnerskabsforhold flyttes det nødvendige ansvar og kompetence fra fabrikken i Danmark til salgsorganisationerne i Basel, USA og Singapore. Det betyder samtidig, at kontoret i Singapore restruktureres.
- Danaklons fibre har gennem en intensiv bearbejdning af hygiejnemarkedet opnået en markedsandel på mere end 30 pct. i Fjernøsten over de seneste ti år. Med den nye salgsstruktur og strategi forventes der opnået en stigende andel af fibermarkedet i Fjernøsten, skriver Danaklon. (/slj).
(c) Reuters Limited 1996.
