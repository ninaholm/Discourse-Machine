FINANSPOSTER TRAK EDB GRUPPEN FREM I 1996.

KØBENHAVN, 30 januar (Reuter) - EDB Gruppen kom ud af regnskabsåret 1996 med et resultat før skat og minoriteter på 33,2 mio. kr. mod 27,1 mio. kr. året før. Fremgangen i resultatet kan primært tilskrives indtægter fra værdipapirer, fremgår det af årsregnskabet torsdag.
- I flere af datterselskaberne blev resultatet bedre end forventet, ligesom resultatet er påvirket af salg af en skattefri fortjeneste på 4,7 mio. kr. fra salg af værdipapirer. I negativ retning er resultatet præget af, at to af datterselskabernes resultater blev dårligere end forventet, skriver ledelsen.
De samlede indtægter fra værdipapirer udgør i regnskabsåret 1996 7,6 mio. kr. mod 944.000 kr. året før.
Selvom EDB Gruppen i 1996 har opkøbt flere selskaber, og øget omsætningen med knap ni pct. til 524,9 mio. kr., er den primære drift i selskabet stort set ikke blevet forbedret. Selskabet kom ud af regnskabsåret 1996 med et resultat af den primære drift på 26,9 mio. kr., hvilket var det samme som i 1995.
Overskudsgraden i EDB Gruppen faldet til 5,1 i 1996 fra 5,6 i 1995.
- Med henblik på at sikre en fornuftig balance mellem soliditet, fremtidige ekspansionsmuligheder og indtjening samt afkast til aktionærerne, foreslår bestyrelsen, at der udbetales 20 pct. i udbytte, hvad der der svarer til ca. halvdelen af årets resultat efter skat og minoriteter, hedder det videre. I 1995 udbetale selskabet seks pct. i udbytte.
For regnskabsåret 1997 venter EDB Gruppen at få et resultat før skat, der overstiger resultatet fra 1996.
Markedsdeltagerne modtog ikke regnskabet særlig positivt, og aktien måtte tirsdag indkassere et kursfald på 19 kr. (8,6 pct.) til kurs 202, under en omsætning på godt 11.000 stk. aktier. (/jnu).
(c) Reuters Limited 1997.
