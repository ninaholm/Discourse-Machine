SUPERFOS UNDER STÆRKT PRES PÅ HOVEDMARKEDET - MM.

KØBENHAVN, 3 marts (Reuter) - Superfos er de seneste år blevet konkurrencemæssigt svækket på sit største forretningsområde, den danske vejaktivitet, hvor koncernen nu reelt har opgivet opgøret om Phønix Contractors. Ombejlede Phønix er nemlig inden for asfaltering af veje mere effektiv end Superfos, og har på det seneste erobret markedsandele. Det viser en analyse, som ugebrevet Mandag Morgen (MM) har foretaget.
- Med Icopals eller norske Rieber &amp; Søns overtagelse af Phønix får Superfos ikke blot en ny meget stor eller meget agressiv konkurrent. Icopal vil sammen med Phønix blive større end Superfos, og Rieber har store ambitioner i Danmark. Superfos får dermed også en meget stærk konkurrent, skriver MM.
Ifølge MM har Phønix en markedsandel på 21 pct. mod Superfos&apos; 25 pct. Icopal har en andel på godt 10 pct. og vil med en overtagelse af Phønix komme op på knap en tredjedel af markedet.
Mens Phønix i de seneste år har effektiviseret og opretholdt en stærk indtjening og konkurrencekraft indenfor vejaktiviteten, er Superfos blevet svækket, hedder det videre.
- Skærpet konkurrence har siden 1993 trykket priserne på vejarbejder med omkring 30 pct. Phønix har - i modsætning til Superfos - formået at tilpasse omkostningerne til de ændrede markedsvilkår, hvilket har fået Superfos&apos; overskudsgrad på den danske forretning til at dykke, skriver MM.
- Jørn Nurkka (+45) 33 96 96 55.
(c) Reuters Limited 1997.
