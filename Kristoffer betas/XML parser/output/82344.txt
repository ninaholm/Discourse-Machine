Revisorer løfter pegefinger i Lauritzen-regnskab.

KØBENHAVN, 4 april (Reuter) - J. Lauritzen Holding får en ren revisionspåtegning i sit netop aflagte årsregnskab for 1996. Revisorerne har dog i forbindelse med krisen i Gruppens skibsværft Danyard fundet anledning til at komme med såkaldte supplerende oplysninger.
- Såfremt aftalen (med Amin Shah og malaysiske PSC om tilførsel af kapital til Danyard, red.) ikke realiseres, eller der ikke opnås rentable ordrer, vil en hel eller delvis lukning af Danyard A/S&apos; nybygningsaktiviteter i Frederikshavn være en naturlig konsekvens. Skulle den situation opstå, må der forventes et samlet tab, som vil overstige de foretagne hensættelser, skriver revisorerne fra KPMG C. Jespersen og fra Revisionsfirmaet Chr. Mortensen.
J. Lauritzen Holding har i sit 1996-regnskab hensat yderligere 400 mio. kr. til dækning af kapacitetsomkostninger og af usikkerhed i øvrigt frem til leveringen af det sidste af syv kemikalietankskibe til Stolt-Nielsen. Tidligere hensættelser på den tabsgivende ordre er indløst, fremgår det af årsregnskabet.
Danyard fik i 1996 et underskud på 1.088 mio. kr. efter tilbageførsel af en hensættelse i 1995 på 100 mio. kr. I 1995 var underskuddet på 490 mio. kr.
J. Lauritzen har den 1. april i år indgået en aftale med Amin Shah og PSC om salg af knap halvdelen af værftet til 100 mio. US-dollars (ca. 640 mio. kr.). Handelen er betinget af de malaysiske myndigheders godkendelse.
Hele J. Lauritzen Holding kom ud af 1996 med et nettoresultat på minus 259 mio. kr. mod et tab i 1995 på 832 mio. kr.
- Søren Linding Jakobsen (+45) 33 96 96 53.
(c) Reuters Limited 1997.
