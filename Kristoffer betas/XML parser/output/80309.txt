SAS udnytter kapacitet dårligere end konkurrenter.

KØBENHAVN, 17 februar (Reuter) - SAS halter efter flere af sine konkurrenter, når det gælder om at udnytte flyenes kapacitet, og der er ikke umiddelbart tegn på, at det vil ændre sig. Det viser en grov sammenligning, som Reuters Finans har foretaget på baggrund af regnskaber fra KLM, British Airways og SAS.
SAS&apos;s kabinefaktor, der udtrykker selskabets evne til at fylde flysæderne, faldt i 1996 med 1,5 pct.point til 63,5 pct. Hos ærkekonkurrenten British Airways steg kabinefaktoren derimod i fjerde kvartal 1996 til 71,2 pct. fra 70,8 pct. i den tilsvarende periode 1995.
Hos det hollandske luftfartselskab KLM steg udnyttelsen af flysæderne med en pct. point i perioden april-december 1996 til 75,5 i forhold til den tilsvarende peride i 1995.
- Da trafikstigningen i 1996 ikke nåede samme niveau som produktionsstigningen, er kabinefaktoren reduceret med 1,5 pct.enheder til 63,5 pct. SAS betragter denne udvikling som alvorlig og vil blandt andet satse på at tiltrække privatrejsemarkedet for en bedre udnyttelse af ledig kapacitet, forklarer SAS sit 1996-regnskab, der blev fremlagt mandag.
SAS ekspanderede nemlig i 1996 på en række ruter. Udtrykt i udbudte sædekilometer steg produktionen sidste år med 7,6 pct. i forhold til 1995.
Men også hos konkurrenten KLM steg antallet af udbudte sædekilometer sidste år. I perioden april-december 1996 udbød KLM 8,3 pct. flere sædekilometer i forhold til den tilsvarende periode 1995.
- Eva Elgaard Pedersen (+45) 33 96 96 57.
(c) Reuters Limited 1997.
