Søndagsavisen frem på tilkøb og finans i 1996.

KØBENHAVN, 18 marts (Reuter) - Søndagsavisen er i 1996-regnskabet positivt påvirket af tilkøbte aktiviteter og finansielle poster, fremgår det tirsdag af regnskabet, som viste et ordinært resultat på 88 mio. kr. mod 83 mio. kr. året før.
- Omsætningen fremgangen skyldes primært de tilkøbte aktiviteter i årets løb, mens resultatet er positivt påvirket af et pænt afkast på vores aktiebeholdning, siger Søndagsavisens adm. direktør Richard Bunck til Reuters Finans.
Omsætningen i koncernen steg i 1996 med 21,6 pct. til 453,7 mio. kr. fra 373,2 mio. kr. i 1995, mens de finansielle indtægter i 1996 blev på 21,3 mio. kr. mod 9,3 mio. kr. året før.
Søndagsavisen har i løbet af 1996 etableret avissamarbejde med flere danske lokalaviser, om udgivelse af nye Søndagsaviser i nye områder i landet. Koncernen har bl.a. indgået samarbejde med Esbjerg Ugeavis om udgivelse af den trettende Søndagsavis.
Den kraftige udvidelse af aktiviteterne i mediekoncernen har dog haft en meget negativ indvirkning på Søndagsavisens gældssætning. Koncernens samlede gæld er vokset til 241,1 mio. kr. i 1996 fra 99,1 mio.kr. året før.
Det er specielt gælden til Søndagsavisens bankforbindelser som er vokset. Bankgælden udgjorde i 1996 knap 85 mio. kr. mod 1 mio. kr. i 1995.
- Stigningen i vores gæld skyldes primært de aktiviteter vi har købt i årets løb, herunder opstarten i Sverige, fortsætter Richard Bunck.
Mediekoncernen har i regnskabsåret etableret Søndagsavisen International AB (SI) i Stockholm, som skal udgive en svensk udgave af Søndagsavisen i Stockholm-området. Selskabet er etableret sammen med den svenske koncern Marieberg, som ejer halvdelen af SI.
Den svenske udgave af avisen kom på markedet den 15. marts i 790.000 eksemplarer.
Søndagsavisen venter at komme ud af regnskabsåret 1997 med et resultat på niveau med resultatet i 1996, fremgår det af årsregnskabet.
- De mange nye aktiviteter i koncernen vil blive omkostningskrævende, og resutlatet for 1997 forventes derfor at ligge på niveau med resultatet for 1996, skriver ledelsen.
- Jørn Nurkka (+45) 33 96 96 55.
(c) Reuters Limited 1997.
