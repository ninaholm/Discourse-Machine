V angriber igen regeringens skattepolitik i debat.

KØBENHAVN, 29 maj (Reuter) - I sin tale under Folketingets afslutningsdebat torsdag angreb Venstres politiske ordfører, Anders Fogh Rasnmussen, regeringens skattepolitik og kaldte regeringen en træt og nedslidt genbrugsregering, der humper sig frem med SF og Enhedslisten som krykker.
- Der tegner sig et billede af en regering, som på den helt sædvanlige socialdemokratiske manér forhøjer skatter og afgifter, så snart den kan komme afsted med det. Nu truer regeringen med en finanspolitisk stramning. Vi ved allesammen, hvad det betyder, når Socialdemokratiet er i regering. I den socialdemokratiske kogebog findes der kun een opskrift: Højere skatter, sagde Anders Fogh Rasmussen.
Han mener, folk ønsker sig en ny regering med markant lederskab.
- De ønsker en ny regering, som vil stramme udlændingepolitikken, skærpe retspolitikken, udrydde ventelisterne, sørge for, at eleverne lærer noget i skolerne, bekæmpe regeltyranniet, forbedre borgernes retssikkerhed, stoppe skattetruslerne og sørge for, at det altid kan betale sig at arbejde. Der er brug for en ny regering og en ny politik, sagde Anders Fogh Rasmussen.
- Carl Johan Corneliussen (+45) 33 96 96 57.
(c) Reuters Limited 1997.
