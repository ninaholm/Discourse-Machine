Sparebank ønsker Codan som partner i Norge - avis.

KØBENHAVN, 24 april (Reuter) - Den norske Sparebankgruppen ønsker ved en eventuel overtagelse af Fokus Bank at videreføre Fokus Banks aftaler med bl.a. Codan Forsikring. Det siger Sparbankgruppens adm. direktør Tor Lægreid til Aftenposten torsdag.
- Vores målsætning er at videreføre aftalerne, som Fokus Bank har indgået både med Landkreditt og Codan. Det danske selskab vil passe udmærket som partner for os, og for Codan vil et samarbejde med Sparbankgruppen være langt mere spændende end med Fokus Bank alene, siger Tor Lægreid ifølge Aftenposten.
Han påpeger, at Sparebankgruppen har 1,2 mio. kunder mod Fokus Banks 200.000.
Informationschef Flemming Kosakewitsch fra Codan ønsker ikke at kommentere den norske bejlers udspil.
- Vi har i dag et samarbejde med Fokus som på nuværende tidspunkt har resulteret i etableringen af Nordenfjelske Forsikring. Vi følger med, men ønsker ikke at kommentere udviklingen, siger Codans informationschef til den norske avis.
Sparebankgruppen forventer at søge kontakt med Codan, når gruppens tilbudsfrist til Fokus Banks aktionærer udløber den 9. maj.
Sparebankgruppen tilbød den 14. april aktionærerne 73 norske kr. per aktie i Fokus Bank, men efterfølgende har ledelsen i Fokus Bank anbefalet sine ejere at sige nej tak.
Onsdag meddelte Den norske Bank, at den har købt fem mio. aktier i Fokus Bank svarende til 7,6 pct. af aktiekapitalen.
Codan Forsikring ejer ca. fire pct. af Fokus Bank, men har intentioner om at øge ejerandelen til 10 pct.
- Eva Elgaard Pedersen (+45) 33 96 96 58.
(c) Reuters Limited 1997.
