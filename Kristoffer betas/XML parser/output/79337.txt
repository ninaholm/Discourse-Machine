TELE DK TABTE 1,5 PCT PÅ MOBILTELEFONKUNDER I 96.

KØBENHAVN, 23 januar (Reuter) - Tele Danmark formåede i 1996 at fastholde tab på sine mobiltelefonkunder på 1,5 pct. af omsætningen trods et omfattende fusk med mobiltelefoner og en kraftig tilstrømning af nye abonnenter. Det siger informationschef i Tele Danmark Mobil, John Jørgensen til Reuters Finans.
- Vi havde i 1995 et tab på kunder, alt inklusiv på omkring 1,5 pct. af omsætningen. Den procentdel har vi fastholdt i 1996, siger John Jørgensen.
Omsætningen i Tele Danmark Mobil udgjorde i 1995 1,9 mia. kr.
Ved udgangen af 1995 havde selskabet ca. 550.000 kunder, mens samme tal et år senere ifølge John Jørgensen har passeret 800.000.
Tele Danmark Mobil har i denne uge udsendt navnelister for at forhindre, at personer køber telefoner til videresalg eller anden udnyttelse uden at betale for ydelserne. Sonofon, der er delvist ejet af GN Store Nord, introducerede sådanne lister allerede for et par måneder siden.
Lars Munch Andersen, der er juridisk chef i Sonofon, vurderer, at denne foranstaltning har været ganske givtig, da det især er i kampagneperioder, som i den der kørte i julemåneden, at plattenslagerne slår sig løs.
- De personer, der har forsøgt og lave spekulation mod Sonofon er blevet afvist hos vores forhandlere og gået over på den anden side af gaden og forsøgt hos Tele Danmark Mobil, siger Lars Munch Andersen.
Han vurderer, at der på Sonofons liste står 50-70 personer, mens der på Tele Danmark Mobils første liste ifølge John Jørgensen står opført 61 navne.
Tele Danmark vurderer, at fuskeriet med mobiltelefoner har påført Tele Danmark &quot;mærkbare tab&quot;, mens Lars Munch Andersen taler om &quot;store beløb&quot;.
Sonofon har desuden for at minimere tab på kunder sat det beløb op, som kunden skal betale for at få en telefon med ud af butikken.
Lars Munch Andersen vil ikke oplyse Sonofons tab på kunder i forhold til den samlede omsætning. Sonofon vurderes at have passeret 500.000 abonnenter. Sonofon omsatte i første halvår 1996 for 980 mio. kr. (/slj).
(c) Reuters Limited 1997.
