FLERE SAS-BESTILLINGER TRODS AGENTBOYKOT - AVIS.

KØBENHAVN, 22 januar (Reuter) - SAS har ikke mærket nogen dramatisk ændring i billetsalget, efter at de nordiske rejsebureauer har indledt en boykot af flyselskabet. Det skriver den norske erhvervsavis, Dagens Næringsliv onsdag.
- Tværtimod har selskabet haft fire pct. flere bestillinger i uge tre i forhold til samme uge sidste år, skriver avisen.
SAS har opgjort antallet af bestilte billetter i perioden 13. til 19. januar, og tallene viste den nævnte stigning på fire pct. på årsbasis.
Dette billede stemmer ikke helt overens med rejsebureauernes udlægning af SAS-salget i samme periode, der taler om fald af markedsandele på fem pct. og et fald i billetsalget på op til otte pct.
Parterne er kommet på kollissionskurs efter, at SAS i midten af december besluttede at halvere provisionerne ved udstedelse af SAS-billetter på en lang række destinationer fra april i år. Modsvaret var en boykot af SAS i videst muligt omfang, så længe det ikke er til ulejlighed for kunderne.
Der er indkaldt til stormøde mellem rejsebureauernes nordiske brancheforeninger og SAS&apos; topledelse i dag onsdag kl. 10.00 i Stockholm. (/slj).
(c) Reuters Limited 1997.
