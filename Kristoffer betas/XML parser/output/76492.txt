NYE CONTAINERSKIBE FØRSTE AF SIN ART I APM-FLÅDE.

KØBENHAVN, 24 september (Reuter) - A. P. Møllers bestilling af seks containerskibe med en kapacitet på 1.100 tyve fods containere (teu) vil blive de mindste containerfeederskibe i Maersk Lines flåde, oplyser prokurist Jesper Kjædegaard fra Maersk Line Management.
Og det er en størrelse der vil være anvendelig på mange af Maersk Lines ruter for containerfeederskibe. Feeder-skibenes opgave er at sejle containere fra mindre havne til de havne, som de store containerskibe anløber.
- Vi ejer ikke nogle i øjeblikket på omkring de 1.000 teu. De mindste vi har er på omkring 1.300 teu. Der er masser af indsejlet tonnage, der kan erstattes af de nye skibe, siger han til Reuters Finans. Teu er betegnelse for en container med en længde på 20 fod.
A. P. Møller meddelte tidligere tirsdag, at rederiet har indgået aftale med China Shipbuilding Corporation i Taiwan om bygning af seks container feederskibe.
- Skibene leveres i løbet af 1998. De skal beskæftiges som feederskibe i Maerks Line&apos;s verdensomspændende rutenet og erstatte indbefragtede skibe, hed det i meddelelsen.
Jesper Kjædegaard vil ikke udelukke, at rederiet vil købe flere skibe af den størrelse senere. Men for øjeblikket har rederiet set anvendelse for seks skibe.
- På nuværende tidspunkt kunne vi se et behov for at beskæftige seks feederskibe i Østen, siger han.
Maerks Line har indgået aftaler om transport på containerfeederskibe med en stribe rederier, heriblandt danske Knud I. Larsen. Ifølge Jesper Kjædegaard er der ikke umiddelbart planer om, at de nye skibe skal erstatte indchartrede skibe fra andre danske rederier. (/uha).
(c) Reuters Limited 1996.
