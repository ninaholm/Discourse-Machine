Morgan S sænker skøn for dansk inflation.

KØBENHAVN, 19 juni (Reuter) - Trods den solide vækst i den danske økonomi er der ikke grund til at være nervøs for stigende priser - tværtimod. Flere ting peger nu i retning af, at inflationen i år og næste år bliver mindre end først ventet, konkluderer analytikere hos den amerikanske investeringsbank Morgan Stanley.
- Trods udsigterne til stærk vækst, tror vi, at inflationsrisikoen er behersket, hedder det i analysen.
Analytikerne har nedjusteret inflationsskønnet for 1997 til 2,1 fra 2,4 pct., mens 1998-tallet er nedjusteret til 2,3 pct. fra 2,6 pct., som var maj måneds skøn.
Investeringsbanken henviser til, at stigningen til 2,7 pct. i januar fra 2,4 pct. i december var det foreløbige højdepunkt. Senere er inflationen faldet til 2,2 pct. i februar og 1,7 pct. i marts og april.
- Yderligere tyder resultatet af overenskomst-forhandlingerne ikke på galopperende lønninger, hedder det. Derfor venter investeringsbanken en inflation mellem 2,0 og 2,5 pct. resten af året.
Skønnene for væksten i bruttonationalproduktet fastholdes på 3,5 pct. i år og 3,1 pct. i 1998, ligesom vurderingen af ledigheden fortsat er en arbejdsløshed 8,0 pct. i 1997 og 7,8 pct. i 1998.
- Ole Mikkelsen (+45) 33 96 96 54.
(c) Reuters Limited 1997.
