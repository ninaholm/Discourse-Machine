Presserunde - Finans/Økonomi onsdag 2 april.

Reuters står ikke inde for avisartiklernes nøjagtighed: 1) Metal-formanden Max Bæhring vender sig skarpt imod regeringens planer om at oprette skånepuljejob, der skal støtte de virksomheder, der ansætter folk med nedsat arbejdsevne. &quot;Vi ønsker ikke et nyt kassesystem eller en ny fondsdannelse på arbejdsmarkedet,&quot; siger Max Bæhring. (Børsen s. 16)
2) Storkonflikten har været tættere på, end de fleste forestiller sig. Det siger DA-formand Niels Fog, efter at overenskomst-forhandlingerne nu er endeligt afsluttede. Senest natten til påskelørdag var DA på nippet til at lade det hele bryde sammen. (Fri Akt. s. 5)
3) Pensionsforsikrings-selskabet PFA kan se tilbage på et 1996, hvor det lykkedes selskabet at hente en pæn fremgang i præmie-og fondsindtægter hjem samtidig med, at udgiftniveauet blev fastholdt. Resultatet før henlæggelse til bonusudjævning (det disponible resultat) blev da også på 3,2 mia. kr. - det bedste i koncernens historie. Nettoresultat blev på 457 mio. kr. mod 327 mio. kr. i 1995. Ledelsen betegner resultatet som tilfredsstillende. Resultatet er genereret ud af et samlede præmier, indskud og investeringsafkast på 16,2 mia. kr. (JP E&amp;Ø s. 12, Børsen s. 24, Pol. s. 12)
4) Kunderne mister tilliden til bankerne, hvis enhver kan tinge sig til lavere priser, siger Kaj Steenkjær, bankdirektør for landets fjerde største bank, Jyske Bank. Udtalelsen kommer som en kommentar til den forløbne uges debat om bankernes prispolitik. &quot;Bankerne har ikke sine medarbejdere med sig, hvis kunden bare kan tage telefonen og få sin pris nedsat. Det skal ikke være som en tyrkisk bazar, for så mister man da først tillid set fra kundens side. (Berl. Tid. s. 1)
5) Den tyske Bosch-koncern slog med et bud på 952 mio. kr. Sony i opløbet om at købe mobiltelefon-fabrikken Dancall. Werner Andexser, bestyrelsesmedlem i Bosch, fastslog i går, at man vil opretholde den nuværende produktion og såfremt afsætningen øges, planlægger Bosch en udvidelse af fabrikken i Pandrup. Indtil videre vil man dog se tiden lidt an, siger Werner Andexser. (Berl. Erh. side 1 og 6, JP E&amp;Ø s. 1 og 2, Børsen s. 1 og 4, Pol. s. 12).
(c) Reuters Limited 1997.
