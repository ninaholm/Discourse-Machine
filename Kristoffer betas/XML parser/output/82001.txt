Adtranz i Randers vil ikke kommentere tog-ordre.

KØBENHAVN, 24 marts (Reuter) - Ledelsen hos togfabrikanten Adtranz i Randers har mandag ingen kommentarer til Trafikministeriets melding om, at virksomheden får del i danmarkshistoriens største tog-ordre på 112 S-tog til det københavnske S-togsnet.
Ifølge Trafikministeriet skal Adtranz levere arbejde for 1,5 til to mia. kr. til det tyske konsortium, Linke Hofmann Busch/Siemens, der har vundet hovedordren på 8,2 mia. kr.
Togkøbet skal vedtages under den kommende finanslov, og Adtranz vil ikke kommentere ordren, før finansloven er endelig vedtaget til efteråret. Det oplyser sekretæren for Adtranz&apos; adm. direktør, Per Nørret, der er bortrejst mandag.
Mandag fremlægger Trafikminister Bjørn Westh de aktstykker, der omhandler ordren, for Folketingets Finansudvalg.
- Der er på forhånd flertal for indkøbet af de nye S-tog i Folketingets Finansudvalg, skriver Trafikministeriet i en meddelelse mandag.
De 112 tog skal leveres fra år 1999 til år 2005, og de første seks test-tog er allerede leveret, oplyser ministeriet.
- Morten Bonde Pedersen (+45) 33 96 96 51.
(c) Reuters Limited 1997.
