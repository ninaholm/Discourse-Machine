KOMPAN VENTER BESKEDENT 97-UNDERSKUD I KOMPAN INC.

KØBENHAVN, 28 februar (Reuter) - Kompan Internationals amerikanske datterselskab, Kompan Inc., ventes at komme ud af regnskabsåret 1997 med et beskedent underskud, oplyser koncernens adm. direktør Flemming Schandorff.
- Der var budgetteret med et positivt resultat for 1997, men det har vi i den her forbindelse justeret ned til et beskedent underskud, siger Flemming Schandorff til Reuters Finans.
Vurderingen kommer i forlængelse af, at koncernen har nedjusteret forventningerne til regnskabsåret 1996 - netop på grund af problemer i det amerikanske datterselskab.
Ledelsen har således indtil for nyligt troet, at det amerikanske selskab ville komme ud af 1996 med et underskud på godt to mio. kr. Men da det afsluttede 1996-regnskab dukkede op i hovedsædet på Fyn, viste det et underskud på 5,3 mio. kr. Det tal voksede senere yderligere.
- Da blev vi meget usikre på, hvor meget vi kan stole på dem. Det bevirkede, at jeg bad vores økonomidirektør om at tage derover for at lave et gennemgribende eftersyn af hele økonomien, og han kom tilbage og sagde, at det ikke var 5,3 mio. kr. men 11 mio. kr., vi taler om, forklarer Flemming Schandorff.
Derfor nedjusterede koncernen fredag forventnigerne til 1996-resultatet med 11 mio. kr. til et resultat før skat på 14,8 mio. kr. Kompans regnskabsperiode har hidtil været fra den 1. april til den 31. marts.
Men da selskabet har besluttet at følge kalenderåret fremover, vil der blive offentliggjort et regnskab den 17. marts, der dækker perioden fra den 1. april 1996 til den 31. december 1996.
Kompan International, der er verdens største producent af legeredskaber, havde i det seneste årsregnskab en omsætning på godt en halv mia. kr.
- Ole Mikkelsen (+45) 33 96 96 54.
(c) Reuters Limited 1997.
