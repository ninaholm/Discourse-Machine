Direkte information til aktionærer - Søderberg.

KØBENHAVN, 10 april (Reuter) - Skibsreder Jess Søderberg vil give A. P. Møllers aktionærer informationerne om selskabet direkte. Derfor er antallet af sider i 1996-regnskabet fra A. P. Møller Gruppen udvidet med otte sider til 22 sider i alt, og samtidig for første gang sendt direkte til de navnenoterede aktionærer, oplyser skibsrederen.
- Det er et udtryk for, at vi har inkluderet associerede virksomheder og andre virksomheder i gruppen, der allerede har offentliggjort tilgængelige tal. Det har vi ikke gjort tidligere, siger Jess Søderberg til Reuters Finans torsdag.
A. P. Møller offentliggjorde torsdag 1996-regnskabet, og det viste for de to børsnoterede selskaber, D/S Svendborg og D/S 1912 og de to i fællesskab ejede interessentselskaber Tank-og Ruteskibe og Olie-og Gasaktivitet et resultat før skat på 3.492 mio. kr. mod 2.793 mio. kr. året før.
- Vi synes, at aktionærerne skal have tallene direkte fra os i stedet for fra pressen. Pressen kan jo være nødt til at skære ned nogle steder. Det er jo ikke altid lige heldigt. Derfor synes vi, at aktionærerne lige så godt kunne læse det hele fra os, tilføjer Jess Søderberg.
Om de nye tiltag i årsregnskabsmeddelelsen går igen har skibsrederen ikke taget stilling til endnu.
- Jeg har ikke spekuleret på halvårsmeddelelsen, men vi gør, hvad vi tror der er bedst i selskabernes interesse, understreger Jess Søderberg.
- Stig Ørskov Pedersen (+45) 33 96 96 59.
(c) Reuters Limited 1997.
