BG og Top DK fortsætter samarbejde - Top (rettet).

I første udgave af denne historie skrev vi, at BG Bank og Topdanmark har et fælles kundeemneregister. Det er ikke korrekt. BG Bank og Topdanmark har gensidig henvisning af kundeemner. Nedenfor følger en rettet version. Reuters Finans beklager.
KØBENHAVN, 13 juni (Reuter) - BG Bank og Topdanmark fortsætter deres samarbejde på uændrede vilkår, selvom Nykredit nu trækker sig fra det strategiske samarbejde mellem de tre finanskoncerner. Dermed medfører BG Banks og Topdanmarks forøgelse af deres gensidige ejerandele ikke umiddelbart et tættere samarbejde mellem de to.
- Vi fortsætter det nuværende samarbejde under samme form og vilkår som hidtil, siger kommunikationschef Steffen Heegaard fra Topdanmark til Reuters Finans fredag.
De to parter har derfor efter afskeden med Nykredit underskrevet en ny bilateral samarbejdsaftale.
Topdanmark og BG Bank samarbejder både på livsforsikrings-og skadesforsikringsområdet. På livsforsikringssiden har Topdanmark overtaget halvdelen af BG Banks livsforsikringsselskab, BG Pension, som nu indgår i koncernfællesskab med Topdanmark Livsforsikring.
På skadesforsikringssiden har Topdanmark udviklet et produktprogram for privatkundemarkedet, som sælges igennem BG Banks filialnet. På erhvervskundemarkedet har de to selskaber gensidig henvisning af kundeemner.
- Stig Ørskov Pedersen (+45) 33 96 96 59.
(c) Reuters Limited 1997.
