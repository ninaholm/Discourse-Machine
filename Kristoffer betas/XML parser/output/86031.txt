SAS får samme halvårsresultat som i fjor - dir.

KØBENHAVN, 25 juli (Reuter) - SAS har haft et kanongodt andet kvartal af 1997, der i et hug sletter indtrykket af en presset indtjening fra første kvartal, fremgår det af en artikel i den norske erhvervsavis, Dagens Næringsliv fredag.
- Tallene for april, maj og juni er så positive, at alt tyder på, at vi vil opnå samme resultat efter første halvår som i fjor, siger informationsdirektør i SAS, Peter Forsmann, til Dagens Næringsliv.
I de første seks måneder af 1996 havde SAS inklusiv tilbageførte miljøskatter et overskud på 1.176 mio. SEK. I første kvartal af 1997 blev det skuffende til et underskud på 269 mio. SEK, så SAS-direktøren lægger hermed op til et overskud i andet kvartal i år i størrelsesordenen 1,45 mia. SEK.
Et sådant resultat vil komme bag på de fleste aktieanalytikere, som Reuters Finans talte med fornylig i forbindelse med SAS-aktiens himmelflugt.
SAS-aktien er på seks uger steget omkring 60 pct. Den danske SAS-aktie lukkede torsdag otte kr. til kurs 114 i et generelt faldende marked.
- Søren Linding Jakobsen (+45) 33 96 96 53.
(c) Reuters Limited 1997.
