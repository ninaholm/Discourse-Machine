USA bedre end i starten af året - Radiometer dir.

KØBENHAVN, 13 marts (Reuter) - Radiometer afventer fortsat situationen på to af den danske medico-koncerns hovedmarkeder for eventuelt at nedjustere sin resultatprognose for indeværende regnskabsår 1996/97. Det siger adm. direktør i Radiometer, Johan Schrøder til Reuters Finans torsdag.
- Den samlede efterspørgsel i USA går generelt noget bedre, end den gjorde i begyndelsen af året - for os. Men det skulle den også, hvis vi skulle indhente det, vi har været bagud. Japan er fortsat sløv, men det er først mod slutningen af marts, at vi kan danne os et samlet billede af situationen, siger Johan Schrøder.
I den seneste regnskabsmeddelelse fra december holdt Radiometer en dør åben for en nedjustering. Efterspørgslen på det amerikanske marked blev betegnet som svag, mens det japanske marked i første halvdel af 1996/97 led under et for sent vedtaget statsbudget. Beslutningen om en eventuel nedjustering blev sat til marts. Radiometers regnskabsår løber til den 30. april.
Johan Schrøder vil ikke love, at selskabet kommer med et billede af den aktuelle økonomiske situation inden udgangen af regnskabsåret - men næsten.
- Jeg regner med, at der under alle omstændigheder vil komme en meddelelse i enten slutningen af marts eller starten af april, siger han således.
Radiometer-direktøren, der samtidig er storaktionær i selskabet gennem Investeringsselskabet af 30.4.92, oplyser, at Radiometer vil nedjustere resultatprognosen, hvis den afviger mere end 10 pct. fra det forventede.
- Hos os har vi brugt den tommelfingerregel, at hvis vores egne interne resultatforventninger afviger med mere end 10 pct., fra hvad vi har sagt tidligere, føler vi os forpligtet til at meddele det. Men det er ikke fordi, at vi er specielt bekymrede, siger Johan Schrøder.
For 1996/97 forventer Radiometer et ordinært resultat før skat på ca. 200 mio. kr. mod 231 mio. kr. i 1995/96.
I de første seks måneder af regnskabsåret kunne medico-aktiviteterne, ikke helt holde trit med budgettet, mens koncernens andet store forretningsområde, metallografi, havde et godt halvår.
- Søren Linding Jakobsen (+45) 33 96 96 53.
(c) Reuters Limited 1997.
