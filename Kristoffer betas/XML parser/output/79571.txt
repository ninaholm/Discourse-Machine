FLS SER OMSÆTNING I 97 PÅ CA 21 MIA KR - RIISAGER.

KØBENHAVN, 30 januar (Reuter) - FLS Industries forventer i 1997, at nå en omsætning på ca. 21 mia. kr. Det gav adm. koncerndirektør Birger Riisager udtryk for mandag aften på Dansk Aktionærforenings Årskonference.
- I 1987 havde vi en omsætning på omkring syv mia. kr. I indeværende år er vi på vej mod en tre-dobling af denne omsætning - altså ca. 21 mia. kr., præciserede Birger Riisager overfor Reuters Finans efter sin tale til aktionærforeningens medlemmer.
FLS Industries havde i 1995 en omsætning på godt 18 mia. kr. I 1996 forventes det, at omsætningen landede på omkring 19,5 mia. kr.
Af hensyn til de børsetiske regler ville Birger Riisager ikke oplyse noget om forventningerne til indtjeningen i 1997. Lunefuldt henviste koncernchefen til, at Københavns Fondsbørs direktør, Lars Johansen, også var til stede på konferencen.
Netop de børsetiske regler, oplysningskravene og forholdet til aktionærerne beskæftigede Riisager sig med i sin tale. Han udtrykte stor forståelse for kravet om åbenhed i informationen om selskabet, men understregede, at der til tider er andre end fondsbørsen og aktionærerne at tage hensyn til.
- I vores information må vi tage hensyn til andre interessegrupper. Og I må finde jer i, at vi foretager en afvejning om det er rimeligt at tilfredsstille aktiemarkedet eller tage hensyn til andre interessegrupper, sagde Birger Riisager.
Temaet på konferencen var bl.a. det globale marked og internationalisering. I den forbindelse sagde Birger Riisager, at det i stigende grad også er nødvendigt at flytte servicefunktioner, altså ingeniørarbejde, til udlandet og ikke kun selve produktionen.
Endelig forsikrede koncerndirektøren foreningens medlemmer, at man ved at tilpasse koncernstrukturen ville forsøge at reducere den såkaldte holding-discount som prisen på FLS-aktien afspejler. Ifølge Riisager handles aktien næsten med en firedobbelt rabat på grund af de mange holding selskaber, der karakteriserer FLS-koncernens ejerstruktur. (/pbt).
(c) Reuters Limited 1997.
