Thrige-Titans salg præget af mat stemning i 96.

KØBENHAVN, 18 marts (Reuter) - Både det tyske marked for jævnstrømsmotorer og markedet for landbrugsmaskiner i Europa var i 1996 præget af en afmatning, som smittede af på Thrige-Titans 1996, fremgår det af årsregnskabsmeddelelsen tirsdag.
- Markedet for Gruppens landbrugsmaskiner blev i Europa præget af en vis afmatning. På de oversøiske markeder sporedes nogen tilbageholdenhed i årets start, men sidst på året var ordreindgangen herfra igen normaliseret, skriver Thrige-Titan.
Thrige Agro fik derfor et lavere resultat i 1996 end året før, konstateres det.
Thrige-Titans omsætning faldt sidste år med 16 mio. kr. til 761 mio. kr. mens resultat før skat blev reduceret med to mio. kr. til 17,8 mio.
Salget af jævnstrømsmotorer i Tyskland var sidste år præget af opbremsning af industriinvesteringer.
- Den i 1995 gennemførte lukning af den ene af Gruppens motorfabrikker i Tyskland og overførsel af produktionen til Gruppens virksomhed i Frankrig har sammen med andre tiltag givet besparelser, som resultatmæssigt mere end modsvarer den lavere omsætning, skriver Thrige-Titan dog.
Selskabet venter at komme ud af regnskabsåret 1997 med et resultat, der er på niveau med 1996.
- Under forudsætning af uændrede konjunkturforhold i resten af 1997 på hovedmarkederne i Europa og specielt i Tyskland forventes der for året en omsætning og et nettoresultat på niveau med 1996, skriver ledelsen.
- Uffe Hansen (+45) 33 96 96 58.
(c) Reuters Limited 1997.
