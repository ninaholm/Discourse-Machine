PÆN AKTIVITET PÅ STIGENDE DANSK AKTIEMARKED.

KØBENHAVN, 23 december (Reuter) - De danske aktiehandlere sluttede deres juleindkøb i fin stil, og i forhold til forventningerne til dagens handel har der været pæn aktivitet, noterer en dealer sig.
- Man tager forskud på det nye år, når nu handlerne har valør i 1997, men aktivitetsniveauet var alligevel ganske overraskende, siger han.
KFX-indekset slutter dagen med et plus på 1,22 point i rekordniveauet 133,37, og der er tale om bred interesse blandt KFX-aktierne, en interesse som dealeren forventer fortsætter i dagene efter julehelligdagene.
(c) Reuters Limited 1996.
