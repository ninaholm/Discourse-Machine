Elite Shipping fik 1996-resultat som forventet.

KØBENHAVN, 22 april (Reuter) - Elite Shipping fik som ventet et nettoresultat i 1996 på 19,1 mio. kr. mod 44,0 mio. kr. i 1995, fremgår det af en regnskabsmeddelelse tirsdag.
Det skyldes, at selskabet i slutningen af november nedjusterede sin resultatprognose til ca. 20 mio. kr. Skibenes nettoindtjening levede i 1996 således ikke op til forventningerne. Selskabet venter for 1997 et overskud på niveau med 1996.
Grunden til problemerne med nettoindtjeningen skal findes i et faldende rateniveau hen over sommeren og efteråret 1996. Samtidig har der været et øget antal ventedage uden indtjening, og oven i det kom, at driftsomkostningerne har været lidt større end ventet.
For at komme de øgede omkostninger til livs har rederiet haft genforhandlinger med leverandører og udskiftet danske junior officerer med internationale besætninger.
Rederiet har i 1996 tillige fået leveret fire nybygninger fra Aarhus Flydedok. De fire skibe M/S Arktis Mariner, M/S Arktis Mayflower, M/S Arktis Morning og M/S Arktis Meridan er i løbet af 1996 solgt til Dansk Supermarked-gruppen. Salget påvirker ikke resultatet væsentligt, men forventes fremover at bidrage positivt til rederiets indtjening.
Bestyrelsen henstiller til generalforsamlingen, at der ikke udbetales udbytte.
- Carl Johan Corneliussen (+45) 33 96 96 57.
(c) Reuters Limited 1997.
