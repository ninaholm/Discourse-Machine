J Lauritzen fastholder forventninger - adm dir.

KØBENHAVN, 4 august (Reuter) - Efter salget af to køleskibe med betydelig avance fastholder Lauritzen Gruppens rederier, der er samlet i J. Lauritzen A/S, forventningerne om et resultat før skat i 1997, der viser driftsmæssig fremgang i forhold til 1996. Det oplyser adm. direktør i J. Lauritzen A/S, Claus V. Ipsen, til Reuters Finans.
- Forventningen til 1997 er uændret en vis fremgang i forhold til 1996, siger han.
Selskabet meddelte fredag, at Lauritzen Reefers har solgt to køleskibe og købt to mindre med en betydelig regnskabsmæssig avance til følge. Men avancen, som Claus V. Ipsen ikke vil kommentere størrelsen af, giver altså ikke anledning til at ændre på resultatprognosen.
Salget af køleskibene og købet af de to mindre skal ses som et led i rederiets strategi fra 1995 om at sikre en optimal sammensætning af flåden. Dengang var planen bl.a. at sælge fire skibe, oplyser Ipsen. Det er nu gennemført, og der er ikke udsigt til yderligere skibshandler.
- Det, vi lagde planer om i 1995, har vi nu gennemført. Så vi har ingen umiddelbare planer om mere (salg af skibe, red.), siger Claus V. Ipsen, men tilføjer i samme åndedrag, at verden jo er dynamisk.
Som forudsætning for opfyldelse af målet om en forbedring i resultatet nævnte selskabet i forbindelse med aflæggelse af årsregnskabet bl.a. stabile valutakurser samt en faldende oliepris.
Som bekendt har den amerikanske dollar været alt andet end stabil. Siden årsskiftet er dollaren steget omkring 20 pct. overfor kronen. En udvikling, der er i selskabets favør, da den betydeligste del af selskabets indtjening sker i US-dollars, mens en stor del af omkostningerne er i danske kroner. Men J. Lauritzen ikke får den fulde gavn af, at dollaren nu er steget til over syv danske kroner.
- Vi får kun halv fordel at stigningen, da vi allerede har dækket 50 pct. af vores dollar-salg i år, siger Claus V. Ipsen.
Primo februar havde selskabet ved terminssalg dækket ca. 50 pct. af det forventede cashflow i dollars, fremgår det af årsberetningen.
J. Lauritzen opnåede i 1996 er ordinært resultat før skat på 11 mio. kr. Og selvom resultatet ventes at stige i 1997, regner selskabet ikke med et acceptabelt afkast før i 1998.
- Før vi når dertil, kan vi jo ikke være tilfredse, siger Claus V. Ipsen.
Lauritzen Gruppen som helhed kom ud af 1996 med et underskud på 259 mio. kr. mod et minus på 832 mio. kr. året før.
- Per Bech Thomsen (+45) 33 96 96 56.
(c) Reuters Limited 1997.
