Containerrater på vej op på Atlanten - blad.

KØBENHAVN, 7 august (Reuter) - Containerfragtraterne på Atlanterhavstrafikken er stabiliseret og endda på vej op efter i længere tid at have ligget på det laveste niveau i mange år. Det skriver det amerikanske tidsskrift Journal of Commerce.
Både fra Europa til Nordamerika og den anden vej er containerskibene fyldte, hedder det.
Fremgangen skyldes ikke mindst den fortsatte fremgang for den amerikanske økonomi. Fremgangen kan aflæses i antallet af containere, der er ankommet til de amerikanske østkysthavne og havnene ved Mexikanske Gulf i løbet af årets første halvdel. Mængden af importeret vin er eksemplvis steget med 26 pct. og mængden af importeret whiskey og rum er steget med 22 pct,, skriver Journal of Commerce, der også nævner en fremgang på 42 pct. i mængden af importeret kvinde-og børnetøj.
Af Journal of Commerce fremgår det ligeledes, at A. P. Møller Gruppens Maersk Line og partneren Sea-Land ikke er alene om at vise interesse for Sydamerika.
De to linierederier meddelte mandag, at de nu udvider serviceringen af de sydamerikanske havne. Det samme gør to andre linierederier, Mediterranean Shipping og Columbus Line, skriver Journal of Commerce. Mediterranean Shipping påbegynder besejling af Brasilien og Argentina i begyndelsen af september, mens Columbus Line netop har øget kapaciteten på sin Sydafrika-trafik.
- Stig Ørskov Pedersen (+45) 33 96 96 59.
(c) Reuters Limited 1997.
