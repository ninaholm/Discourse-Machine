DDB er åben for opkøb i Norge - avis.

KØBENHAVN, 27 maj (Reuter) - Den Danske Bank er åben overfor opkøb i Norge, men der vil ikke blive tale om en fjendtlig overtagelse, oplyser bankdirektør Knud Sørensen til den norske avis Aftenposten.
- Skulle vi beslutte at udvide vor virksomhed (i Norge, red.), vil det mest naturligt ske gennem opkøb af en norsk bank. Men vi har ingen opkøbsplaner, og ved heller ikke, om der findes aktuelle kandidater, siger Knud Sørensen til Aftenposten. Han understreger, at fjendtlige opkøb ikke kan komme på tale.
Den Danske Bank åbnede en filial i Oslo mandag. Den skal i første omgange hovedsageligt betjene erhvervskunder. Banken har hidtil blot haft et repræsentationskontor i Norge.
Knud Sørensen tror på en udvikling mod færre og større aktører på det nordiske marked. På sigt forventer han, at den nuværende situation med 2-4 storbanker i hvert af de nordiske lande vil blive erstattet af en situation, hvor tre-fire aktører fremstår som dominerende i Norden uafhængigt af grænserne.
- Recepten er ganske enkelt at købe og eje. Men vi må være varsomme med at købe for at vokse. Ingen skal kunne beskylde Den Danske Bank for at lide af volumesyge, siger Knud Sørensen til avisen.
På grund af bankens størrelse og internationale netværk forventer Knud Sørensen, at banken kan deltage i forvaltningen af den norske olieformue.
- Vi har meldt os i kampen om at få forvaltningen af dele af den norske olieformue, men ved at konkurrencen på dette område er stor, siger Knud Sørensen.
- Ole Mikkelsen (+45) 33 96 96 54.
(c) Reuters Limited 1997.
