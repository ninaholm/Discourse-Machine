SAS-MEDARBEJDERE SKAL LØBE STÆRKERE FREMOVER.

KØBENHAVN, 21 november (Reuter) - SAS vil ikke fyre folk på trods af problemer med stigende omkostninger. Det slår SAS finansdirektør Gunnar Reitan fast overfor Reuters Finans. Derimod vil der blive tale om, at den nuværende medarbejderstab skal løbe stærkere, fordi SAS forventer en vækst i flytrafikken på linie med den generelle tendens, samtidig med, at der i princippet er indført et ansættelsesstop.
- Det betyder, at vi kan øge aktiviteten og effektiviteten ganske betragteligt, før det bliver spørgsmålet om at afvikle personel, siger Gunnar Reitan.
Flytrafikken vokser, og der er grund til at forvente, vurderer han, at den også vil vokse i de nærmeste år. Det betyder, at der findes en mulighed for at forbedre effektiviteten ved at fastholde det nuværende antal medarbejdere.
- Det vil være vores klare strategi. Den generelle forventning til flytrafikken i Europa er, at der bør være forudsætning for en passagervækst i størrelsesordnen fem pct. i de nærmeste to-tre år. Og det betyder, at der er mulighed for vækst i flyindustrien og dermed også for SAS, siger han.
Samtidig med at SAS har ansættelsesstop, er der en løbende omsætning af ansatte på fem pct. Og som det er i dag bliver stillingerne i princippet genbesat internt. Det betyder, at SAS vil øge aktiviteten samtidig med at der blver færre medarbejdere. Og det øger muligheden for at effektivisere uden egentligt at fyre folk.
SAS Gruppens regnskab for årets første ni måneder, der blev offentliggjort tirsdag, har skabt fornyet fokus på antallet af medarbejdere. Således havde flyselskabet SAS 20.750 ansatte i årets første tre kvartaler, hvilket er knap 800 flere end i samme periode sidste år.
SAS&apos; bestræbelser på at forbedre punktligheden i flyafgangene har bl.a. betydet, at selskabet har været nødt til at ansætte folk.
Tillidsrepræsentanter er til et møde i Stockholm torsdag, for at blive orienteret om udviklingen i SAS på baggrund af, at resultaterne for årets første ni måneder er offentliggjort. Repræsentanterne får en sådan orientering, hver gang der kommer et regnskab. (/uha).
(c) Reuters Limited 1996.
