Presserunde - Erhverv tirsdag 17 juni.

Reuters står ikke inde for avisartiklernes nøjagtighed 1) 10 af de største danske fødevarevirksomheder mærkede intet til det officielle Kinas kulde over for Danmark, da de i begyndelsen af juni deltog i det første større eksportfremstød i Kina siden den diplomatiske krise mellem de to lande. Tværtimod var der stor interesse for bl.a. salami, småkager og chokolade, så deltagerne fik både værdifulde kontakter og ordrer ud af besøget. Bag satsningen stod bl.a. Danisco Foods, Toms Fabrikker, Tulip, Dancake og Dat Schaub. (Jyllands-Posten Erhverv &amp; Økonomi side 3)
2) Godsvognmændene vil slå sig sammen i en slagkraftig organisation igen. De tre vognmandsforeninger Danske Vognmænd, Foreningen af Danske Eksportvognmænd og Vognmandsfagets Arbejdsgiverforening har besluttet at skabe en ny fælles organisation, som på længere sigt helst også skal omfatte vognmændene inden for persontransport. (Jyllands-Posten Erhverv &amp; Økonomi side 2, Det Fri Aktuelt side 10)
3) Den nye, reklamefinansierede radiostation Radio 2, der bl.a. har Tele Danmark i sin ejerkreds, har så få lyttere, at det kun er lykkedes at sælge syv reklamekampagner siden lanceringen. Oluf Ravn fra TV2 Reklamer siger, at det har været sværere at få gang i reklamesalget, fordi der har været så få lyttere. Der var i april måned kun 108.000 lyttere - kanalen har potentielt 1,8 millioner lyttere, og skal have 500.000 for at være attraktiv for annoncører. (Berlingske Erhverv side 1)
(Presserunden er udarbejdet af Finansinformation).
(c) Reuters Limited 1997.
