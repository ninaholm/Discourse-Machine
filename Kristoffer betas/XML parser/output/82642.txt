Unibank betaler rentekompensation i ankenævns-sag.

KØBENHAVN, 15 april (Reuter) - Unibank har besluttet sig for at rette sig efter en kendelse i Pengeinstitutankenævnet og betale en rentekompensation, oplyser banken tirsdag.
- Vi har besluttet at holde arvingerne uden for den principielle diskussion om tavshedspligten og vil derfor betale den rentekompensation, som flertallet (i ankenævnet, red.) når frem til, siger direktør Jørn Kr. Jensen fra Unibank.
Sagen drejer sig om en 93-årig senil dement kvinde der kun fik en pct. i rente på den lille million kr., hun havde stående i banken.
Pengeinstitutankenævnet var ikke enige i deres kendelse. Tre dommere gav kvinden ret, mens to var imod med henvisning til bankhemmeligheden.
En af kvindens arvinger havde fået fuldmagt til at klare kvindens pengesager, men Unibank orienterede aldrig arvingen om muligheden for bedre renter.
Spørgsmålet om tavshedspligt vil banken nu søge afklaret hos myndighederne, så ankenævnets afgørelse ikke bliver et problem for hele sektoren, fremgår det af meddelelsen fra banken.
- Ole Mikkelsen (+45) 33 96 96 54.
(c) Reuters Limited 1997.
