Jelved sætter ild på broerne til V og K - blad.

KØBENHAVN, 5 marts (Reuter) - Den radikale leder, Marianne Jelved, sætter ild på de broer, der bandt det lille midterparti sammen med V og K gennem to et halvt års regeringssamarbejde.
I de radikales blad, Radikal Politik, tager hun skarp afstand fra de tidligere regeringspartnere.
- Vi oplevede især i sidste periode med V og K, at det stort set var umuligt at komme igennem med noget som helst, siger hun i en artikel i bladet, hvor hun samtidig kritiserer Venstre for partiets udspil til program for en kommende borgerlig regering.
- Jeg har svært ved at finde noget som helst i Venstres program pt., hvor vi ville få nemmere ved at samarbejde med dem end med socialdemokraterne, siger hun.
I en anden artikel i bladet slår Marianne Jelved fast, at der efter CDs udtræden af regeringen kun er &quot;to poler i næste valgkamp&quot;.
- Det er SR og VK, siger hun.
Hun slår dog fast, at de radikale går til valg næste gang på deres eget program fremfor at gå til valg på SR-samarbejdet.
- Men det ville da være mærkeligt, hvis vi havde siddet i regering i fem et halvt år, og var i gang med et arbejde, vi synes fungerer, at vi så ikke fortsatte, spørger hun.
Med ordene &quot;fem et halvt år&quot;, lader hun samtidig skinne igennem, hvornår hun venter et valg: midt i 1998.
- Vi vil ikke have et valg før valgperiodens udløb. Derfor tror jeg, regeringen går valgperioden ud, og det er det fornuftigste, siger Marianne Jelved.
- Morten Bonde Pedersen (+45) 33 96 96 51.
(c) Reuters Limited 1997.
