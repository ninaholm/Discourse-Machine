DSV gik frem i halvår på trods af havne-blokaden.

KØBENHAVN, 28 februar (Reuter) - De Sammensluttede Vognmænd (DSV) formåede i første halvår af regnskabsåret 1996/97 at øge det ordinære overskud med ca. 38 pct. til 58,2 mio. kr. Det fremgår af koncernens halvårsregnskab, der blev fremlagt fredag.
Fremgangen kom selvom DSV i november 1996 blev negativt påvirket af lastvogns-blokaden af de danske havne.
- Blokaden af grænser og havne i november 1996 havde også indvirkning på selskabets resultat, skriver DSV om sit største datterselskab, DSV Borup.
Derudover blev DSV Borups resultat påvirket af omkostninger i forbindelse med implementering af nyt edb, og indførelsen af et landsdækkende distributionssystem.
- De samlede påvirkninger af nævnte tre forhold er ca. 1,8 mio. kr., skriver DSV.
Ledelsen tror på en fortsat vækst i selskabet på trods af en knivskarp konkurrence på fragtmarkedet. DSV Borup omsatte i første halvår for knap 334 mio. kr., hvilket gav et resultat før skat på 13,4 mio. kr. - en anelse under budgetteret.
Derimod overraskede det næststørste selskab i koncernen, DSV Transport - Skuldelev, med et resultat før skat på lige over 15 mio. kr. ud af en omsætning på ca. 170 mio. kr.
- Omsætning og indtjening ligger over budgettet. Ledelsen forvneter også god indtjening i andet halvår. Tilbudsmængden er stadig stigende, skriver DSV.
Den samlede omsætning i koncernen steg 84,2 mio. kr. til 694,6 mio. kr.
DSV havde ultimo januar en samlet balance på 583 mio. kr., hvoraf 313 mio. kr. var egenkapital
Ledelsen foreslår i regnskabet at sænke stykstørrelsen på B-aktierne til 10 kr. fra 100 kr. Endvidere arbejdes der på at konvertere A-aktierne til B-aktier. Begge deles ventes at blive foreslået på koncernens generalforsamling til december.
- Eva Elgaard Pedersen (+45) 33 96 96 57.
(c) Reuters Limited 1997.
