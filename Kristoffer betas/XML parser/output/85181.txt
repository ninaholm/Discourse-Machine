ISS underskriver aftale om børnepasning.

KØBENHAVN, 26 juni (Reuter) - ISS har underskrevet landets første aftale om at drive en kommunal børneinstitution, fremgår det af en pressemeddelelse torsdag.
- Skovbo kommune og ISS underskrev i dag en aftale om, at ISS Juniorservice skal opføre og drive en børneinstitution med plads til 60 børn i kommunen. Efter planen skal institutionen være i drift den 1. september 1998, skriver ISS.
Hos ISS siger adm. direktør i ISS Scandinavia, Sven Ipsen, at det er glædeligt, at det langt om længe bliver muligt at afprøve et samarbejde mellem en kommune og en privat virksomhed på børneinstitutionsområdet.
- Der har været mange myter og fordomme om et sådant samarbejde, men jeg tror, at vi i aftalen med Skovby kommune har fået det bedste udgangspunkt for en kommende succes, siger ISS-direktøren.
- Søren Linding Jakobsen (+45) 33 96 96 53.
(c) Reuters Limited 1997.
