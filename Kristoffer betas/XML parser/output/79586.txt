RISIKO VED UDLANDSLÅN ER BLEVET STØRRE - SYDBANK.

KØBENHAVN, 30 januar (Reuter) - Risikoen ved at låne penge i udlandet er steget - blandt andet som følge af kronens stigning den seneste tid, vurderer analytikere fra Sydbank i Valutaudsigten, som banken udgiver.
- Den danske krone er på det seneste blevet yderligere styrket over for flere normale lånevalutater såsom DEM og CHF. Set på længere sigt venter vi ikke, at DKK vil blive styrket meget mere over for flere af de traditionelle lånevalutaer. Dette forhold betyder igen, at risikoen ved udlandslån alt andet lige er blevet større, hedder det i vurderingen.
Generelt set anbefaler Sydbank derfor, at andelen af udlandslån bringes ned. Men hvis der alligevel er behov for udlandslån, anbefaler Sydbank en portefølje bestående af DKK (55 pct.), JPY (15 pct.), CHF (20 pct.) og FIM (10 pct.) (/olm).
(c) Reuters Limited 1997.
