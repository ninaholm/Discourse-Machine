Svenske banker drives billigere end danske - OECD.

KØBENHAVN, 25 juli (Reuter) - De svenske banker bruger langt færre penge på udgifter til personale end danske pengeinstitutter, viser en rapport om de finansielle markeder, som de vestlige industrilandes økonomiske samarbejdsorganisation, OECD, har lavet.
Mens de danske pengeinstitutter i gennemsnit har personaleudgifter på 37 pct. af de samlede indtægter, så nøjes de svenske banker med at bruge 24 pct. De norske banker har også været bedre til at skære ned på personalesiden end kollegaerne i Danmark.
De nyeste tal i undersøgelsen viser, at der her i gennemsnit bruges 28 pct. af indtægterne på personale i Norge. Svenske og norske banker er dermed på niveau med de amerikanske, som støt og roligt har skåret i udgifterne til personale ned til 27 pct. fra 35 pct. af indtægterne i begyndelsen af 1980&apos;erne.
De danske pengeinstitutter har stort set ikke været i stand til at få nedbragt personaleudgifterne i forhold til indtægterne siden 1979, fremgår det.
De ansatte i svenske og norske bidrager i det hele taget også mere til bankforretningen.
Mens hver bankansat i Sverige repræsenterer knap 40 mio. kr. af den samlede balance i det enkelte pengeinstitut, er det tilsvarende tal i Danmark godt 20 mio. kr. Det antyder, at de svenske bankansatte får noget mere fra hånden end i Danmark. I Sverige er undersøgelsen delt op på banker og sparekasser, og sparekasserne er med godt 20 mio. kr. pr. ansat på niveau med gennemsnittet af alle pengeinstitutter i Danmark.
Undersøgelsen omfatter perioden fra 1979 til 1995, og balancernes størrelse i forhold til antal ansatte er i 1987-priser.
- Ole Mikkelsen (+45) 33 96 96 54.
(c) Reuters Limited 1997.
