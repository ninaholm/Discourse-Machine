SAS havde svag måned i Norge i juli - avis.

KØBENHAVN, 5 august (Reuter) - Juli blev en dårlig måned for SAS i Norge, da passagertallet var fem pct. lavere end for samme måned sidste år, skriver den norske erhvervsavis, Finansavisen tirsdag.
- Juli-trafikken styres i høj grad af vejret. Erfaringer viser, at vi rejser meget mindre, når vejret er godt, siger fungerende informationschef for SAS i Norge, Wenche Halsen, til Finansavisen.
Hun henviser til, at i alt 253.328 passagerer rejste med SAS i Norge mod 266.576 i samme måned i fjor. SAS gør ydermere opmærksom på, at en sammenligning med sidste års juli måned er præget af de mange jubilæumsbilletter og dårligt vejr.
SAS offentliggør sine samlede trafiktal for juli på torsdag den 7. august.
I juni steg antallet af SAS-passagerer med 6,5 pct. til næsten to mio., og SAS fremhævede især en stærk udvikling på de europæiske, interskandinaviske og norske indenrigsruter.
I de første seks måneder er passagertallet steget med fire pct. til godt 10 mio.
- Søren Linding Jakobsen (+45) 33 96 96 57.
(c) Reuters Limited 1997.
