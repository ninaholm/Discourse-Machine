Valuta - GBP falder tilbage i stille marked.

KØBENHAVN, 18 november (Reuter) - Det engelske pund
har ikke formået at holde rekordniveauet fra fredagens
valutahandel omkring kurs 1,6700 over for dollaren og
handles mandag formiddag til 1,6635 GBP/USD.
Tekniske analytikere ser pundet lavere på kort sigt,
men ser yderligere potentiale op til 1,70/1,71 dollar per
pund på mellemlangt sigt.
I Japan viste handelsoverskuddet for okotober et fald
på 12,9 pct., hvor analytikerne havde ventet en svag
stigning. Til gengæld steg Japans overskud i handelen
med USA for første gang i 20 måneder.
- Faldet i det samlede handelsoverskud var skuffende,
men tallet for den bilaterale handel med USA var positivt.
De to udlignede stort set hinanden, fortæller Paul
Meggyesi fra Deutsche Morgan Grenfell.
Således kan en dollar erhverves for 111,20 yen mod
en kurs på 110,75 yen fredag eftermiddag.
Over for den tyske mark handles dollaren i kurs
1,5055, hvilket er uændret fra fredag. En dealer fortæller
om stilhed i markedet, som ventes fortsætte frem til
offentliggørelsen af det tyske M3-tal og Ifo-indeks senere
på ugen.
Den danske krone holder sig omkring 3,8400 kroner per
D-mark.
DEM/DKK  USD/DKK FRF/DKK USD/JPY USD/DEM
Mandag    10.57  3,8400   5,7805  1,1360  111,25  1,5055
Fredag    14.40  3,8400   5,7815  1,1360  110,75  1,5055
(/clm).
(c) Reuters Limited 1996.
