Råd ser på brasiliansk Carlsberg-aftale.

SAO PAULO, 25 juli (Reuter) - Den brasilianske pendant til det danske konkurrenceråd, Cade, overvejer, om der skal stilles skrappere krav til samarbejdsaftalen mellem Carlsberg og det brasilianske bryggeri Skol Breweries, der hører under Brahma-gruppen, oplyser en talsmand fra Cade til Reuters.
Truslen kommer efter, at det brasilianske konkurrenceråd fornylig har afgjort, at samarbejdet mellem det lokale bryggeri, Antartica Paulista, og den amerikanske bryggerigruppe Anheuser-Busch, skal opløses inden for en to-årig periode.
Talsmanden fra Cade tilføjer, at afgørelsen om opløsningen af samarbejdet kan blive taget op til ny overvejelse, hvis de to bryggerier ændrer på indholdet af deres kontrakt, som bl.a. omhandler en aftale om priskontrol.
Cade skal snart tage stilling til samarbejdsaftalen mellem Carlsberg og Skol om produktion og salg af Carlsberg-øl i Brasilien. Ifølge talsmanden fra Cade kan den netop afsagte afgørelse omkring Antartica Paulista og Anheuser-Busch forventes at få indvirkning på konkurrencerådets stillingtagen til Carlsbergs aftale.
Konkurrencerådets afgørelse omkring samarbejdet mellem Antartica Paulista og Anheuser-Busch er ikke den første afvisning af samarbejdsaftaler mellem brasilianske-og udenlandske bryggerier.
I begyndelsen af juni afviste rådet en lignende aftale mellem den brasilianske bryggerigruppe Brahma og den amerikanske bryggerigruppe Miller, der ejes af Philip Morris.
Skol Breweries er et helejet datterselskab i Brahma-gruppen, som er Latinamerikas største bryggerigruppe med et årligt ølsalg på ca. 40 mio. hl og en markedsandel i Brasilien på over 50 pct.
Til sammenligning solgte Carlsberg-gruppen i 1995/96 32,3 mio. hl øl på verdensplan.
- Jørn Nurkka (+45) 33 96 96 55.
(c) Reuters Limited 1997.
