ØGEDE OMKOSTNINGER VIL PÅVIRKE CARLSBERG.

KØBENHAVN, 25 november (Reuter) - Carlsbergs fremtidige indtjening vil fremover være påvirket af store markedsføringsomkostninger, samt af investeringer på nye markeder, oplyser direktør Walther Poulsen til Reuters Finans mandag.
- Når vi ser på de tendenser der er på markedet, så er der behov for meget store beløb til markedsføring, og det er jo langsigtede investeringer, fordi det er penge lige ud af lommen, som slår ud på bundlinien og effekten af det kan man ikke altid se med det samme, siger han.
Ifølge Walther Poulsen, så kan gruppens regnskaber i en årrække være præget af meget kraftige investeringer i markedsføring, samt af omkostningerne ved opbygningen af nye markeder. Carlsberg kom med årsregnskab for 1995/96 mandag.
- Det er de ting, som gør, at der kan komme nogle dyk i regnskabet, men vi håber ikke, at det bliver nogle alvorlige dyk, fortsætter han.
I årsregnskabet for 1994/95 kom Carlsberg med mere specifikke forventninger til den fremtidige udvikling end i dette årsregnskab.
- Med de to store uafklarede megaprojekter, fusionen i England og Coca-cola, så mener vi ikke det ville være klogt at komme nærmere ind på den fremtidige forventning. Det hele er lidt mere usikkert alt afhængigt om tingene falder på plads. Selvfølgelig laver vi nogle budgetter, og dem bruger vi til at styre virksomheden med. Budgetter er noget, der styres efter, men da verden også ændre hele tiden bliver de sjældent til virkelighed, siger Walther Poulsen.
I England er den britiske ølkoncern Carlsberg-Tetley på vej ind i en fusion med den britiske bryggerigruppe Bass.
Carlsberg-Tetley ejes i øjeblikket fifty-fifty af Carlsberg og Bass. Den endelige vedtagelse af fusionen afventer en godkendelse fra de engelske konkurrencemyndigheder.
Coca-Cola har i foråret opsagt den hidtidige licensaftale med Coca-Cola distributørerne i Norge og Sverige. Carlsberg har i den forbindelse givet udtryk for, at de er interesseret i at få fingerne i den attraktive Coca-Cola licens. Carlsberg distribuerer i forvejen Coca-Cola i Danmark igennem det 100 pct. ejede datterselskab Dadeko.
Carlsberg kom ud af regnskabsåret 1995/96 med et resultat før skat på 1.570 mio. kr. mod 1.420 mio. kr. året før. (/jnu).
(c) Reuters Limited 1996.
