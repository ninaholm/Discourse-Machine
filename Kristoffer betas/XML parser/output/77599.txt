SOPHUS B-AKTIE FALDER EFTER NY PROGNOSE.

KØBENHAVN, 18 november (Reuter) - Sophus Berendsens B-aktie er mandag, kort tid efter at koncernen har udsendt en ny prognose for 1996, faldet 30 kr. til kurs 695. Ifølge en aktiehandler vil aktien formodentlig kunne holde dette kursleje.
- Vi vurderer, at aktien vil stabilisere sig på dette niveau, siger han. Aktien bydes mellem kurs 697-705, efter at den en kort overgang har været nede og vende i kurs 690. I alt er der handlet knap 21.000 aktier.
Sophus Berendsen meddelte kort før kl. 13, at koncernen venter et resultat før skat og associeret selskab på 145 mio. kr. mod et tilsvarende resultat i 1995 på 275 mio. kr.
Tidligere ventede Sophus Berendsen fremgang i 1996 i forhold til 1995.
Sophus Berendsen har også udskiftet direktøren for Electronics &amp; Data Division, Niels Hjertholm. Han erstattes af Christian B. Lund. Koncernen venter et driftsunderskud i 1996 på denne sektor på mellem 30 og 40 mio. kr. (/eep).
(c) Reuters Limited 1996.
