Nye tal viser stabil betalingsbalance - DDB.

KØBENHAVN, 9 april (Reuter) - Nye tal fra Nationalbanken viser, at overskuddet på den danske betalingsbalance er stabilt, vurderer Den Danske Bank.
Nationalbankens statistik over betalinger fra og til udlandet viser onsdag, at Danmark i årets første to måneder har haft et overskud på de løbende betalinger på 6,3 mia. kr. mod 6,2 mia. kr. i samme periode sidste år.
- Set i lyset af en fortsat pæn vækst i den indenlandske efterspørgsel er det pæne tal, vurderer cheføkonom Jørgen Birger Christensen fra Den Danske Bank.
- Tallene bekræfter vores formodning om, at fremgangen i eksporten kan matche den importfremgang, vi ser som følge af den stigende indenlandske efterspørgsel, tilføjer Jørgen Birger Christensen over for Reuters Finans.
Betalingsbalancetallene er i tråd med Den Danske Banks forventninger. Bankens cheføkonom ser derfor ingen grund til at ændre på skønnet for betalingsbalancen i 1998, hvor banken venter et overskud på knap 10 mia. kr. mod 11 mia. kr. i 1996.
Der er specielt tilfredshed med, at overskuddet på varehandelen er steget til 6,0 mia. kr. i årets første to måneder mod et overskud i samme periode sidste år på 3,1 mia. kr. Et øget underskud på rejsekontoen betegnes samtidigt som forventeligt i lyset af væksten i det danske privatforbrug. I årets første to måneder bidrog rejsekontoen negativt med 1,7 mia. kr. mod 1,3 mia. kr. i samme periode sidste år.
Ifølge Jørgen Birger Christensen bruger Den Danske Bank i stigende grad Nationalbankens opgørelse over den danske betalingsbalance.
Tidligere er opgørelsen blevet betragtet som forholdsvis usikker i forhold til betalingsbalancestatistikken fra Danmarks Statistik.
Det forhold ser dog ud til at have ændret sig. Opgørelsen fra Danmarks Statistik, der igennem de seneste år har været plaget af gentagne revisioner, kommer efter revisionerne i stadig stigende grad tættere på opgørelsen fra Nationalbanken. For det samlede 1996-tal er der således kun en forskel på 0,3 mia. kr., når de to statistikker sammenlignes.
Samtidig er der den forskel, at Nationalbankens statistik udsendes over en måned tidligere end tallene fra Danmarks Statistik. Sidstnævntes opgørelse over betalingsbalancen i januar ventes 16. april. Den tilsvarende opgørelse fra Nationalbanken blev udsendt 10. marts.
- Stig Ørskov Pedersen (+45) 33 96 96 59.
(c) Reuters Limited 1997.
