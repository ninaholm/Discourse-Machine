ERSTATNING FÅR POSITIV RESULTATEFFEKT - CRISPLANT.

KØBENHAVN, 23 september (Reuter) - Crisplant Industries venter, at den erstatning, som selskabet er tilkendt, efter at en kunde tidligere på året annullerede en igangværende ordre til omkring 80 mio. kr., får en positiv effekt på regnskabsåret 1996/97. Det oplyser Crisplants adm. direktør Jesper Krogh til Reuters Finans.
- Vi har aftalt ikke at offentliggøre erstatningens størrelse. Men det har da klart en positiv økonomisk effekt, siger Jesper Krogh.
Udover at Crisplant og kunden, som ifølge Reuters oplysninger er det franske postvæsen, er blevet enige om en direkte erstatning, indebærer aftalen, at et af de tre oprindeligt bestilte sorteringesanlæg alligevel skal leveres.
Men oven i erstatningen er der udsigt til, at 1996/97 regnskabsåret, som startede her 1. september, vil blive positivt påvirket af de udskudte ordreafgivelser, som har været medvirkende til, at selskabet har nedjusteret forventningerne til 1995/96-resultatet.
Jesper Krogh nævner blandt andet, at Crisplant har modtaget en ordre fra Disney Stores i USA på seks til syv mio. USD, svarende til 35-40 mio. kr.
- Derudover er en ordre fra lufthavnen i Johannesburg på 20-25 mio. kr. og leveringen af et gasanlæg til en kunde i Mexico til ca. 10 mio. kr. eksempler på ordrer, som vi har modtaget, siger Jesper Krogh.
Crisplant måtte i fredags meddele, at resultatet for 1995/96 ikke kan leve op til de tidligere offentliggjorte forventninger.
Tidligere var prognosen et positivt resultat i 95/96, dog ikke så pænt som i 1994/95, hvor overskuddet blev på knap 164 mio. kr.
Men bl.a. på grund af, at udskydelse af ordreafgivelse fra kunderne har resulteret i senere ordreindgange end forventet, måtte ledelsen konstatere, &quot;at resultatet for 1995/96 vil blive dårligere end tidligere meddelt.&quot;
På trods af nedjusteringen er der imidlertid grund til optimisme. Det amerikanske postvæsen står nemlig foran at skulle investere i 286 nye postsorteringsanlæg til ca. tre mio. USD stykket, forklarer Jesper Krogh.
- Vi ved, at vi ikke bliver eneleverandør på alle 286 anlæg. Men efter testen er afsluttet, og anlægget er godkendt, forventer vi naturligvis, at der kommer flere ordrer fra den pågældende kunde, siger Jesper Krogh.
Crisplant leverede for godt tre måneder siden et testanlæg til Fort Lauderdale - en test det amerikanske postvæsen ventes af afslutte i først uge af oktober. Og i mellemtiden har Crisplant fået ordrer på levering af fire tilsvarende anlæg til andre steder steder i USA, oplyser Jesper Krogh.
Crisplant-aktien har mandag måtte indkassere et tab på 20 kr. til kurs 380. Fredag efter meddelelsen om nedjusteringen faldt aktien 40 kr. (/pbt).
(c) Reuters Limited 1996.
