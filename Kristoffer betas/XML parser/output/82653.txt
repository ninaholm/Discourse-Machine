Presserunde - Generelle nyheder onsdag 16 april.

Reuters står ikke inde for avisartiklernes nøjagtighed 1) Finansministeriet mener, at skatteopkrævningen er så dårlig, at de offentlige kasser hvert år mister milliarder. Det er kommunernes skatteopkrævere, der beskyldes for at være både ineffektive og uensartede. Finansministeriet mener, at hvis alle kommunerne indkrævede skat som de bedste, ville staten kunne hente op til 2,5 mia. kr. mere årligt. (Berlingske Tidende side 1 og 3)
2) Det lykkedes sent i aftes Kina at forhindre Danmarks Kina-resolution i at komme til afstemning. Kina fik dog ikke flere lande til at stemme imod Danmarks fordømmelse af den kinesiske regerings krænkelser af befolkningens menneskerettigheder, men 27 var allerede bag Kina, mod 17 for Danmark. Kina straffer Danmark ved at aflyse to danske ministres planlagte besøg i landet. På trods af den kinesiske diplomat-sejr, erklærer den danske regering sig tilfreds. (Berlingske Tidende side 1 og 16, Jyllands-Posten side 1, Politiken side 1, 8 og 9, Det Fri Aktuelt side 1, 12-13, Information side 1)
3) Meget tyder på, at regeringen opgiver at få gennemført den ellers planlagte ændring af bistandsloven inden sommerferien. Regeringen godkendte i går Karen Jespersens nye forslag til den nye lov, men kort efter mødet sagde statsminister Poul Nyrup Rasmussen, at det ikke ville være nogen katastrofe, om loven må vente til starten af næste folketingssamling. (Berlingske Tidende side 8, Jyllands-Posten side 6)
4) EU-kommissionen kritiserer skarpt EU-landenes værftsstøtte i en ny rapport. Det hedder sig i rapporten, at de værfter, der en gang har fået omstruktureringsstøtte, kommer igen og beder om mere. Det konkluderes, at statstilskud ingen effekt har på værfternes overlevelsesevne og konkurrencedygtighed, og at reglerne derfor skal laves om. (Børsen side 1, 10-11 og 20)
5) De konservative truer med et mistillidsvotum til trafikminister Bjørn Westh, fordi han sylter ansøgningerne fra alternative operatører, der vil bryde DSBs monopol på jernbanetrafik i Danmark. Alle sagerne er færdigbehandlede i trafikministeriet og er nu kun en ren politisk afgørelse. Da der alligevel ikke sker noget, er sagen meget klar, siger de konservatives trafikordfører, Kaj Ikast. (Børsen side 4).
(c) Reuters Limited 1997.
