MEDICININDUSTRI FRYGTER DANSK FORSKERMANGEL - NOVO.

KØBENHAVN, 7 januar (Reuter) - Medicinal-industrien frygter mangel på danske forskere de kommende år, siger direktør i Novo Nordisk, Ulrik V. Lassen til Reuters Finans.
- Det er allerede vanskeligt at få tilstrækkeligt mange kvalificerede danske forskere. Og vi frygter det bliver endnu værre de kommende år på grund af udviklingen på universiteterne, siger Ulrik V. Lassen.
Også direktøren for medicinfabrikanternes forening, MEFA, Poul Erik Pyndt, siger, det bliver nødvendigt at flytte forsker-opgaver til udlandet.
Trods de vanskelige udsigter, vil de danske medicinalvirksomheder opruste på forskningsfronten de kommende år, lyder vurderingen fra MEFA, der har udarbejdet nøgletal for udviklingen frem mod år 2002.
- Vi regner med at fordoble vores forskningsudgifter fra forventede 2,5 mia. kr. i 1996 til fem mia. kr. i 2002, siger Poul Erik Pyndt.
Også de øvrige investeringer vil vokse de kommende år, vurderer MEFA. I følge brancheforeningen vil investeringerne for 1996 ligge på ca. to mia. kr. (/mbp).
(c) Reuters Limited 1997.
