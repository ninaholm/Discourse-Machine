ØSTLANDE I EU VIL GIVE DK 40.000 NYE JOB - ANALYSE.

KØBENHAVN, 15 oktober (Reuter) - Hvis de øst-og centraleuropæiske lande optages i EU, vil der blive skabt ca. 40.000 nye arbejdspladser i Danmark, skriver cheføkonom Jens Brendstrup fra Handelskammeret magasinet Væksterhvervene.
- Handelskammerets analyse viser, at det på kort sigt vil koste ca. 50.000 danske arbejdspladser. Men på langt sigt, og det vil sige ca. 20 år, vil den danske eksport til øst-og centraleuropa stige med ca. 30 mia. kr., svarende til ca. 90.000 nye job. Det giver en nettogevinst på ca. 40.000 nye arbejdspladser, skriver Jens Brendstrup.
Han mener, at Danmark i løbet af en omstillingsperiode må regne med et tab på ca. 20.000 arbejdspladser, inden vi kan begynde at hente beskæftigelsesgevinsten hjem.
- Imidlertid er forudsætnignen for, at omstillingen kan lykkes med dette positive resultat, at vi formår at forbedre Danmarks konkurrenceevne og indrette erhvervsstrukturen på de nye konkurrencevilkår, hedder det i artiklen.
Han sammenligner det østeuropæiske marked med det japanske, som det så ud for ca. 30 år siden.
- Japan fik efter krigen installeret nye produktionsanlæg for udenlandsk kapital. Ved at kopiere Vesten og holde produktionsomkostningene nede formåede japanerne at vinde markedsandele og relativt hurtigt udvikle sig til et højt industrialiseret land. I dag har japanerne et ligeså stort omkostningsniveau som resten af Vesten, og den arbejdsintensive produktion er overgivet til andre markeder, forklarer økonomen fra Handelskammeret. (/olm).
(c) Reuters Limited 1996.
