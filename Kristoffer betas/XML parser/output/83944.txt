Torm satser på område med rekordrater - dir.

KØBENHAVN, 22 maj (Reuter) - Rederiet D/S Torm går med bestillingen af to nye forsyningsskibe ind på et område med rekordrater. Det konstaterer direktør Esben Poulsson fra Torms britiske datterselskab, Torm U.K., i forlængelse af torsdagens meddelelse om, at Torm U.K. for 350 mio. NOK kontraherer to forsyningsskibe fra det norske Kværner Kleven værft.
- Der er umådelige interessante rater i Nordsøen i øjeblikket, siger Esben Poulsson til Reuters Finans torsdag.
Shipping-bladet Søfart kunne således i april melde om ny verdensrekord, når det gælder dagsrater for supplyskibe, da Maersk Supply Service fik en kontrakt i den britiske del af Nordsøen med en dagsrate på 750.000 kr. pr. dag.
De nuværende høje rater danner dog ikke alene baggrunden for Torm&apos;s beslutning om, at gå ind på det nye forretningsområde.
- Baggrunden for vores strategiske beslutning om at satse på forsyningsskibe er en analyse af markedet for olierigge. Vi vurderer, at olieriggene fremover i stadig højere grad vil placeret på dybvandsområder. Det giver arbejde til større og mere sofistikerede forsyningsskibe, som de to, vi har bestilt hos Kværner, siger Esben Poulsson.
Torm-direktøren henviser blandt til udviklingen for Maersk Supply Service, der blandt andet har flyttet skibe til dybhavsområder ved Canada.
Esben Poulsson vurderer, at potentialet på det nye forretningsområde taler for flere forsyningsskibe til Torm-flåden i fremtiden.
- Nu starter vi dog med disse to. Men satser samtidig på at udvikle forretningsområdet i samarbejde med partnere, siger Esben Poulsson.
Ifølge Esben Poulsson er der ingen danske partnere i kikkerten. Samtalerne foregår primært med Aberdeen-baserede operatører.
Torm-flåden består i øjeblikket af 12 produkttankskibe, fire bulkskibe, tre linieskibe og et containerfeederskib. Rederiet kom ud af 1996 med et resultat før skat på 127 mio. kr. mod 96 mio. kr. i 1996 og venter i 1997 et tilfredsstillende resultat, hvor salget skibene Torm Kristina og Panda bidrager positivt.
- Stig Ørskov Pedersen (+45) 33 96 96 59.
(c) Reuters Limited 1997.
