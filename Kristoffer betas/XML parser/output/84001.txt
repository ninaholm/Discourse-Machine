Carnegies navn misbrugt på Internettet - adm dir.

KØBENHAVN, 23 maj (Reuter) - Carnegie Banks navn er blevet misbrugt på Internettet, og det er årsagen til, at banken har indgivet en politianmeldelse mod en deltager i et diskussionforum, der beskæftiger sig med insidertips til det danske aktiemarked, oplyser Carnegie Banks adm. direktør, Niels Roth.
- Vores navn har været misbrugt, og det mener vi er en overtrædelse af den bestemmelse i værdipapirloven, der vedrører kursmanipulation, siger Niels Roth til Reuters Finans.
Politianmeldelsen drejer sig om et indlæg, hvor en deltager skrev, at Carnegie var på vej til at offentliggøre en særdeles positiv analyse af Scandinavian Mobility, og at analytikerne hos Carnegie anbefalede køb af aktien op til en meget høj kurs.
Men alle oplysningerne i indlægget viste sig at være løgn, og Carnegie føler sig derfor misbrugt.
- Om man kan standse den trafik, ved jeg ikke, men det må tiden vise, siger Niels Roth.
Politianmeldelsen har fået Euroinvestor, der stå bag siden med insidertips, til at lukke for alt adgang.
- Indtil Euroinvestor har fået undersøgt sin retsstilling i sin funktion som stillende dette forum til fri afbenyttelse, finder vi det rigtigst at nedlukke det, skriver Euroinvestor til læserne på Internettet.
Søren Alminde, der står bag Euroinvestor, er overrasket over politianmeldelsen.
- Vi har ingen vinding ved det. Vi stiller blot en teknisk løsning til rådighed, siger Søren Alminde til Reuters Finans.
Han indrømmer, at nogle af indlæggene kan have haft privat kurspleje som mål.
Insidersider med tips til aktiemarkeder er meget udbredt i specielt USA, men er nu også ved at brede sig i Europa.
I Danmark er der så vidt vides to. Udover Euroinvestor på adressen:
Københavns Fondsbørs er opmærksom problemet, og surfer jævnligt ind på siderne for at tjekke de seneste rygter.
- Vi følger da med i det, men mere gør vi ikke på nuværende tidspunkt, siger Flemming de Linde, der er chef for Fondsbørsens markedsovervågning.
Han påpeger, at Fondsbørsen ikke kan kontrollere alle former for kommunikation mellem mennesker.
- Hvis der er substans i, at nogle besidder intern viden, så er det naturligvis et problem, siger Flemming de Linde.
I udlandet er der eksempler på, at regnskabsresultater er blevet offentliggjort på Internettet, før markedsdeltagerne har modtaget regnskabet via børsen.
- ole.mikkelsen@reuters.com (+45) 33 96 96 54.
(c) Reuters Limited 1997.
