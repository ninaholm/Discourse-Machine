Falck-reddere i København i strejke igen - RB.

KØBENHAVN, 15 maj (Reuter) - De omkring 620 Falck-reddere i København har siden torsdag morgen haft nedlagt arbejdet i protest over forløbet af deres overenskomstforhandlinger i Forligsinstitutionen, skriver Ritzaus Bureau.
- Forligsmanden fremsætter et såkaldt mæglingsforslag fredag over middag, men redderne i København føler, at deres krav overhovedet ikke er blevet tilgodeset i forhandlingerne, siger næstformand for reddernes faglige klub i København, Lars Thræn, til Ritzaus Bureau.
Arbejdsnedlæggelsen betyder mindre forsinkelser i patientkørsler, mens alle akutte brand-og ambulancekørsler bliver kørt. Men hvis man har brug for autohjælp, vil der være forsinkelser, indtil arbejdet er normaliseret, oplyser Informationsdirektør i Falck, Nels Petersen.
Forligsmandens mæglingsforslag fik ellers de strejkende reddere i Vejle Amt til at genoptage arbejdet tidligt torsdag morgen, så der ikke længere er arbejdsnedlæggelser i provinsen.
Reddernes tillidsmænd tog torsdag middag ud på de syv berørte Falck-stationer i København for at overtale de strejkende til at genoptage deres arbejde.
- Redaktionen (+45) 33 96 96 56.
(c) Reuters Limited 1997.
