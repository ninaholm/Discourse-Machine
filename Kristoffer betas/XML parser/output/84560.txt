Presserunde - Finans/Økonomi tirsdag 10 juni.

Reuters står ikke inde for avisartiklernes nøjagtighed 1) De amerikanske bønder vil erobre markedsandele på markedet for svinekød, hvilket især vil ske på bekostning af danske landmænd. Det store slag kommer til at stå i Asien, forudses det. Prismæssigt kan danskerne ikke klare sig i konkurrencen. (Børsen side 4)
2) Parterne i den danske byggebranche er forbløffende enige om, at kvaliteten af dansk byggeri er for dårlig - specielt etplans andelsboliger er tvivlsomme - og at der skal gøres noget ved problemet. Boligminister Ole Løvig Simonsen har indkaldt hele byggebranchen til en rundbordssamtale, hvor man skal rydde op i problemerne. (Berlingske Erhverv side 3)
3) En ny undersøgelse viser, at mere end hver anden offentlig arbejdsgiver ikke udbetaler dagpenge for 1. og 2. ledighedsdag. Direktoratet for Arbejdsløshedsforsikring har foretaget en undersøgelse af problemet, der nu viser sig at være mere grelt end først antaget. Først når den tidligere medarbejder selv henvender sig, kommer pengene til udbetaling. 77 procent af de private arbejdsgivere udbetaler dagpenge for de såkaldte G-dage. (Berlingske Tidende side 3)
4) Samarbejdspartnerne Nykredit og BG Bank står overfor en vigtig beslutning: Skal man gå ind i et nærmere samarbejde, eller gå hvert til sit? I øjeblikket tyder det på, at Nykredit vælger løsning nummer to. BG Bank er ivrig for at indgå et tættere samarbejde, og venter nu bare på Nykredit. Men Nykredit er tilsyneladende ikke villige til at opgive for eksempel sin bankvirksomhed, og det får samarbejdet til at knage. Den tredje alliancepartner Topdanmark afventer med ro Nykredits beslutning. Vigtigst for Topdanmark er nemlig samarbejdet med BG Bank. (Børsen side 19)
5) En iværksætter-børs, som kobler gode ideer sammen med erfarne erhvervsfolk og etablerede virksomheder, skal op at stå i det midtjyske. Det mener formanden for Herning-Ikast Erhvervsrård, fabrikant Jørgen Pedersen. (Børsen side 6)
6) Lad forbrugerne betale, hvis de vil handle over internettet. Det er både erhvervslivets og Forbrugerrådets holdning til Dankortet på internettet. &quot;Hvis forbrugerne vil kunne anvende Dankortet på internettet, må de selv betale omkostningerne&quot;, siger Søren Henriksen, direktør for Dansk Handel og Service. Men bankerne vil kun sende kortet på nettet, hvis erhvervslivet betaler regningen, siger bankdirektør Lars Eskesen, formand for PBS. (Berlingske Erhverv side 2)
(Presserunden er udarbejdet af Finansinformation).
(c) Reuters Limited 1997.
