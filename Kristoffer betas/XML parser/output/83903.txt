Danske Portefølje ser storkundevækst på 20 pct.

KØBENHAVN, 21 maj (Reuter) - Danske Porteføljeforvaltning, der er et datterselskab i Den Danske Bank-koncernen, forventer en vækst på ca. 20 pct. om året indenfor området med storkunder i de kommende år, oplyste selskabets adm. direktør, Karsten Knudsen, på et seminar for finansjournalister onsdag.
- Vi har oplevet en vækst på en snes pct. i storkundeafdelingen. Der er en markant vækst på området, og vi følger med den vækst, sagde Karsten Knudsen, der tror, at porteføljestyring bliver mere og mere almindeligt i Danmark.
Storkundeafdelingen forvalter ca. 45 mia. kr. af de godt 150 mia. kr. som Danske Porteføljeforvaltning har under forvaltning. Karsten Knudsen venter knap så stor vækst på det andet området i selskabet, der tager sig af koncernkunder.
- Jeg formoder, at der fortsat vil være vækst, men mere afdæmpet vækst, fordi der er rimelig høj realrentebeskatning på det afkast, som forsikringsselskaber får, siger Karsten Knudsen.
Han henviser til, at forsikringsselskaber traditionelt har en mindre del af deres investering placering i aktier end andre, som har en større andel af deres portefølje placeret i aktier, som er fritaget for realrenteafgift.
Den Danske Bank traf beslutningen om at etablere Danske Porteføljeforvaltning i 1995, og ved årsskiftet 1996/97 begyndte selskabet sine aktiviteter.
Selskabet forvalter porteføljer for Den Dansk Bank-koncernen, herunder forsikringsselskabet Danica, offentlige institutioner og private virksomheder. Den Danske Bank og Danica har leveret godt 70 pct. af det samlede beløb, som bliver forvaltet i selskabet.
- Ole Mikkelsen (+45) 33 96 96 54.
(c) Reuters Limited 1997.
