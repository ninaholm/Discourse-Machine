APM ejer nu 90 pct af værft i Lithauen - APM.

KØBENHAVN, 17 juli (Reuter) - A. P. Møllers Odense Staalskibsværft (Lindøværftet) ejer nu ca. 90 pct. af det litauiske Baltija Værft. Det oplyser Lindø-værftets chef, skibsreder Kurt Andersen, til Reuters Finans.
- Vi har nu omkring 90 pct. af aktiekapitalen. Oprindeligt købte vi 43 pct., den andel blev øget til omkring 74 pct. i forbindelse med en kapitaludvidelse. Mandag købte vi så statens resterende del på 16 pct., siger Kurt Andersen til Reuters Finans torsdag.
Produktionen på Baltija-værftet, der ligger i havnebyen Klaipeda, er i øjeblikket ca. 500 tons bearbejdet stål om måneden. Den mængde skal i løbet af 1998 øges til ca. 1.600 tons gennem en udbygnings-og investeringsplan. Planen var baggrunden for forårets fordobling af egenkapitalen fra 34,6 mio. litas (59 mio. kr.) til 69,2 mio. litas (118 mio. kr.).
A. P. Møller rederiet Em. Z. Switzer bestilte i sidste uge to nye bjærgnings-og bugseringsfartøjer, og tog option på en tredje fra Baltija-værftet.
- Der er ordre nok. De er fuldt belagte og er i gang med at genemføre de investeringer, der er planlagt, siger Kurt Andersen.
APM-rederen forventer ikke, at Lindø-værftet vil fremsætte et købstilbud til de resterende aktionærer.
- Der er blandt aktionærerne mange medarbejdere, som vi ikke har særlig interesse i at købe ud. Det er godt, at de mennesker, der arbejder på virksomheden, er med til at eje den, påpeger Kurt Andersen.
Ifølge de litauiske privatiseringsmyndigheder gav Lindø-værftet 19,5 mio. kr. for statens aktiepost.
- Stig Ørskov Pedersen (+45) 33 96 96 59.
(c) Reuters Limited 1997.
