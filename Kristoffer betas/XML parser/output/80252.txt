DKK-styrke kan give lavere pengemarkedsrenter - Uni.

KØBENHAVN, 17 februar (Reuter) - Hvis den danske krone styrkes yderligere i forhold til den tyske mark, er der basis for et nyt fald i de danske pengemarkedsrenter. Det vurderer Unibank Markets i denne uges prognose for det danske pengemarked.
- Under forudsætning af stadig kronestyrkelse over for D-marken fra niveauet 3,8100 kan vi vente et fald i pengemarkedsrenterne på op til fem bp. i den kommende uge (indeværende uge, red.), skriver Unibank Markets&apos; analytikere.
Unibank Markets tilføjer, at det navnlig vil være renterne i markedet for Fremtidige Renteaftaler (FRA), der vil blive påvirket. Banken forventer dog ikke, at tre-månedersrenten på kort sigt går under 3,60 pct.
Den danske krones styrke over for D-marken er primært kommet i stand som følge af den amerikanske dollars styrkelse over for den tyske valuta. Den effektive kronekurs er derimod svækket med ca. et procentpoint gennem de seneste fire måneder.
- Når markedet ventes at reagere på en DEM/DKK svækkelse, er det blandt andet i forventning til Nationalbankens intervention til fordel for en svagere krone, hvilket samtidig øger valutabeholdningen. En stigende valutareserve og et i øvrigt positivt tysk marked er stort set lig med et positivt dansk pengemarked, skriver Unibank Markets.
De helt korte rentesatser vil i denne uge i følge Unibanks analytikere afhænge meget af likviditeten i markedet, der bl.a. kan måles på indestående på Nationalbankens foliokonto, der forrentes med diskontoen.
- Der skal omkring fire mia. kr. til at sikre en tilstrækkelig likviditet ugen igennem samtidig med at udstedelsen af statspapirer skal være moderat. Sker dette forventer vi, at dag-til-dag renten vil blive handlet omkring 3,40-3,50 pct. ugen igennem, skriver Unibank Markets.
- Søren Linding Jakobsen (+45) 33 96 96 53.
(c) Reuters Limited 1997.
