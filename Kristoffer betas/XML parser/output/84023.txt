Satair bliver ny dollarfølsom aktie på børsen.

KØBENHAVN, 23 maj (Reuter) - Med børsnoteringen af Satair, der sælger flyreservedele, kommer der en ny dollarfølsom aktie på Københavns Fondsbørs.
- Satairs væsentligste faktureringsvaluta er USD, hvilket er bestemt af markedet, hvor afregning altid har fundet sted i denne valuta, skriver Satair i prospektet, der skal føre selskabet ind på Fondsbørsen.
Ca. 95 pct. af selskabets produkter bliver afsat i udlandet. Selv om Europa er det største marked, så afregnes der også her i amerikanske dollar, da det er en tradition i fly-verdenen.
- Koncernens forventede omveksling af USD til danske kroner udgør for det kommende år 15-17 mio. USD. Uden afdækning heraf ved indgåelse af valutasikringsforretninger medfører dette, at koncernens resultat før skat vil blive påvirket med 1,5-1,7 mio. kr. ved en ændring af kursen på USD med 10 kurspoint, skriver Satair i prospektet.
Dollarkursen er siden årsskiftet 1996/97 steget fra niveauet 5,89 til det nuværende niveau ved 6,45. I begyndelsen af maj var kursen over 6,50, og det høje niveau et en klar fordel for Satair.
- En høj dollarkurs er på sigt positiv for Satairs indtjening. For indeværende regnskabsår vil stigningen imidlertid ikke have nogen effekt, idet der tidligere er foretaget sikring af koncernens USD-indtjening til kurser, der ligger væsentligt under dagskursen, skriver Satair.
Selskabets salg af USD på termin til sikring af selskabets fremtidig indtjening udgjorde ved udgangen af april 1997 14,4 mio. USD til en gennemsnitskurs på 5,47.
Satairs aktier ventes noteret på Københavns Fondsbørs første gang den 3. juni.
Selskabet havde i det seneste regnskabsår en omsætning på godt 424 mio. kr. og et ordinært resultat før skat på 19,2 mio. kr.
- Ole Mikkelsen (+45) 33 96 96 54.
(c) Reuters Limited 1997.
