LO og DA mødes med forligsmand tirsdag - RB.

KØBENHAVN, 25 marts (Reuter) - Efter godt seks timers drøftelser sendte forligsmand Asbjørn Jensen forhandlerne på henholdsvis LO-og DA-siden hjem mandag aften - uden at der var kommet en mæglingsskitse på bordet, skriver Ritzaus Bureau.
Tidligere mandag mødtes LO og DA hos forligsmanden for at forsøge at lægge rammerne for en mæglingsskitse, der skal træde i stedet for de manglende overenskomster på det private arbejdsmarked.
- Forligsmanden har sendt os hjem på en tænkepause, men forhandlingerne fortsætter igen i morgen klokken 13, sagde en fåmælt LO-formand Hans Jensen ved mødets afslutning ifølge nyhedsbureauet.
Tidligere på dagen var han knap så fåmælt.
- Jeg vil råde forligsmanden til at opgive at lave et mæglingsforslag, så længe arbejdsgiverne opfører sig så uansvarligt, som de gør. Lad os i stedet tage den konflikt, som alligevel er uundgåelig med arbejdsgivernes strategi, sagde Hans Jensen mandag eftermiddag.
Parterne skal forsøge at komme frem til en mæglingsskitse på de områder, hvor det ikke lykkes at forhandle en overenskomst igennem decentralt. Og blandt andet på transportområdet, der dækker omkring 85.000 ansatte, er parterne så langt fra hinanden, at der ikke er udsigt til et forlig.
Tidligere mandag gav forligsmanden besked om, at han forventer at fremsætte et mæglingsforslag den 29. marts klokken 12.
Samtidig skal de parter, der ønsker at forhandle videre med forligsmandens bistand frem til den dato, melde tilbage senest den 26. marts klokken 12.
- Redaktionen (+45) 33 96 96 56.
(c) Reuters Limited 1997.
