ATP-TAL VISER NY VÆKST I PRIVAT SEKTOR - INDOSUEZ.

KØBENHAVN, 19 november (Reuter) - De seneste tal for beskæftigelsen, der bygger på foreløbige indbetalinger af ATP i tredje kvartal 1996, viser, at væksten i den private sektor stiger igen, mener økonom Kai Lindberg fra den franske Banque Indosuez.
- Beskæftigelsestallene indikerer en fornyet vækst i den private sektor trukket af udenlandsk efterspørgsel og en positiv udvikling i indkomstgrundlaget, hvilket understøtter forventningerne om forbedrede offentlige finanser, siger Kai Lindberg i en kommentar til tallene, som Danmarks Statistik offentliggjorde tirsdag.
ATP-statistikken viser en sæsonkorrigeret stigning i beskæftigelsen fra andet til tredje kvartal på 6.000 personer og en stigning på 25.000 personer siden første kvartal i år.
Kai Lindberg bemærker, at der har været en betydelig nedfgang i beskæftigelsen indenfor fremstillings-virksomhederne i den private sektor de seneste 12 måneder, mens der har været en stabil beskæftigelse siden andet kvartal i år.
- Den øvrige private sektor fortsætter derimod med at øge beskæftigelsen, selv om der kan konstateres en aftagende stigningstakt, siger Kai Lindberg.
Han konkluderer, at der ikke er nogen indikation af mangel på arbejdskraft, og at det underbygges af den faldende lønstigningstakt igennem året. (/olm).
(c) Reuters Limited 1996.
