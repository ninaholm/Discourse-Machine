Lykketoft kritiserer begunstigelse af husejere.

KØBENHAVN, 1 maj (Reuter) - Finansminister Mogens Lykketoft (S) kritiserede i sin første 1. maj-tale i Ishøj de borgerlige partier i Folketinget for, at ville begunstige husejerne yderligere. Han vurderede, at danskerne er mere interesserede i forbedringer af velfærdssamfundet end at lempe vilkårene for boligejerne.
- De borgerlige lover skattelettelser til især husejere, men danskeren er ikke speciel husejer. De er mere interesserede i børnepasning, ældreomsorg, bedre uddannelse og bedre sygehuse, sagde Mogens Lykketoft.
Om finansministerens bredside mod husejerne betyder, at regeringen er parat til at sænke rentefradraget, ville Mogens Lykketoft ikke svare klart på.
- Regeringen vil fortsætte den linie, vi lagde i skattereformen fra 1993 med lavere indkomstskatter, højere arbejdsmarkedsbidrag og højere grønne afgifter i den grad den internationale konkurrence tillader det, sagde Mogens Lykketoft.
Avisforlydender har inden for de seneste dage spekuleret i et lynindgreb mod en for høj vækst i økonomien. De mest citerede elementer i et sådant lynindgreb har været højere bilafgifter, højere benzinafgifter og lavere rentefradrag.
- Morten Bonde Pedersen (+45) 33 96 96 51.
(c) Reuters Limited 1997.
