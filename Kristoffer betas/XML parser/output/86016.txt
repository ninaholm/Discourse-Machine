APM med i slutspurt om nyt oliefelt i Qatar.

KØBENHAVN, 24 juli (Reuter) - Mærsk Olie og Gas er med i slutrunden om en ny koncession i Qatar, fremgår det af den lokale presse. Dermed kan Mærsk Olie og Gas øge sin tilstedeværelse i den arabiske oliestat, hvor det A.P. Møller-ejede selskab allerede i år forventer at producere gennemsnitligt 75.000 tønder olie om dagen på off shore feltet, Al Shaheen.
Det statslige olieselskab i Qatar, Qatar General Petroleum Corporation (QGPC), lukkede i begyndelsen af juli endeligt for udbudsrunden om en koncession i den sydlige del af off shore feltet Idd al-Shargi, der ligger meget tæt på Al Shaheen feltet.
Blandt de olieselskaber, der har budt på koncessionen, er, udover Mærsk Olie og Gas, de to amerikanske selskaber Occidental Petroleum Corp. og Pennzoil Exploration &amp; Production Company, fremgår det. Derudover byder japanske, United Petroleum Development, angiveligt på koncessionen.
QGPC forventes at udnævne den kommende koncessionshaver omkring årsskiftet. Det er omkring samme tid, som Mærsk Olie og Gas forventer at få svar på selskabets bud på to koncessioner i Bangladesh.
Idd al-Shargi feltet ligger omkring 150 km nordøst for Qatars hovedstad, Doha. På den nordlige del af området, hvor Occidental Petroleum Corp. er operatør, blev der i juni produceret 95.000 tønder olie om dagen.
- Stig Ørskov Pedersen (+45) 33 96 96 59.
(c) Reuters Limited 1997.
