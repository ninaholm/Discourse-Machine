ØKONOMER VENTER STIGENDE RENTER - PROGNOSE (RPT).

Af Claus Mathisen KØBENHAVN, 23 december (Reuter) - Den danske 10-årige rente ventes nu at have nået bunden, og markedet kan se frem til rentestigninger på mere end et halvt pct.point i 1997. Frem til foråret vil renten på den 10-årige danske statsobligation stige til 6,92 pct. fra sit nuværende niveau omkring 6,63 pct., og på seks og 12 måneders sigt stiger renten yderligere til hhv. 7,14 pct. og 7,27 pct.
Det er det gennemsnitlige resultat af 21 danske og udenlandske økonomers bud på udviklingen i den danske rente i det nye år i Reuter Finans&apos; prognose.
Nykredit Bank ser et mere ensartet konjunkturforløb i USA og Europa i 1997 end i 1996, med fokus på udviklingen i inflationen.
- Konjukturudsigterne, som de tegner sig for 1997, vil præges af lav inflation og moderat økonomisk vækst i såvel USA som Europa. Der ventes en generelt tættere kobling mellem konjunktur-og renteforløb i USA og Europa, end tilfældet var i 1996, skriver Nykredit Bank i en kommentar til rentemarkedet.
Nykredit Bank venter stigende forbrugerpriser i både USA og Tyskland, men venter, at det tyske lavinflationsscenarie holder ved hjælp af en stram tysk finanspolitik og moderate tyske lønstigninger. Det vil understøtte rentemarkedet.
Økonomerne ser den korte rente stabil i det første kvartal af 1997, hvorefter den stigende tendens fra de lange renter ventes at slå igennem.
Økonomerne ser en tre måneders deposit rente om tre måneder på 3,62 pct., kun marginalt over renten den 20. december på 3,58 pct.
Om et halvt år forventer økonomerne, at et tre måneders indskud giver 3,79 pct. i rente, mens renten ved udløbet af 1997 vil være på 4,13 pct., hvis økonomerne har vurderet udviklingen korrekt.
Økonom Wike Groenenberg fra den amerikanske investeringsbank Salomon Brothers i London mener, at Nationalbanken vil vente med en eventuel renteændring til den tyske Bundesbank strammer renterne. Banken forventer således, at det er lidet sandsynligt, at Nationalbanken selvstændigt hæve renten.
- Når Bundesbank hæver renten, hvilket de formodentlig gør i efteråret 1997, følger Nationalbanken trop med en mindst lige så stor stigning, skriver Wike Groenenberg fra Salomon Brothers.
Med hensyn til det dansk-tyske 10-årige rentespænd er økonomerne vidt uenige om udviklingen, men gennemsnitligt venter de 21 økonomer, at rentespændet indsnævres fra 90 bp. i foråret til 87 bp. ved udgangen af 1997.
Der er dog store forskelle i økonomernes forventninger til størrelsen af rentespændet om 12 måneder. Buddene svinger mellem 0,50 og 1,30 pct.point på 12-måneders sigt.
Rentespændet til Tyskland den 20. december er på 82 bp.
Den Danske Bank repræsenterer den positive fløj.
- Inflationsspændet til Tyskland har toppet. Forbrugerpriserne stiger i Tyskland pga. en stigende vækstrate, samtidig med at den danske inflation falder som følge af ændrede vægte i forbrugerprisindekset og stærk priskonkurrence på bl.a. tele-ydelser og hi-fi, siger cheføkonom Jørgen Birger Christensen fra Den Danske Bank.
Wike Groenenberg fra Salomon Brothers forventer ligeledes, at stærk vækst i den tyske økonom og stigende inflation vil medføre en spændindsnævring. Hun tilføjer, at konvergenshandler op til ØMU-starten 1. januar 1999 bør medvirke til at mindske afstanden mellem den danske og den tyske 10-årige rente.
Robert Prior Wandesforde fra James Capel/HSBC i London er af den stik modsatte mening.
- Stigende usikkerhed mht. ØMU-tidsplanen vil formodentlig udvide rentespændene til Tyskland. Danmark bliver ingen undtagelse, siger han.
PaineWebber skriver i sin seneste kommentar til rentemarkederne, at det danske forbehold for deltagelse i ØMUen vil kræve, at danske statsobligationer handles med en ekstra risikopræmie i forhold til Tyskland. På den baggrund ser PaineWebber en spænd-udvidelse til 123 bp om 12 måneder.
(c) Reuters Limited 1996.
