SAS-PUNKTLIGHED BEDRE ÅR/ÅR TRODS PROBLEMER - SAS.

KØBENHAVN, 24 januar (Reuter) - SAS ligger fortsat bedre end sidste år, når det gælder punktligheden, selv om vejrlig og computerproblemer igen skaber vanskeligheder med at få flyene afsted til tiden. Det siger informationschef i SAS, Troels Rasmussen fredag.
- Punktligheden er dog stadig bedre end sidste år, hvormed de mange ressourcer, vi har sat ind på at forbedre kvaliteten, ikke har været helt forgæves, siger Troels Rasmussen.
Han betegner det dog som en stor bet, at eksterne faktorer nu ødelægger SAS&apos;s gode nøgletal på kvaliteten.
SAS erkendte efter relativt dårlige nøgletal for både aflysninger og præcision ved årsskiftet 1995/96, at kvaliteten skulle rettes op. Der blev oprettet nye stillinger og indsat flere ressourcer på at minimere antallet af aflysninger og forsinkelser.
Resultaterne kom i løbet af foråret, og SAS kunne for både aflysninger og punktligheden i tredje kvartal leve op til de ambitiøse målsætninger.
Mangel på titanium, der bruges i visse reservedele i motorerne på en række SAS-fly, holder imidlertid seks fly på jorden. Det har ødelagt regulariteten, der i december ifølge Troels Rasmussen kun lige holdt de godt to aflysninger per 100 afgange fra december 1995.
Troels Rasmussen vurderer, at SAS først i løbet af foråret vil kunne komme over målsætningen på under en aflysning per 100 afgange.
Problemer med primært koordineringen af lande-og starttilladelser på europæisk plan styret af en central computer, Eurocontrol i Bruxelles samt vejrliget har tillige ødelagt SAS&apos; dyrt tilkæmpede punktlighed. I december var over hvert sjette fly således forsinket mere end 15 minutter, oplyser Troels Rasmussen.
Det er dog fortsat bedre end december 1995, hvor kun 79 pct. af alle SAS-fly kom afsted til tiden.
SAS forventer ikke, at SAS kan komme op på målsætningen på 93 pct. af alle fly afsted til tiden før efter vintermånederne. (/slj).
(c) Reuters Limited 1997.
