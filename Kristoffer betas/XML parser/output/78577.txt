NYE STATSPAPIRER KAN SVÆKKE 4 PCT OBLIGATIONER-BG.

KØBENHAVN, 27 december (Reuter) - Den danske stats udstedelse af et nyt 4 pct. statsgældsbevis og et nyt 5 pct. stående lån med udløb i år 2005 vil kunne svække de 4 pct. obligationer, der handles mange rentepunkter under rentekurven, vurderer BG Bank i en ny analyse.
- 4 pct. Stgb. I 2000 vil sandsynligvis først og fremmest komme til at konkurrere med de 4 pct. obligationer, som handles mange rentepunkter under rentekurven. Vi forventer derfor, at åbningen af de to nye statspapirer først og fremmest vil svække disse 4 pct. obligationer, skriver BG Bank i obligationsanalysen.
Økonomerne i BG Bank har ved at kreere en syntetisk statsobligation analyseret sig frem til, at de 4 pct. obligationer, der har den højeste rating, ligger flest rentepunkter under rentekurven, og det samme gør sig gældende for papirene med længst løbetid.
- Eksempelvis handles den længste af 4 pct. obligationerne, 4 pct. Øresund 2005, hele 70 rentepunkter under rentekurven den 20. december 1996, skriver BG Bank.
På trods af konkurrencen fra de nye statspapirer finder BG Bank 4 pct. obligationerne meget attraktive for den privat beskattede investor. Banken fremhæver 4 pct. Spintab 2001, der ved en skattesats på 50 pct. giver en effektiv rente efter skat på 3,38 pct. Til sammenligning giver 6 pct. Nyk 2006 en rente efter skat på 2,81 pct. De to obligationer har nogenlunde samme varighed.
Det er kun de færreste af 4 pct. obligationerne, der er ratet, men BG Bank har i sin analyse som alternativ valgt udstedernes generelle rating for lange lån.
Alle udstedere har en rating på mindst Aa3 hos Moodys.
Staten vil starte udstedelsen af de to nye statspapirer i begyndelsen af januar. Statsgældsbeviset vil udløbe den 15. februar 2000, mens 5 pct. obligationen vil løbe til den 15. august 2005. (/eep).
(c) Reuters Limited 1996.
