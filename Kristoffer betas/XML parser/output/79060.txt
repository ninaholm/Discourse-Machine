MEDICININDUSTRI MANGLER CA 400 FORSKERE - MEFA.

KØBENHAVN, 15 januar (Reuter) - Medicinbranchen frygter forskermangel de kommende fem år, skriver medicinfabrikanternes forening, MEFA, i en pressemeddelelse. Foreningen ser således behov for at ansætte knap 400 forskere og 650 akademiske medarbejdere frem mod år 2002.
MEFA konstaterer, at det har vist sig stadig vanskeligere for medlemsvirksomhederne at rekruttere medarbejdere med de nødvendige kvalifikationer de senere år.
- Det er tilfældet for akademisk uddannede personer, men især for forskere med en Ph.D.-grad eller tilsvarende forskningsuddannelse, skriver MEFA.
Foreningens konklusioner bygger på en undersøgelse blandt MEFAs medlemsvirksomheder, der viser, at medicinbranchen i dag bruger ca. 15 pct. - eller ca. 2,5 mia. kr. - på forskning.
- 3300 af de 16.100 ansatte i medicinbranchen er i dag akademikere. 40 pct. af dem er beskæftiget med forskning, skriver MEFA.
Frem til år 2002 regner medicinbranchen med at fordoble sine udgifter til forskning, oplyste MEFAs direktør, Poul Erik Pyndt i sidste uge til Reuters Finans.
Direktør i Novo Nordisk, Ulrik V. Lassen, bekræftede samtidig, at det har vist sig vanskeligt, at få tilstrækkeligt med kvalificerede danske forskere.
- Og vi frygter, det bliver endnu værre de kommende år på grund af udviklingen på universiteterne, sagde Ulrik V. Lassen til Reuters Finans. (/mbp).
(c) Reuters Limited 1997.
