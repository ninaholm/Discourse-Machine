NKT FÅR KØBSANBEFALING AF NYKREDIT BANK.

KØBENHAVN, 16 oktober (Reuter) - Analytikerne hos Nykredit Bank ser nu en del mere optimistisk på mulighederne for industrikoncernen NKT. Nykredit Bank har derfor ændret sin anbefaling på selskabets aktier til køb fra sælg.
- Det skyldes tre faktorer. Det ene er en turnaround i Nilfisk, og det andet er efterspørgselssituationen på kabler. Den tredje faktor er en forventet synergieffekt af samarbejdet med Lexel, siger en analytiker fra banken om begrundelsen for det mere positive syn på selskabet.
Støvsugerproducenten Nilfisk, der er et datterselskab under NKT, ser ifølge Nykredit Bank ud til at klare sig bedre end forventet.
Men efterspørgslen på kabelområdet, som NKT producerer, har ifølge Nykredit Bank også ændret sig positivt.
Det drejer sig primært om søkabler, men også højspændingskabler og markedet for såkaldte fleksible rør, der hører under NKT engineering, er i god gænge.
Analytikeren venter ikke, at synergieffekten af samarbejdet med Lexel, som NKT ejer 50 pct. af, vil vise sig på bundlinien lige med det samme, men på sigt vil det bidrage til indtjeningen.
I forbindelse med offentliggørelsen af halvårsregnskabet i august oplyste NKT, at selskabet venter et driftsresultat i 1996, der er større end de 138 mio. kr., det blev til i 1995.
Koncernen kom ud af årets første seks måneder med et resultat før skat på 70 mio. kr. mod 115 mio. kr. i den samme periode sidste år.
NKT-aktien er steget hele 18 pct. siden slutningen af september, så aktien nu koster 345 kr.
Aalborg Portland ejer ca. en tredjedel af NKT. (/olm).
(c) Reuters Limited 1996.
