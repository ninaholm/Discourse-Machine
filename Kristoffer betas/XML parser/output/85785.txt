Olicom venter fortsat notering på KF i efteråret.

KØBENHAVN, 16 juli (Reuter) - Den danske netværksvirksomhed, Olicom, satser fortsat på at blive børsnoteret på Københavns Fondsbørs i løbet af efteråret 1997, oplyser selskabets adm. direktør, Lars Stig Nielsen, til Reuters Finans.
Olicom fastholder dermed sin tidsplan, selv om selskabet onsdag offentliggjorde et rekordstort overskud for andet kvartal 1997.
- Vi vil gerne have, at det kan ske i løbet af efteråret, men jeg kan ikke svare på, hvornår det nøjagtige tidspunkt bliver, siger Lars Stig Nielsen om selskabets planer om at børsnotering i København.
Olicom kom ud af andet kvartal 1997 med et plus på ca. 5,1 mio. kr. efter skat og en ekstraordinær straksafskrivning, der er foretaget i forbindelse med købet af selskabet CrossComm.
Omsætningen i de første seks måneder steg 40 pct. i forhold til samme periode sidste år til 654 mio. kr.
Olicom er allerede noteret på den amerikanske elektroniske børs, Nasdaq, og har tidligere oplyst, at der arbejdes på en notering i København også. Der bliver formentligt ikke tale om at udstede nye aktier i forbindelse med noteringen i København, oplyser Lars Stig Nielsen.
- Det tror vi ikke bliver nødvendigt. Vi har jo købt egne aktier op tidligere, og vi har annonceret i dag, at vi vil fortsætte med at købe egne aktier op, siger Lars Stig Nielsen.
- Ole Mikkelsen (+45) 33 96 96 54.
(c) Reuters Limited 1997.
