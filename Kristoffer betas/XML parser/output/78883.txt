LAURITZEN GASTANK VENTER BEDRE 1997 END 1996.

KØBENHAVN, 8 januar (Reuter) - I rederiet J. Lauritzen gastankdivision - Lauritzen Kosan Tankers - forventes det, at 1997 vil blive bedre end det skuffende 1996, der bl.a. var karakteriseret af faldende rater og mindre efterspørgsel. Det oplyser divisionsdirektør Leif Svanberg til Reuters Finans.
- I branchen ventes det, at 1997 bliver bedre end 1996. Men da året lige er startet, og nogle af aftalerne for 1997 blev indgået i 1996, forventer vi ikke, at det slår igennem, før henimod andet halvår, siger han.
Således er nedgangen i markedsniveauet stoppet. Men da der ofte er tale om indgåelse af leveringskontrakter på et eller flere år, vil de lave rateniveauer for 1996 også smitte af på raterne i år, forklarer Leif Svanberg.
De positive forventninger til 1997 for Lauritzen Kosan Tankers begrunder han med, at faldet i den økonomisk vækst i Europa, der var kendetegnende for 1996, er på retur.
Lauritzens gastankere, er primært beskæftiget med regional trafik, hvor de sejler med råvarer til fremstilling af plastik til bil-og computerindustrien - den petrokemiske industri - i Europa.
- Vi mærker, når der er tilbagegang i den ømfindtlige petrokemiske industri. Det var der i dele af 1996, men der ser man mere fortrøstningsfuldt på 1997. Aktivitetesniveauet ser i den forstand positivt ud, siger Leif Svanberg.
Endvidere vil Lauritzens tankskibe inddirekte blive hjulpet af væksten i Fjernøsten. Lauritzen sejler ikke selv til Asien, men det gør mange af konkurrenterne. Og når væksten i Fjernøsten lægger beslag på mere tonnage mindskes konkurrencen i Europa. Dermed stiger fragtraterne.
- Væksten i Fjernøsten medfører, at en del af skibstonnagen, der i perioder af 1996 har generet vores markeder, har andre steder at sejle hen i 1997. Det vil straks påvirke prisfastsættelsen i gunstig retning, siger Leif Svanberg.
Kosan Tankers overvejer ikke umiddelbart selv at begynde at sejle til Fjernøsten, fordi Lauritzens skibe er mere velegnet til transport af andre gastyper, end den der efterspørges i vækstområderne i Asien.
Således er Lauritzens tankere i stand til både at køle og komprimere gasserne, mens de tanksskibe, der sejler til Asien, kun behøver at kunne trykke gassen flydende.
- Vi kan også sejle de produkter, men vi sejler over 50 pct. til den petrokemiske industri. Det kræver mere avancerede gastankere. Og markedet i Asien er under udbygning, men har ikke nået et stade, hvor den type distribution er mere efterspurgt, siger Leif Svanberg.
Fjernøsten ventes dog senere at få et øget behov for de produkter, som Lauritzen sejler med, og så vil rederi-divisionen overveje mulighederne.
- Der er dog ingen tvivl om, at med den vækst, der er i Fjernøsten i de kommende år, ser det mere interessant ud. Det kunne meget vel gå hen og blive et lige så interessant marked som vores hovedmarked i Europa, siger Leif Svanberg.
Han peger i den forbindelse på, at Lauritzen bestilte to nye gastankskibe i november 1996 til levering i slutningen af 1998.
- Det er nogle skibe, der vil være velegnet til at tage del i den markedsudvikling, vi forventer i Asien, siger Svanberg.
Lauritzen Kosan Tankers beskæftiger i alt 25 gastankskibe.
J. Lauritzen Holding forventer at offentliggøre regnskabet for 1996 i den første uge af marts måned.(/uha).
(c) Reuters Limited 1997.
