Carlsberg verdens ottende største bryggeri - Rabo.

KØBENHAVN, 17 februar (Reuter) - Carlsberg indtager pladsen som verdens ottende største bryggeri målt på mængden af produceret øl, fremgår det af rapporten, The world beer market, udarbejdet af hollandske Rabobank.
Verdens største bryggeri er det amerikanske Anheuser Busch, fulgt af Carlsbergs ærkerival, Heineken, på anden pladsen.
I 1995 solgt Anheuser Busch 104,8 mio. hl. øl, mens Carlsberg solgte 31,5 mio. hl. øl. Heineken solgte 64,1 mio. hl. øl i 1995.
Ifølge rapporten tegner verdens 15 største bryggerier sig for 44 pct. af den samlede øl-produktion i verden.
Carlsbergs andel udgjorde i 1995 godt 2,4 pct. af den samlede øl-produktion.
I oversigten over verdens 10 førende øl-mærker, er der hverken blevet plads til Tuborg eller Carlsberg. Den mest solgte øl i 1994 blev amerikanske Budweiser, fulgt af endnu en amerikansk øl, Miller, på andenpladsen. Heineken overgår endnu engang Carlsberg, og Heineken-øl kommer ind på en ottendeplads over de mest solgte øl-mærker i 1994.
- Jørn Nurkka (+45) 33 96 96 55.
(c) Reuters Limited 1997.
