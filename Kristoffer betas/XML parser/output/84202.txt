Bedre vilkår til erhvervslivet - Per Stig Møller.

KØBENHAVN, 29 maj (Reuter) - I sin tale under torsdagens afslutningsdebat i Folketinget kritiserede de konservatives politiske ordfører Per Stig Møller regeringens erhvervs-og skattepolitik og kaldte på en saltvandsindsprøjtning til erhvervslivet.
- De gode tider burde bruges til at give vores erhvervsliv en saltvandsindsprøjtning som siger spar to - en lettelse af erhvervsbeskatningen, bedre generationsskiftevilkår og bedre forhold for erhvervsforskning. Men vi cykler derudaf i medvind på vores klubcykler, mens andre overhaler os på deres racercykler - vi kommer nok frem, men under fremgangen overhales vi af andre lande, sagde Per Stig Møller.
Han gik til angreb på bruttoskattepolitikken, som han kaldte barok, fordi den oprindelige plan med arbejdsmarkedsbidraget var, at det skulle falde, når ledigheden faldt.
- Efterhånden er vi kommet i den barokke situation, at jo mere ledigheden falder, desto mere stiger bruttoskatten. At dette samtidig ville ramme de boligejere, regeringen forleden bedyrede den slet ikke agter at ramme, er så yderligere en pind til den ligkiste, hvorpå der står: Regeringens troværdighed, sagde Per Stig Møller.
- Carl Johan Corneliussen (+45) 33 96 96 57.
(c) Reuters Limited 1997.
