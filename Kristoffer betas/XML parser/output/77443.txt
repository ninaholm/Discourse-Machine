DKK-OG RENTESVAGHED BØR UDNYTTES - MIDTBANK.

KØBENHAVN, 12 november (Reuter) - Der er stigende tillid til, at dansk økonomi fortsat vil være stabil, mens flere ØMU-kandidater har store problemer med at opfylde adgangskravene til den fælles mønt. Det gør danske kroner og danske renter interessante, især i lyset af den seneste svækkelse som følge af uroen på den hjemlige politiske scene. Det vurderer Midtbank i denne uges Finans Fokus.
- Sandsynligheden for en &quot;blød&quot; ØMU er dermed steget, hvilket mindsker risikoen for pres mod kronen og de danske renter. Danske renter og den danske valuta er derfor interessante, skriver Midtbank.
Midtbank har således opstillet to anbefalinger, der drager nytte af den aktuelle svækkelse af den danske krone og de danske renter.
For det første bør investorer sælge det 10-årige dansk-tyske rentespænd i intervallet 93-96 bp. Stop-loss sættes i 103 bp., mens gevinsten bør hjemtages i 80 bp., anfører Midtbank.
For det andet anbefaler Midtbank sine kunder at sælge tyske D-mark mod danske kroner i intervallet 384,70-385,00 kr. for 100 D-mark, hvor stop-loss sættes til 385,50 og gevinsthjemtagning til 383,00.
Det midtjyske bank underbygger sine anbefalinger med en forventning om, at effekten af den aktuelle usikkerhed i forbindelse med fortolkninger af ØMU-kravene samt træge forhandlinger om stabilitetspagten har toppet.
- Konvergensprocessen ventes dog optaget i løbet af relativt kort tid på baggrund af den stærke politiske vilje. Ligeledes ventes en stilfærdig afklaring af den danske politiske situation og en finanslov med et offentligt budget i nærheden af balance. Begge forhold ventes at komme kronen og de lange danske renter til gode, pointerer Midtbank. (/slj).
(c) Reuters Limited 1996.
