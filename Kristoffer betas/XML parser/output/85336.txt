Enighed om ØMU-forordninger tager tid - kontorchef.

KØBENHAVN, 2 juli (Reuter) - EU&apos;s økonomi-og finansministre ventes i det næste halve år at skulle bruge mange kræfter på at blive enige om de EU-forordninger, der skal gælde, når Euro&apos;en indføres fra 1999, vurderer kontorchef Thomas Alslev Christensen fra Økonomiministeriet.
- Vi må regne med, at modstridende synspunkter vil komme til skue i EU&apos;s ministerråd, siger Thomas Alslev Christensen til Reuters Finans.
Thomas Alslev Christensen oplyser, at der til oktober bliver tale om et ekstraordinært topmøde for EU&apos;s regeringschefer, hvor man skal prøve at forhandle ØMU-forordningerne til enighed.
Frankrig har krævet, at ministerrådet bliver repræsenteret i ledelsen af den kommende europæiske centralbank (ECB), således at banken tager politiske hensyn.
Et andet tema, som Ecofin-rådet skal tumle med, bliver forholdet mellem den kommende EURO og tredje landes valuta, f.eks. yen, dollars. Endvidere retningslinjer for en koordineret økonomisk politik i Euro-området, den praktiske overgang fra det europæiske institut (ECI) til den europæiske centralbank.
Thomas Alslev Christensen venter ikke, at de afgørende beslutninger vil blive truffet før årsskiftet, hvor det engelske EU-formandsskab begynder.
- Erik Matzen (+45) 33 96 96 51.
(c) Reuters Limited 1997.
