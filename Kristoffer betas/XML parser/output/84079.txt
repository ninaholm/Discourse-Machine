Sænk off udgifter frem for nye skatter - Venstre.

KØBENHAVN, 27 maj (Reuter) - Venstres politiske ordfører Anders Fogh Rasmussen mener, at der er behov for at sænke de offentlige udgifter frem for at lave nye skatter. Det siger han i en kommentar til Økonomisk Oversigt fra Økonomiministeriet tirsdag.
- Venstre er enig med økonomiministeren i, at der er behov for en finanspolitisk stramning. Men vi frygter, at regeringen pønser på nye skatter. Det er ikke nye skatter, der er brug for. Derimod er der behov for at sænke de offentlige udgifter, siger Anders Fogh Rasmussen.
Han mener, at det alene er i kraft af højere skatter, at regeringen kan præstere et overskud på det samlede offentlige budget.
- Både i 1997 og i 1998 bliver udgifterne væsentligt højere, end regeringen tidligere har skønnet. Men skatterne stiger endnu mere, og på den måde lykkes det regeringen at få et overskud på syv-otte mia. kr. både i 1997 og 1998. For 1997 og 1998 under eet har regeringen forhøjet sit skøn over skatteindtægterne med 18 mia. kr., siger Anders Fogh Rasmussen.
- Carl Johan Corneliussen (+45) 33 96 96 57.
(c) Reuters Limited 1997.
