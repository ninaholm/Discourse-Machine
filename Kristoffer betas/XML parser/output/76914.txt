REDERIFORENING SER OMSÆTNING OP 15 PCT I 1996.

KØBENHAVN, 16 oktober (Reuter) - De samlede indtægter for de danske rederier var stort set uændrede i 1995 i forhold til 1994, men Danmarks Rederiforening skønner på baggrund af den hidtidige valutaindsejling, at omsætningen i 1996 vil stige i størrelsesordenen 15 pct.
- Det skyldes både den stærkere dollar, men også stigende aktivitet, siger underdirektør Jan Fritz Hansen fra Danmarks Rederiforening til Reuters Finans.
Bruttoindtjeningen i 1995 gik derimod over 20 pct. frem fra 1994, hvilket Danmarks Rederiforening især tilskriver en mere effektiv drift af skibene samt en både dygtig og heldig hånd med de timechartrede skibe. Det er skibe, som rederierne opererer, men ikke selv ejer. Hyre-og mandskabsomkostningerne var stort set uforandrede.
Jan Fritz Hansen og Danmarks Rederiforening har ikke mulighed for at skønne på udviklingen i indtjeningen i 1996, da ikke alle rederiers regnskabstal for de første seks måneder er tilgængelige.
De samlede indtægter for de danske rederier var ifølge Danmarks Statistik i 1995 38,7 mia. kr. mod 39,0 mia. kr. i 1994. Bruttoindtjeningen, indtægter fratrukket drifts-og administrationsomkostninger steg i 1995 1,0 mia. kr. til 5,7 mia. kr. (/slj).
(c) Reuters Limited 1996.
