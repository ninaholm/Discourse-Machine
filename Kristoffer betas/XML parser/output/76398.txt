ERHVERVSLIVET VIL SØGE DE STORE BANKER - KRARUP.

KØBENHAVN, 19 september (Reuter) - Unibanks koncernchef Thorleif Krarup forudser, at den stigende internationalisering i erhvervslivet øger virksomhedernes behov for en bankforbindelse, der kan levere samtlige produkter, som den stigende samhandel med udlandet kræver.
Det betyder at virksomhederne i højere grad vil søge mod de store banker, forklarede Krarup i sit indlæg på Venstres erhvervskonference på Christiansborg torsdag.
- Der vil ske en yderligere koncentration i sektoren, fordi erhvervslivet vil gå efter de store udbydere for at få hele paletten af ydelser. De mindre pengeinstitutter må gøre op med sig selv, om de vil tilbyde det hele til erhvervlivet, sagde Thorleif Krarup.
Samtidig forudser han en yderligere skærpelse af den konkurrence, der i dag er mellem pengeinstitutter om erhvervskunderne.
Thorleif Krarup sagde endvidere om udviklingen i banksektoren, at han forudser, at indtægter fra gebyrer og provisioner forsat vil præge debatten om sektoren i fremtiden.
For fortsat at mindske omkostningerne i branchen forudser Thorleif Krarup, at bankerne blive nødt til at reducere antallet af ansatte yderligere.
- Den fremtidige udviklingstrend er, at vi vil blive færre medarbejdere, konstaterede han.
Behovet for færre medarbejdere understreges også af, at kunderne i stignende grad vil bruge bl.a. Internet til at gøre sine bankforretninger fremfor i filialen, mener Unibanks topchef.
Thorleif Krarup forventer at bankerne i højere grad må åbne sig mod aktionærerne for at bevare deres tillid. Det begrunder han med, at ejerkredsen bag bankerne i dag er mere bevidste om deres investering end tilfældet var for bare 15 år siden.
I den forbindelse oplyste han, at op mod 25 pct. af Unibanks aktier i dag ejes af udlændinge. (/uha).
(c) Reuters Limited 1996.
