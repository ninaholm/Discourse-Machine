BODILSEN-VÆKSTSTRATEGI KAN BETYDE NYE AKTIER - BN.

KØBENHAVN, 13 december (Reuter) - Bodilsen-koncernen har overvundet sin krise og går nu efter at øge omsætningen til 800 mio. kr. fra de nuværende ca. 500 mio. kr. i løbet af de næste tre år. Det kan betyde, at selskabet vil hente friske penge på børsen. Det skriver Børsens Nyhedsmagasin (BN) fredag.
- Det kunne godt være, at vi skød nogle flere aktier af på et tidspunkt, siger adm. direktør og storaktionær i Bodilsen, Henning Bodilsen til BN.
Vækst kræver penge, og selv om Bodilsen har gode muligheder for at lånefinansiere, kan møbelkoncernen blive nødt til at gennemføre en emission på Fondsbørsen, tilføjer BN.
BN skriver, at de ambitiøse ekspansionsplaner kommer på et overraskende tidspunkt, da en større indtjeningskrise i virksomheden har halveret aktiekursen. Henning Bodilsen er dog fortrøstningsfuld, da virksomheden næsten er tilbage på tidligere tiders produktionsmængder. Desuden har priserne for fyrretæsmøbler efter et markant dyk rettet sig.
- Det vil være forkert at sige, at priserne er kommet helt tilbage, hvor de var. Men så ringe er de altså heller ikke længere, siger Henning Bodilsen til BN.
Omsætningen i Bodilsen-koncernen lå næsten 35 pct. lavere i første halvår 1996 end første halvår 1996.
- Vi skal ikke bortforklare det dyk på 35 pct., vi har haft i omsætningen. Men hvis man tog indtjeningen af de 35 pct., så havde Bodilsen tjent flere penge i år end vi gjorde i de andre år. Vi skal bare op og have de 35 pct. igen, og det er vi godt på vej til, siger Henning Bodilsen.
Bodilsen-aktien handles i kurs 655 fredag, et plus på fem kr. (/slj).
(c) Reuters Limited 1996.
