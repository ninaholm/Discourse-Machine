Gunstigere marked for lægemidler i 1 hlv - Nomeco.

KØBENHAVN, 19 august (Reuter) - Grossistvirksomheden Nomeco er tilfreds med udviklingen i de første seks måneder, og henviser bl.a. til, at totalmarkedet for lægemidler har udviklet sig svagt gunstigere end først antaget. Det fremgår af en regnskabsmeddelelse tirsdag, der viste et fald i det ordinære resultat før skat på 0,5 mio. kr. til 51,1 mio. kr.
Men Nomeco forventer, at de seneste ændringer af tilskud til lægemidler og prisstop vil få den tilstræbte effekt i form af besparelser på Sygesikringens udgifter.
I leverandørdivision er det lykkes at øge indtjeningen som følge af et generelt højere aktivitetsniveau, mens udviklingen i datterselskaberne under et har haft en mindre tilfredsstillende udvikling, fremgår det.
Især er udviklingen i Forex, der bl.a. udfører indretning og ombygning af apoteker, præget af reducerede investeringer indenfor apotekssektoren.
Som ventet er stigningen i selskabets omkostninger aftaget, selv om det har været påkrævet at øge hensættelserne til tab på debitorer. Det skyldes de fortsat forringede indtjeningsmuligheder blandt apotekerne.
I første halvår har Nomeco ekstraordinært indtægtsført 13,0 mio. kr. fra salget af Nordisk Droge.
Omsætningen steg 235 mio. kr. til 2.483 mio. kr.
- Søren Linding Jakobsen (+45) 33 96 96 53.
(c) Reuters Limited 1997.
