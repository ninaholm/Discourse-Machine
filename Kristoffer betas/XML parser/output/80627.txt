PHØNIX-MEDARBEJDERE APPELLERER TIL LD.

KØBENHAVN, 24 februar (Reuter) - I et håb om at sikre Phønix som Vejens største arbejdsplads, appellerer medarbejdere nu til Lønmodtagernes Dyrtidsfond (LD) om at sælge sine aktier til norske Rieber &amp; Søn fremfor at sælge til Superfos.
- Vi har forstået, at Superfos har slået på den rationaliseringsgevinst, der ligger i en fusion (med Phønix, red.) Den kan vi også godt se, men vi har en klar opfattelse af, at den nationaløkonomiske gevinst vil være endnu større ved at sælge til Rieber &amp; Søn, skriver udvalgte medarbejdere fra Phønix i et brev til LD.
LD ejer i dag ca. tre pct. af aktierne i Phønix. Og medarbejderne håber, at dyrtidsfonden efter deres henvendelse vil varetage medarbejdernes interesse, også selvom der kunne være en større gevinst ved også at se på kapitalinteresser.
Flere analytikere, som Reuters Finans har talt med, mens slaget om Phønix har stået på, siger, de mener, der er en overkapacietet i asfaltbrancehn på 40-50 pct.
Det problem er medarbejderne tilsyneladende helt på det rene med.
- Som medarbejdere i et asfaltfirma i Danmark er vi fuldt og helt klar over, at den nuværende kapacitet i branchen ligger i overkanten af, hvad der økonomisk set er optimalt, men vi tror også, at der kan finde en tilpasning sted, uden at Phønix alene skal være den, der skal tilpasses, skriver medarbejderne.
- Morten Bonde Pedersen (+45) 33 96 96 51.
(c) Reuters Limited 1997.
