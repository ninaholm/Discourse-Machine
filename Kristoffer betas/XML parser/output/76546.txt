CARLSBERG IKKE UDE AF NORDISKE COLAFORHANDLINGER.

KØBENHAVN, 26 september (Reuter) - Carlsberg og The Coca-Cola Company ligger fortsat i forhandlinger om et fremtidigt samarbejde i Sverige og Norge, oplyser koncerndirektør Walter Poulsen til Reuters finans torsdag.
- Der er ikke noget nyt i forhandlingerne, men vi er da kommet lidt længere. Forhandlingerne fortsætter stille, roligt og positivt, siger Walter Poulsen.
I norsk presse har det ellers været fremme, at Carlsberg skulle have trukket sig i forhandlingerne om, at få fingrene i den eftertragtede Coca-Cola licens i Norge.
Carlsberg forsøger sammen med to lokale bryggerier, at overtage den hidtidige producent af Coca-Cola, Hansa.
Ifølge Dagens Næringsliv skulle Carlsberg have trukket sig ud af forhandlingerne og overladt det til de to lokale bryggerier at få licensen. Men dette afvises af Carlsberg.
- Vi har i maj afgivet et uforpligtende tilbud sammen med de to bryggerier, og det ligger der fortsat. Efterfølgende har de to mindre bryggerier i indforståelse med os, afgivet et bud for sig selv. Men begge bud er der stadigvæk, og vi har ikke hørt noget nyt, fortsætter han.
Blandt de danske Carlsberg-analytikere vurderes det, at det vil lykkedes for Carlsberg at fingrene i Coca-Cola licenserne i både Norge og Sverige.
- Der er et stort vækstpotentiale inden for softdrink området og licenserne vil kunne tilfører Carlsberg en indtjening på mellem 50 og 100 mio. kr. før skat, vurderer en analytiker.
Muligheden for at få Coca-cola licenserne i Norge og Sverige er opstået efter, at Coca-Cola har afbrudt sit samarbejde med den hidtidige partner Pripps Ringnes.
Pripps Ringnes skal indtil marts 1997 fortsætte med at producere, sælge og distribuere produkterne fra den amerikanske gigant. Herefter skal den nye partner overtage licenserne.
Carlsberg distribuerer i forvejen Coca-Cola i Danmark igennem det 100 pct. ejede datterselskab Dadeko. (/jnu).
(c) Reuters Limited 1996.
