Igen flere modstandere mod fælles mønt - Gallup.

KØBENHAVN, 17 marts (Reuter) - 49 pct. af de danske vælgere mener, at Danmark skal fastholde det danske ØMU-forbehold og ikke indføre den fælles europæiske mønt. 41 pct. af vælgerne mener, at forbeholdet bør ophæves, og at Danmark skal indføre den fælles valuta, hvis de øvrige EU-lande indfører euroen. Det viser en undersøgelse som Gallup har foretaget i perioden 12.-14. marts 1997.
I december viste en Gallup-undersøgelse ellers, at de danske vælgere var blevet markant mere positive over for den fælles europæiske mønt og dermed for en ophævelse af det danske ØMU-forbehold. 46 pct. af vælgerne gik ind for at indføre euroen, mens 44 pct. mente, at den danske undtagelse skulle fastholdes. Som i december var &quot;ved ikke&quot;-andelen i marts 1997 på 10 pct.
Derimod er befolkningen åbenbart mere indstillet på at ophæve forbeholdet overfor fælles asyl-og indvandrerpolitik i EU. Således er 44 pct. nu stemt for en ophævelse af forbeholdet mod 39 pct. i den tidligere måling.
Også undtagelsen fra fælles forsvarspolitik møder nu mindre modstand. 50 pct. af vælgerne ønsker nu at ophæve forbeholdet, mens 37 pct. fortsat mener, at Danmark skal være undtaget fra dette samarbejde. Tidligere var 43 pct. mod fælles politik og 46 pct. for.
Unionsborgerskabet møder dog fortsat massiv modstand. 73 pct. vil fastholde denne undtagelse, mens kun 14 pct. af vælgerne ønsker fælles politik på dett område.
En Greens-måling fra begyndelsen af marts måned viste, at 55,6 pct. af befolkningen mener, at ØMU-forbeholdet skal fastholdes. 33,4 pct. går ind for, at kronen erstattes af euroen, mens 10,9 pct. fortsat er usikre.
- Per Bech Thomsen (+45) 33 96 96 56.
(c) Reuters Limited 1997.
