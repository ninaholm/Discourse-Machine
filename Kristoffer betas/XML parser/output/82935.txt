Udsigt til nedjustering af inflationsskøn - Codan.

KØBENHAVN, 23 april (Reuter) - Med de overraskende lave forbrugerpristal er der plads til en nedjustering af Codan Banks skøn over inflationstakten i 1997 til 2,0 pct. fra 2,25 pct. Det siger cheføkonom i Codan Bank, Niels Jørgen Larsen til Reuters Finans.
- Tallene er overraskende, da der er slet ingen stigning på månedsbasis. Vi kommer nærmest til at nedjustere vores årlige inflationsskøn til 2,0 pct. fra 2,25 pct. Det er positivt, og det skulle gøre, at der ikke bliver lønpres fra inflationssiden, siger Niels Jørgen Larsen.
I marts faldt årsstigningstakten for forbrugerpriserne til 1,7 pct. fra 2,2 pct. i februar.
(c) Reuters Limited 1997.
