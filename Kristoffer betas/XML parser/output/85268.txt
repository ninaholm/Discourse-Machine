Cat-Link forventer at øge markedsandel - fmd.

KØBENHAVN, 30 juni (Reuter) - Cat-Link, der har Scandlines og australske Holyman som ejere, vil fortsat erobre markedsandele på Kattegat-trafikken fra konkurrenten Mols-Linien, vurderer selskabets bestyrelsesformand Geir Jansen i en pressemeddelelse.
- Cat-Link er nu på plads med vores tre moderne hurtigfærger og står godt rustet til kamp med Storebæltsforbindelsen og vores øvrige konkurrenter. På den baggrund ser jeg ingen hindring for, at Cat-Link vinder yderligere markedsandele, siger Geir Jansen.
Cat-Link sætter sin markedsandel til 40 pct. efter i første halvår af 1997 at have overført 31 pct. flere personbiler og 73 pct. flere passagerer end i samme periode sidste år.
Cat-Link havde i 1996 et underskud på 55,6 mio. kr., men forventer at komme ud af 1997 med et overskud.
- Søren Linding Jakobsen (+45) 33 96 96 53.
(c) Reuters Limited 1997.
