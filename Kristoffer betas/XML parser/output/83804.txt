Udsalg giver spredning i prisskøn for april.

KØBENHAVN, 16 maj (Reuter) - Økonomerne har svært ved at blive enige om forventningerne til udviklingen i de danske forbrugerpriser i april. Skønnene for tallene, som Danmarks Statistik offentliggør onsdag, er derfor mere spredte en vanligt. Det er specielt uenighed om vurderingen af prisudviklingen indenfor beklædning og fodtøj, der skiller økonomerne.
Konsensusskønnet i en Reuters-rundspørge med deltagelse af 13 danske og internationale økonomer lyder på en årlig stigningstakt i forbrugerpriserne på 1,8 pct. mod 1,7 pct. i marts.
På månedsbasis ventes forbrugerpriserne at være steget 0,4 pct. efter nulvækst fra februar til marts.
Økonomernes skøn, når det gælder årsstigningstakten, går fra 1,5 pct. til 1,9 pct., mens intervallet for månedsstigningstakten hedder 0,1 - 0,5 pct.
Hovedparten af økonomerne venter en pæn stigning i priserne på beklædning og fodtøj. En stigning der allerede var ventet i marts i forlængelse af vinterudsalget.
Prisstigningen slog dog kun igennem i begrænset omfang i marts, hvilket er baggrunden for forventningen om en stigning fra marts til april. Det er netop, når det kommer til spørgsmålet om, hvor stor stigningen har været, at vandene skiller for økonomerne.
Derudover ventes lavere energipriser at trække ned i prisstigningstakten, mens der ventes lidt højere fødevarepriser.
Konsensusskønnet for nettoprisindekset er en årlig stigningstakt på 1,8 pct. og en månedlig stigning på 0,3 pct.
- Stig Ørskov Pedersen (+45) 33 96 96 59.
(c) Reuters Limited 1997.
