Ejd Norden fik forbedret resultat af udlejning.

KØBENHAVN, 19 august (Reuter) - Ejendomsselskabet Norden fik i først halvår 1997 en fremgang svarende til 59 pct. i det regnskabsmæssige resultat. Det henfører selskabet til et forbedret resultat af udlejning.
- Fremgangen kan henføres til et forbedret resultat af udlejning, der udgør 83,787 mio. kr. sammenlignet med 71,393 mio. kr. i 1996. Resultatet er positivt påvirket af en god udlejningssituation, hvor også effekten af nyudlejning i 1996 slår igennem, skriver selskabet i sin meddelelse.
Det ordinære resultat efter skat blev på 36,1 mio. kr. mod 22,7 i samme periode i 1996.
Salget af ejerlejligheder udviser et resultat på 12,9 mio. kr. og ligger godt 20 pct. over det budgetterede. Den positive afvigelse skyldes højere salgspriser, idet der i første halvår af 1997 er solgt det forventede antal kvadratmeter, nemlig 5000 kvadratmeter. Avancen ved salg af ejerligheder målt per kvadratmeter ligger ca. 10 pct. over niveauet for 1996 set som helhed, skriver Norden.
I første halvår har Norden omlagt prioritetsgæld for ca. 100 mio. kr., der resulterer i årlige rentebesparelser på knapt tre mio. kr. Effekten vil først slå helt igennem i 1998.
Selskabet opjusterer sine forventninger for hele 1997 en anelse til at udgøre et resultat før kurs-og værdireguleringer på 60-65 mio. kr. mod 41,7 mio.kr. i 1996. Det svarer til en fremgang på ca. 50 pct.
- Carl Johan Corneliussen (+45) 33 96 96 58.
(c) Reuters Limited 1997.
