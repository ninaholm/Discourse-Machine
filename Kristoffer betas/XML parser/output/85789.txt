Femte udbud af danske oliefelter tidligst i august.

KØBENHAVN, 16 juli (Reuter) - Den femte udbudsrunde af koncessioner til at søge efter efter olie og gas i Nordsøen åbnes tidligst i slutningen af august. Det er konsekvensen af, at miljø-og energiminister Svend Auken (S) den 18. august skal i samråd i Folketingets Energipolitiske Udvalg om den femte udbudsrunde. Energistyrelsen ventede i februar, at udbudsrunden ville blive åbnet medio 1997, men nu åbnes den tidligst efter samrådet.
Det er energiudvalgets formand Kim Behnke (FP), der har ønsket en drøftelse af Energistyrelsens redegørelse om udbudsrunden.
Udbudsrunden ventes at omfatte de områder, der grænser op til Centralgravsområdet. Energistyrelsen mener, at interessen for området er forstærket efter Statoil-gruppens oliefund med Siri-1 boringen i området.
Interessen for den fjerde udbudsrunde var allerede større, end Energistyrelsen ventede. Her blev der tildelt ni efterforskningstilladelser til syv grupper af selskaber.
Energistyrelsen er i øjeblikket i gang med at behandle de indkomne ansøgninger i den såkaldte åbne dørs runde, hvor der blev ansøgt om koncessioner til områder øst for Centralgraven og i Nordsjælland. A. P. Møller og danske Denerco har indleveret ansøgninger til runden, hvor der ventes en tildeling i løbet af efteråret.
- Stig Ørskov Pedersen (+45) 33 96 96 59.
(c) Reuters Limited 1997.
