Hård vinter og ledelsesproblemer ramte ITH.

KØBENHAVN, 20 marts (Reuter) - En hård vinter, der lagde byggeriet i dvale og sænkede afsætningsmulighederne for limtræ, gjorde sammen med en overkapaciet i den europæiske limtræsbranche tilværelsen svær for Limtræ Lilleheden.
Selskabet er et af seks datterselskaber under holdingselskabet ITH. Moderselskabet offentliggjorde torsdag et årsregnskab, der viste et resultat før skat på 26,2 mio. kr. Det er under selskabets egen forventning fra november 1996. Dengang ventede ledelsen et resultat før skat på samme niveau som i 1995 - 29,3 mio. kr.
Af moder-holdingselskabets årsregnskabsmeddelelse for 1996 fremgår det, at Lilleheden var et af to smertensbørn i året der gik.
Lilleheden kom ud af året med et underskud på 2,51 mio. kr. i 1996 mod et overskud på 0,82 mio. kr. i 1995. Det betegner ledelsen som &quot;klart utilfredsstillende&quot;.
Det andet smertensbarn er Brande Listefabrik, der gav et underskud på 3,82 mio. kr. mod et underskud i 1995 på 3,57 mio. kr. Det betegener ledelsen som &quot;særdeles utilfredsstillende&quot;.
Det pauvre resultat skyldes ændringer i selskabets organisation i foråret 1996, da en ny ledelse blev indsat.
- Den nye ledelse formåede dog ikke at vende den negative udvikling. Det lykkedes imidlertid at få selskabets tidligere direktør gennem mange år tilbage i sensommeren 1996, og siden er det gået fremad med at få gjort produktionen rentabel igen, hedder det i regnskabsmeddelelsen.
Et tredie datterselskab, Invita Køkkener, kom galt afsted i 1995, da en del af fabrikken brændte.
En brandskadeserstatning på 7,65 mio. kr. var med til at banke 1995-resultatet op på 24,09 mio. kr. I 1996 blev resulatet før skat kun 13,95 mio. kr. Det betegner ledelsen som &quot;acceptabelt&quot;.
- Regnskabet for 1996 er i lighed med 1995 væsentligt påvirket af førnævnte brand. Der er i 1996 brugt flere ressourcer end forventet på indkøring af ny teknologi i produktionen, skriver ITH.
- Morten Bonde Pedersen (+45) 33 96 96 51.
(c) Reuters Limited 1997.
