DANYARD AFGIVER BUD PÅ PATRULJEBÅDE I MARTS.

KØBENHAVN, 29 januar (Reuter) - Skibsværftet Danyard vil i marts afgive tilbud på bygning af patruljebåde til Malaysia, oplyser værftets adm. direktør Torben Mejnertsen til Reuters Finans.
- Tidsfristen er den 18. marts, og det er bestemt planen, at vi indgiver et tilbud. Vi venter, at der går et halvt år, fra tilbuddet er afgivet, til vi får en afgørelse, siger han.
I første omgang bliver der tale om at afgive tilbud på bygning af seks patruljebåde. Men senere kan der blive tale om, at der skal bygges flere skibe.
- Der ligger et ønske om at bygge 27 skibe i Malaysia. Vi går foreløbigt ind som foreign partner på seks skibe, siger Torben Mejnertsen.
Han vil ikke kommentere, hvilken økonomisk værdi sådan en ordre vil have for værftet.
Danyards afgivelse af et tilbud har efterhånden været fire år undervejs.
Torben Mejnertsen mener ikke, at malaysiske Amin Shahs interesse i at købe knap halvdelen af Danyard gennem Penang Shipbuilding Construction (PSC) har ændret værftets muligheder for at få ordren på patruljeskibene.
- Der er den malaysiske flåde og regering, der i den sidste ende skal tage stilling. Og jeg vil ikke tro, at de har ændret holdning til, hvordan sådan et tender skal vurderes, siger Torben Mejnertsen.
J. Lauritzen oplyste den 11. december 1996, at der var underskrevet et Letter of Intent med PSC, hvor PSC under forudsætning af forskellige godkendelser den 1. april 1997 overtager 48 pct. af Danyard A/S og 40 pct. af Danyard Aalborg for tilsammen 100 mio. US-dollars. (/uha).
(c) Reuters Limited 1997.
