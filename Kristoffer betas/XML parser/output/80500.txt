Nye containerterminaler gavner Maersk - Søfart.

KØBENHAVN, 21 februar (Reuter) - Stadigt større containerskibe med op til 6.000 containere om bord giver pres på containerterminalerne, når de mange containere skal lastes og losses, fremgår det af bladet Søfart.
I USA er der planer om at bygge en ny type containerterminal med otte kraner og 600 meter kajplads, som kan håndtere 600.000 containere om året. Den nye terminal vil kun optage mellem 10 og 20 pct. af det areal, som de nuværende terminaler kræver.
De nye terminaler vil gavne bl.a Maersk Lines nye containerskibe med plads til over 6.000 containere.
Maersk Line har bestilt 15 af disse containerskibe hos Lindø-værftet i Odense, og har indtil nu fået leveret fem af skibene.
Den nye type containerterminal er dog stadigvæk kun en realitet på papiret og i computeren, skriver Søfart.
De nuværende containerkraner kan under gunstige forhold håndtere 25-30 containere pr. time, hvilket betyder lange og dyre havneophold for de store containerskibe.
- Jørn Nurkka (+45) 33 96 96 55.
(c) Reuters Limited 1997.
