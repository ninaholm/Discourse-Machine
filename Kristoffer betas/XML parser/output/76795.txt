ROYAL C VIL UDVIDE SAMARBEJDE MED ORREFORS - DIR.

KØBENHAVN, 10 oktober (Reuter) - Royal Copenhagen vil på sigt udvide samarbejdet med den svenske kunstglasvirksomhed, Orrefors Kosta Boda AB, til flere eksportmarkeder, oplyser Royal Copenhagens adm. direktør Leonhard Schrøder til Reuters Finans.
- Vi regner med, at samarbejdet på eksportmarkederne på et tidspunkt skal udvides til også andre eksportmarkeder. Det ligger i kortene, siger Leonhard Schrøder.
Royal Copenhagen indledte den 1. august et samarbejde med den svenske virksomhed om distribution og salg på en række eksportmarkeder.
De to virksomheder samarbejder på nuværende tidspunkt i bl.a. USA, Australien, Tyskland og Schweiz. Leonhard Schrøder vil ikke nærmere uddybe, hvor i verden samarbejdet skal udvides.
Han ønsker heller ikke at afsløre, hvorvidt Royal Copenhagen har planer om at udvide sin aktiepost i Orrefors Kosta Boda yderligere.
Onsdag meddelte Royal Copenhagen, at koncernen har øget sin ejerandel i Orrefors Kosta Boda til 17,1 pct. af aktiekapitalen.
Carlsberg ejer 82 pct. af aktiekapitalen i Royal Copenhagen. (/eep).
(c) Reuters Limited 1996.
