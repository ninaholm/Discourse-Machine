Dyrere drift gav lavere resultat i Djursland Bank.

KØBENHAVN, 4 august (Reuter) - Med en stigning i omkostningerne på knap otte pct. kom Djursland Bank igennem første halvår 1997 med et lavere overskud end i den tilsvarende periode sidste år, fremgår det af regnskabet, der blev offentliggjort mandag.
Resultatet før skat faldt til 16,0 mio. kr. fra 17,4 mio. kr., mens de samlede omkostninger steg til 38,0 mio. kr. fra 35,3 mio. kr., fremgår det.
- Stigningen kan primært henføres til en stigning i edb-udgifter, overenskomstmæssige lønstigninger samt øgede pensionsudgifter, forklarer ledelsen i regnskabet.
Djursland Bank har samtidig oplevet stigende aktivitet. Udlån er således steget knap otte pct. til 1.263,7 mio. kr., mens posten med netto rente-og gebyrindtægter er steget 0,4 mio. kr. til 60,3 mio. kr.
- Stigningen i forretningsomfanget og stigningen i gebyrindtægterne har således godt og vel kunnet opvejet virkningen af det fald, der har været i rentemarginalen som følge af den fortsat skarpe konkurrence, hedder det i regnskabet.
Kursreguleringer af værdipapirer og valuta har givet et plus på 174.000 kr. mod et tab på 39.000 kr. i den tilsvarend periode sidste år.
Posten er sammensat af et kurstab på højtforrentede obligationer og kursgevinster på aktier og valuta, fremgår det.
Ledelsen i banken fastholder sine forventninger om et resultat i hele 1997, der er lidt lavere end i 1996, hvis der ses bort fra kursreguleringer og skat.
- Ole Mikkelsen (+45) 33 96 96 54.
(c) Reuters Limited 1997.
