Danyard-betaling kan trække ud - J Lauritzen.

KØBENHAVN, 10 juli (Reuter) - Betalingen for de knap 50 pct. af det nordjyske Danyard-værft, som J. Lauritzen Holding skal modtage af malaysiske Penang Shipbuilding Construction (PSC) kan trække ud. Det må adm. direktør Bent Østergaard fra J. Lauritzen erkende, da den malaysiske regerings godkendelse af handlen fortsat lader vente på sig.
- Vi er ikke herrer over, hvornår regeringen godkender de forskellige ting, men det kan da godt være, at der går lidt længere tid, end vi oprindeligt havde regnet med, siger Bent Østergaard til Reuters Finans.
Da J. Lauritzen præsenterede aftalen med PSC den 1. april i år var forventningen, at de malaysiske myndigheder ville godkende aftalen i løbet af to til tre måneder, hvorefter PSC skulle stille en sikkerhed på ni mio. USD (ca. 60 mio. kr.) oven i den ene mio. USD, der blev deponeret ved aftalens indgåelse.
Ifølge aftalen skal PSC betale i alt 100 mio. USD (ca. 672 mio. kr.) for 48 pct. af aktiekapitalen i Danyard A/S og 40 pct. af Danyard Aalborg A/S. I april forventede Danyard, at hele betalingen er faldet ved udgangen af august.
Prisen er betinget af den vurderingsrapport om Danyard, som det britiske konsulentfirma Jones Lang &amp; Wootton har udarbejdet for PSC. Ifølge Berlingske Tidende mener PSC, at vurderingsrapporten giver basis for et nedslag i prisen, men det afvises af J. Lauritzen.
Bestyrelsesformand for J. Lauritzen Holding, Michael Christiansen, har således fastholdt, at Danyard ifølge rapporten holder den aftalte pris.
J. Lauritzen har dog endnu ikke selv set vurderingsrapporten, oplyser Bent Østergaard. Han venter fortsat snart at modtage den.
- Vi snakker med PSC og regner med, at vi får rapporten, siger Bent Østergaard.
Spørgsmålet er dog, om J. Lauritzen undgår nye forhandlinger med PSC. Det afviser Bent Østergaard at kommentere. Ifølge Reuters Finans&apos; oplysninger skal Lauritzen-direktøren i løbet af juli til Malaysia for at mødes med PSC.
PSC-aktien har på børsen i Kuala Lumpur været suspenderet fra handlen siden den 3. juli, da selskabet planlægger at udsende en vigtig meddelelse om en &quot;substantiel virsomhedsovertagelse&quot;.
- Stig Ørskov Pedersen (+45) 33 96 96 59.
(c) Reuters Limited 1997.
