Mobilselskaber arbejder for telelov-ændring.

KØBENHAVN, 20 maj (Reuter) - De tre mobilselskaber Sonofon, Telia og Mobilix vil fortsat presse på for at få ændret den telelovpakke, som politikerne på Christiansborg arbejder for at få vedtaget inden sommerferien.
Tirsdag fik repræsentanter for de tre selskaber foretræde for Folketingets Trafikudvalg. Her forsøgte de at påvirke politikerne til at ændre en bestemmelse om, at det er Tele Danmark, der kan fastsætte prisen for opringninger fra almindelige fastnet-telefoner til mobiltelefoner, og ikke mobilselskaberne selv.
- Jeg tør ikke tro på, at vi kan få politikerne til at ændre loven. Men vi fik en positiv debat om sagen, siger Sonofons Corporate Relations Manager, Allan Koch til Reuters Finans efter at han sammen med kolleger fra Mobilix og Telia havde været på Christiansborg tirsdag eftermiddag.
Allan koch forklarer, at de tre mobilselskaber allerede har haft de første møder med Tele Danmark om at indgå aftaler om leje af koncernens kabel-og mastenet.
Telia og Mobilix, der endnu ikke opererer i Danmark, ejer hverken master eller kabler herhjemme. Firmaerne er hensat til at leje sig frem.
Sonofon ejer selv sendemaster, men lejer sig i dag ind på Tele Danmarks kabelnet.
- Morten Bonde Pedersen (+45) 33 96 96 51.
(c) Reuters Limited 1997.
