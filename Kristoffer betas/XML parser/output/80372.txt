EU-UDVIDELSE MOD ØST BLIVER MEGET DYR - DUPI.

KØBENHAVN, 18 februar (Reuter) - En eventuel udvidelse af EU med de central-og østeuropæiske lande vil blive &quot;meget, meget dyr&quot;. Det vurderede direktøren for Dansk Udenrigspolitisk Institut (DUPI), Niels-Jørgen Nehring, på et åbent møde i Folketingets Europaudvalg tirsdag.
- Man må stikke sig blår i øjnene, hvis man ikke tror, det her (udvidelsen mod øst, red.) bliver meget, meget dyrt, sagde Niels-Jørgen Nehring.
På det åbne møde fremlagde DUPI en rapport for Europaudvalgets medlemmer om EU&apos;s udvidelse mod Øst-og Centraleuropa.
DUPI&apos;s forventning om, at en eventuel udvidelse bliver dyr for EU, står i kontrast til en rapport fra Økonomiministeriet fra februar 1996 om de økonomiske konsekvenser af en udvidelse. Ministeriet vurderede, at det danske BNP vil stige med godt 0,75 pct. og at de økonomiske fordele ved udvidelsen vil være mere end tilstrækkelige til at finansiere den stigning i Danmarks tilskud til EU på 3,5 mia. kr. til 5,5 mia. kr. årligt, som udvidelsen vil koste.
DUPI gav ikke nogen vurdering af, hvor meget det vil koste for EU at indlemme 10 ansøgerlande fra Central-og Østeuropa i den europæiske union.
- Jeg tror ikke, det er muligt at give noget tal for, hvor meget det koster, sagde Niels-Jørgen Nehring.
De 10 lande er Polen, Ungarn, Tjekkiet, Slovakiet, Bulgarien, Rumænien, Slovenien og de tre baltiske lande. Desuden har Cypern søgt om optagelse.
Af DUPI&apos;s rapport fremgår det, at alene landbruget i ansøgerlandene vejer så tungt, at det vil være uacceptabelt for de nuværende EU-lande at støtte det.
- Ved at anvende de gældende regler i struktur-politikken, ville de central-og østeuropæiske lande få tilført overordentligt store midler, for enkelte landes vedkommende svarende til 40 pct. af BNP. Dette ville ikke være acceptabelt for de nuværende medlemsstater, hvoraf flere i forvejen ville miste egne strukturbevillinger, fordi de ikke ville være fattige nok i forhold til EU&apos;s nye og lavere gennemsnit, skriver DUPI i rapporten.
Også for de nye lande selv ville så store tilskud være et problem, fordi de ville have svært ved at klare den indbyggede selvfinansiering, hedder det i rapporten.
Hvis EU bliver udvidet med de 10 øst-og central-europæiske ansøgerlande, vil Unionens landbrugsareal vokse med 40 pct., vurderede Karsten Skjalm, den ene af de to forskere, der har skrevet rapporten.
- Beregninger viser, at EU&apos;s landbrugsbudget vil vokse med op til 100 pct., hvis de 10 lande kommer med i EU. Desuden ville EU få sværere ved at overholde landbrugsaftalerne indenfor GATT, sagde han.
Karsten Skjalm forklarede, at landbruget tegner sig for 25 pct. af beskæftigelsen i ansøgerlandene, mens tallet for de nuværende EU-lande er 15 pct.
Trods økonomisk vækst i de fleste ansøgerlande siden 1993/94, har landene stadig brug for støtte fra EU, forklarede Karsten Skjalm,
- Den økonomiske vækst i de central-og østeuropæiske lande vil først være selvbærende, når de når frem til et et stadie, hvor de har fuld markedsøkonomi. Indtil da har de brug for økonomisk hjælp, sagde han og tilføjede, at de tidligere kommunistiske lande i dag er &quot;skrøbelige&quot; handelspartnere, fordi det økonomiske og politiske system er under hastig forandring.
Før landene når frem til en markedsøkonomisk tilstand i vestlig forstand, skal de gennem forandringer på tre områder:
Økonomien skal liberaliseres, samhandlen med Vesteuropa skal forøges, og der skal ske en række privatiseringer, samtidig med, at der skal vedtages en række love, som lægger rammerne for markedsøkonomien og det offentliges rolle.
- De fleste lande er gennem de to første faser og på vej ind i det tredje. Estland, Tjekkiet, Polen og Ungarn er længst, forklarede Karsten Skjalm.
Han tilføjede, at privatiseringsprocessen har skabt problemer i de fleste af landene.
- Et fundamentalt led i privatiseringerne er at bygge et finansielt system op, fordi det kanaliserer den fornødne kapital til de private virksomheder. Men den del af omlægningen har skabt store bankkriser, senest i Tjekkiet og ikke mindst i Bulgarien, sagde Karsten Skjalm.
DUPI&apos;s forventning om, at en eventuel udvidelse bliver dyr for EU, står i kontrast til en rapport fra Økonomiministeriet fra februar 1996 om de økonomiske konsekvenser af en udvidelse. Økonomiministeriet vurderede, at det danske BNP vil stige med godt 0,75 pct. og at produktiviteten ville stig mindst lige så meget.
- Den private beskæftigelse (i Danmark, red.) falder lidt på kort sigt, fordi omstillingen tager tid, men efterspørgslen vil efterhånden øges, således, at beskæftigelsen og ledigheden på længere sig er stort set uændret, hed det i rapporten.
Økonomiministeriet vurderede, at produktiviteten ville stige med 0,75 til 1,0 pct. Det skyldes, at Danmark må omstille 13.500 til 17.000 arbejdspladser fra de erhverv, som vil blive truede af samhandel med de nye medlemslande, til mere konkurrencestærke erhverv.
De udsatte sektorer er ifølge rapporten tekstil-og beklædningsbranchen, jern, stål og landbruget, mens fødevare branchen samt maskin-og industritilbehørsektoren vil blive styrket, vurderede ministeriet.
- Morten Bonde Pedersen (+45) 33 96 96 51.
(c) Reuters Limited 1997.
