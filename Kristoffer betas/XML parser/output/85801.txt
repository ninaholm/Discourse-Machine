Udland neddrosler overvægt af DK-papirer - Paribas.

KØBENHAVN, 17 juli (Reuter) - De internationale investorer fortsatte i andet kvartal med at neddrosle deres positioner på det danske obligationsmarked, så de i begyndelsen af juli kun ligger moderat overvægtede i kroneobligationer.
Det fremgår af den seneste obligationsundersøgelse, som den franske investeringsbank, Paribas Capital Markets, har foretaget.
Den samlede eksponering på det danske marked er over det seneste halve år derimod ikke faldet så meget, og det skyldes primært, at de udenlandske investorer har forlænget løbetiden på deres danske papirer i takt med, at renten er faldet.
Udlændingenes samlede eksponering udgjorde i andet kvartal indeks 58 mod 56 i begyndelsen af året, hvor 50 er udtryk for en neutral placering i forhold til investorernes egne opstillede benchmark.
Paribas Capital Markets anfører dog, at den mest interessante trend er nedbringelsen af en ellers massiv overvægt af danske obligationer i de udenlandske porteføljer til indeks 54 fra 67 i september 1996.
- Det afspejler delvist den faldende danske merrente, men også at Danmark tilbød en afdækning af risikoen for en udskydelse af ØMU&apos;en, som er reduceret betydeligt i den forgangne del af 1997, skriver Paribas Capital Markets.
Varigheden, der er et udtryk for investorernes risikovillighed på det danske marked ved primært at placere midler i længere løbende obligationer er i det seneste kvartal steget 4 point til indeks 53.
Den generelle tendens i de seneste tre måneders obligationsinvesteringer har været omlægning til USD-denominerende papirer og de europæiske højrentelandes obligationer, som italienske, spanske og svenske.
Alle de adspurgte 90 investorer i undersøgelsen tror på, at ØMU&apos;en bliver til noget, mens fem pct. og en pct. forventer, at tidsplanen for den fælles-europæiske mønt bliver udskudt med hhv. et år og to år.
- Søren Linding Jakobsen (+45) 33 96 96 53.
(c) Reuters Limited 1997.
