CRISPLANT-AKTIE FALDET 78 KR EFTER EN TIMES HANDEL.

KØBENHAVN, 5 november (Reuter) - Crisplant har startet dagen på aktiemarkedet med noget af en rutschetur efter gårsdagens skuffende regnskab.
- Det eneste som holder aktien lidt op her til morgen er den mulige ordre til USA. Ellers burde den ligge 50-100 kr. lavere, vurderer en handler.
Samtidig er flere af markedsdeltagerne begyndt at tvivle på, om orderen er så sikker som Crisplant siger.
- Hvis man så kort tid før regnskabsafslut ikke ved hvor man står økonomisk, så er spørgsmålet, om de har bedre styr på deres ordre, fortsætter handleren.
Crisplant aktien handles efter en lille halvtime omkring kurs 330, svarende til et fald på 78 kr., men undervejs har den været nede og vende i kurs 310.
(c) Reuters Limited 1996.
