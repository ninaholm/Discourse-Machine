INDENLANDSK EFTERSPØRGSEL DRIVER VÆKST I 97 - BG.

KØBENHAVN, 6 februar (Reuter) - 1997 vil byde på en fortsat høj vækst, men væksten vil fortsat være stærkt drevet af indenlandsk efterspørgsel, og det har sin pris, skriver økonomerne fra BG Bank i en ny prognose for dansk økonomi.
- Prisen for den høje indenlandsk drevne vækst, som blandt andet bidrager til et større fald i ledigheden end tidligere ventet, er et faldende overskud på betalingsbalancens løbende poster, samtidig med at inflationen vil forøges, hedder det i analysen af dansk økonomi.
Økonomerne forudser en vækst i bruttonationalproduktet (BNP) på 3,0 pct. i 1997 og 2,8 pct. i 1998. Tallet for 1997 er uændret fra den seneste prognose i oktober, mens 98-tallet opjusteret fra 2,3 pct.
- BG Banks nye prognose fastsholder billedet af en stærk dansk økonomi. Den nye offentliggjorte information siden prognosen fra oktober giver os ikke anledning til at foretage de store ændringer i prognosen, konstaterer økonomerne i landets tredje-største pengeintitut.
De bemærker, at den planlagte stramning af finanspolitikken i 1996 udeblev.
- Væksten i det offentlige forbrug i 1.-3. kvartal 1996 tyder derimod på, at der har været tale om en pæn lempelse, hedder det i analysen.
Den offentlige sektor ventes til gengæld at bidrage til en stramning af den økonomiske aktivitet i 1997.
- Det vil ske som følge af skatteforhøjelser og en lav regulering af overførselsindkomsterne, der mere end opvejer en fortsat høj vækst i det offentlige forbrug, hedder det i prognosen.
Til gengæld ventes det at blive særdeles svært at holde en stram finanspolitisk kurs i 1998. Blandt andet fordi de kommunale budgetter skal vedtages kort tid før kommunalvalget til efteråret, og historisk set betyder det, at eventuelle stramninger bliver udskudt.
Alt i alt betyder det, at skyerne over betalingsbalancen har trukket sig lidt mere sammen, så økonomerne i BG Bank nu kun venter et overskud på 4,0 mia. kr. i år. Tidligere var forventningen et overskud på 8,0 mia. kr. For 1998 er tallet nedjusteret til 6,0 mia. kr. fra 14 mia. kr.
Men økonomerne i BG Bank ser lysere på beskæftigelsessituationen nu. Skønnet for arbejdsløsheden er således nedjusteret til 7,9 pct. fra 8,3 pct. i 1997, mens tallet for 1998 er nedjusteret til 7,5 pct. fra 8,1 pct.
Skønnet for inlationen fastholdes stort set fra skønnet i oktober. I 1997 ventes prisudviklingen at være 2,5 pct., mens den vil stige til 2,8 pct. næste år. (/olm).
(c) Reuters Limited 1997.
