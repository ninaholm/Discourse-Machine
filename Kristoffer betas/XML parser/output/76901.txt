DI-APPEL FORSPIL TIL LØNFORHANDLINGER - METAL.

KØBENHAVN, 16 oktober (Reuter) - Hos Dansk Metals forhandlingsafdeling hersker der ingen tvivl om, at Dansk Industris appel onsdag om en opbremning af det offentlige byggeri skal tolkes som forspil til forårets overenskomstforhandlinger.
- De er bekymrede for en eventuel afsmitning på industrens område ved lønforhandlingerne til foråret, siger sekretær i forhandlingsafdelingen, Finn Mortensen til Reuters Finans.
Dansk Metal anser dog appellen for at være skudt en del over målet, da lønudviklingen også i bygge-og anlægssektoren skulle være under kontrol.
- Dansk Industri prøver at skabe opfattelse af, at hele arbejdsmarkedet er truet af flaskehalse. Det er helt urealistisk, siger Finn Mortensen, der for Dansk Metal sidder med bygge-og anlægssektoren.
Dansk Metal henviser til, at den nuværende højkonjunktur i modsætning til eksplosionen i den byggerelaterede beskæftigelse i midten af 1980&apos;erne, er mere afdæmpet, hvormed beskæftigelsen er steget støt og stabilt. Derfor er det lykkedes for virksomhederne at undgå situationer, hvor virksomhederne har manglet arbejdskraft og hvor lønningerne er steget eksplosivt. (/slj).
(c) Reuters Limited 1996.
