STÆRK FORBRUGERTILLID SKÆRPER FOKUS - DDB.

KØBENHAVN, 23 januar (Reuter) - Det netop offentliggjorte tal for forbrugertilliden i januar vil sammen med de høje boligpriser skærpe interessen for de kommende måneders indikatorer for den indenlandske efterspørgsel, vurderer Den Danske Bank torsdag.
- Spændingen i vurderingen af dansk økonomi går på, om økonomien ligger, som vi har vurdereret, eller om de signaler vi ser nu, med forholdsvist stærke tal for forbrugertilliden og boligpriser, vil kunne trække lidt opad, siger afdelingsdirektør Jørgen Birger Christensen til Reuters Finans.
Han pointer dog i samme åndedrag, at de tal for forbrugertilliden og udviklingen i boligpriserne, der hidtil er offentliggjort, fuldt ud harmonerer med Den Danske Banks seneste prognose fra december.
Forbrugertilliden steg i januar til 10 fra tre i december. Stigningen skyldes både en øget forventning blandt forbrugerne til Danmarks økonomiske situation, og at forbrugerne finder det væsentligt mere fordelagtigt at købe større forbrugsgoder nu end i december.
- Vi havde forventet en stigning i forbrugertillids-indikatoren, men tallet kom alligevel forholdsvist stærkt ud. Det er specielt forbrugernes forventning i vurderingen af den danske økonomi, der trækker op, vurderer Jørgen Birger Christensen.
Han påpeger, at stigningen i forbrugernes vurdering af fordelagtigheden i at købe større forbrugsgoder er sæsondrevet og normalt høj i januar.
Samtidig hæfter han sig ved, at det billede, der i 1996 tegnede forbrugernes vurdering, er ved at ændre sig.
- I 1996 var der en udpræget tendens til, at forbrugerne så deres egen situation forholdsvist lyst, mens de så forholdsvist mørkt på dansk økonomi. Det ser nu ud til, at den optimisme, som forbrugerne hele tiden har haft på deres egen økonomi, er ved at filtrere sig over i et lysere syn på den samlede økonomi, og dermed så løftes den samlede forbrugertillidsindikator også, siger Jørgen Birger Christensen.
Den Danske Bank venter en inflation i 1997 på 2,25 pct. og en vækst i BNP på 2,75 pct.(/eep).
(c) Reuters Limited 1997.
