ORDINÆRT RES I JYSKE BANK EFTER 9 MDR STEG 13 PCT.

KØBENHAVN, 30 oktober (Reuter) - Jyske Bank forbedrede sit ordinære resultat efter tre kvartaler i 1996 med godt 13 pct. i forhold til den samme periode sidste år, fremgår det af bankens regnskab, der blev offentliggjort onsdag.
Landets fjerdestørste pengeinstitut kom ud af de første ni måneder med et ordinært resultat på 820 mio. kr. mod 723 mio. kr. i den tilsvarende periode sidste år.
Analytikere havde på forhånd over for Reuters Finans spået et resultat på 795 mio. kr., men posten med tab overrasker tilsyneladende analytikerne.
De fem eksperter havde på forhånd spået, at udgifterne til tab og hensættelser ville løbe op i 245 mio. kr., men Jyske Bank har kun bogført 180 mio. kr. på den post mod 240 mio. kr. i den tilsvarende periode sidste år.
Koncernens samlede netto rente-og gebyrindtægter blev 1.651 mio. kr. mod 1.666 mio. kr. i samme periode i 1995. Men det dækker over et større fald på posten med netto renteindtægter, der er blevet reduceret med knap syv pct.
- Faldet i renteindtjeningen skyldes primært en reduktion og ændret sammensætning af koncernens renterisiko og lavere renteafkast af overskudslikviditeten på grund af et faldende renteniveau. De kunderelaterede nettorenter er stort set uændrede, idet en stabil vækst i udlån og indlån opvejer en faldende tendens på rentemarginalen, skriver ledelsen fra Jyske Bank i regnskabet.
Bankens indlån er steget knap fem pct. til 38.062 mio. kr., mens udlån er steget godt otte pct. til 29.802 mio. kr.
(c) Reuters Limited 1996.
