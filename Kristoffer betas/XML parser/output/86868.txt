Coloplast erobrer markedsandele - adm dir.

KØBENHAVN, 19 august (Reuter) - Coloplast klarer sig så godt i den hårde konkurrence, at selskabet erobrer markedsandele. Det skriver adm. direktør Sten Scheibye i en leder i koncernbladet Rundt om Coloplast.
- Vores årlige budget er også en god målestok for, om der er fremdrift i Coloplast - og det er der. Vi klarer os så godt på et marked, der ændrer sig hastigt på grund af besparelser i de offentlige budgetter. Vi klarer os faktisk bedre end vores hovedkonkurrenter, og vi vinder markedsandele med nye produkter i de fleste lande og på de fleste produktområder, skriver Sten Scheibye.
Coloplast, der bl.a. producerer brystproteser og stomiposer, nærmer sig så småt en større milepæl i selskabets historie, da det fylder 40 år i næste måned. Ledelsen er netop nu i gang med at revidere grundelementer i virksomhedens kultur for at modvirke &quot;gigtsymptomer i organisationen&quot;.
- Netop nu er direktionen og en ledergruppe i færd med at revidere disse grundelementer i vores kultur - ikke radikale ændringer, men tilpasninger til en ny tid, som der af og til er brug for, fortsætter Sten Scheibye.
- Søren Linding Jakobsen (+45) 33 96 96 53.
(c) Reuters Limited 1997.
