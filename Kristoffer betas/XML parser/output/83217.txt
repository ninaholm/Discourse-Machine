Presserunde - Erhverv torsdag 1 maj.

Reuters står ikke inde for avisartiklernes nøjagtighed 1) Pengetanken Dansk Industri Invest har givet et købstilbud på A-aktierne i Louis Poulsen, fremgår det af en hemmelig plan. Planen er udarbejdet af fredsmægleren, advokat Helge Hassel, og kan betyde en afslutning på striden mellem de 14 A-aktionærer. A-Aktionærerne er trætte af at slås med hinanden og derfor er Helge Hassels strategi at skabe flertal blandt dem for, at de to aktieklasser ophæves. Derved stækkes den store A-Aktionær David Kaastrup-Olsen. (Berlingske Erhverv side 1)
2) Ledelsen i det 100 procent statsejede rederi Scandlines klager over for meget statsindblanding. De to direktører Jens Stephensen og Geir Jansen advarer om, at for megen politisk indblanding skaber tvivl om spillereglerne i rederiet og siger, at det kan skade privatiseringen. Aktuelt kæmper Scandlines for at beholde de havneanlæg i Rødby, som rederiet har investeret en formue i. Fra politisk side overvejer man at give konkurrerende selskaber brugsret til havneanlægget. (Berlingske Erhverv side 1 og 3)
3) Selvom markedet er ideelt givet det høje prisniveau, er strømmen af nye aktier på fondsbørsen tørret ud. Direktør i Gudme Raaschou, Kåre Dullum, mener, at det skyldes den række skandaler, der har været på børsen i den senere tid. Efter en umiddelbart succesfuld emission giver dårlige resultater og prognoser store kursfald til virksomheder som århusianske Crisplant. Flere børs-emissioner med et tilsvarende dårligt resultat har givet de nye virksomheder mindre blod på tanden. (Berlingske Erhverv side 2)
(Presserunden er udarbejdet af Finansinformation).
(c) Reuters Limited 1997.
