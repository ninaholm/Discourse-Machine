Svinenotering stiger 50 øre i uge 17 - Slagterier.

KØBENHAVN, 18 april (Reuter) - Noteringen for slagtesvin stiger 50 øre i den kommende uge, oplyser Danske Slagterier fredag.
Basisnoteringen for svin er dermed sat til 11,20 kr. pr. kg i uge 17 (21.-27. april 1997), oplyser Danske Slagterier.
Stigningen kommer efter en fremgang i noteringen på 40 øre i denne uge. Og der er udsigt til yderligere stigninger, vurderer Danske Slagteriers formand, Jørgen Laursen Vig.
Slagteriernes formand siger fredag til Landsbladet, at en åbning af det japanske marked kan give yderligere prisstigninger.
Danmarks chance på det japanske marked skyldes, at der er konstateret mund-og klovsyge på Taiwan. Derfor har eksporten af svinekød fra Taiwan til Japan været lukket siden 21. februar i år.
- Japan er et højprismarked, og jeg tror, at vi kommer godt med opad i løbet af den næste måneds tid, siger Jørgen Laursen Vig.
- Redaktionen (+45) 33 96 96 56.
(c) Reuters Limited 1997.
