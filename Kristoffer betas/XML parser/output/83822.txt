APM har nu syv produkttankere i bestilling - APM.

KØBENHAVN, 20 maj (Reuter) - Med tirsdagens meddelelse om bestillingen af yderligere to produktankskibe har A. P. Møller nu syv nye produkttankere i bestilling, oplyser rederiet.
Fra det kinesiske værft Dalian New Shipyard er der bestilt fire store produkttankskibe på 110.000 tons dødvægt (tdw), mens der fra det andet kinesiske værft, Guangzhou Shipyard International, er bestilt tre produkttankskibe på 35.000 tdw. Samtidig vil A. P. Møller i løbet af året tage stilling til, om sidstnævnte ordre skal udvides med bestilling af yderligere tre skibe.
A. P. Møller beskæftiger i dag omkring 25 produkttankskibe på et marked, hvor specielt efterspørgslen på de større skibe omkring 100.000 tdw er god, når det gælder transport af raffinerede olieprodukter i de fjernøstlige markeder.
A. P. Møller venter da også, at de fire nye skibe fra Dalian New Shipyard med en vis sandsynlighed skal sejle mellem Fjernøsten og Mellemøsten, hvor der er stor efterspørgsel på coatede produkttankskibe, der på indersiden af tankene er malet med belægning, der gør dem i stand til at sejle med de raffinerede olieprodukter.
De mindre skibe fra Guangzhou ventes primært beskæftiget på distributionsmarkedet, hvor specielt Nordeuropa udpeges som et attraktivt marked for A. P. Møller.
I A. P. Møller Gruppens årsregnskab fra 1996 hed det om produkttankmarkedet, at højere rater og aktivitet i 1996 resulterede i en &quot;acceptabel indtjening&quot;. For 1997 ventedes rateniveauet at blive på niveau med 1996.
- Stig Ørskov Pedersen (+45) 33 96 96 59.
(c) Reuters Limited 1997.
