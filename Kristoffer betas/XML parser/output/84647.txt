DFDS har over halvdelen af dansk øst-eksport - dir.

KØBENHAVN, 11 juni (Reuter) - DFDS har på tre år sat sig på mere end halvdelen af den danske transport til Østeuropa. Det vurderer adm. direktør Niels Bach over for Reuters Finans.
- Vi har langt over halvdelen af den transport, der foregår fra Danmark til Østeuropa i dag. DFDS er langt den største på Østeuropa, siger Niels Bach.
Udviklingen for DFDS Transport i Norge illustrerer udviklingen for resten af DFDS. DFDS Transport, Norge venter i 1997 en omsætning på over 50 mio. NOK, når det gælder Østeuropa mod otte mio. NOK i 1995.
- Udviklingen gør sig gældende for al vores transport til Østeuropa og er typisk for udviklingen, siger Niels Bach.
DFDS har i øjeblikket godt 300 trailere på de østeuropæiske veje ud af koncernens omkring 1.400 trailere. Dertil kommer, at DFDS sejler med to skibe mellem Danmark og Litauen.
DFDS beskæftiger sig i Østeuropa såvel med land-og skibstransport som med spedition og logistik. Disse dele udgjorde i 1996 omkring 83 pct. af DFDS-koncernens omsætning på 7,7 mia. kr.
DFDS venter i 1997 et driftsresultat på samme niveau som i 1996, hvor det blev til et driftsoverskud på 269 mio. kr.
Den Danske Bank venter i en analyse fra midten af maj et resultat før skat hos DFDS på 280 mio. kr. i 1997 mod 271 mio. kr. i 1996. Banken havde i analysen en outperform anbefaling på DFDS-aktien.
- Stig Ørskov Pedersen (+45) 33 96 96 59.
(c) Reuters Limited 1997.
