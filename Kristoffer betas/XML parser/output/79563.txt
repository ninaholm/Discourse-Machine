ENGELL - K OG V SKAL FORHANDLE FL98 SAMMEN - RB.

KØBENHAVN, 30 januar (Reuter) - De konservative vil køre tæt parløb med Venstre under efterårets forhandlinger om næste års finanslov. Det siger partiets formand, Hans Engell, til Ritzau - og gør dermed sidste års solo-forhandlinger til en engangsforestilling.
Ifølge Engell bør de to partier både lave et fælles forhandlingsudspil og møde op til forhandlingerne sammen. Regeringen skal kort sagt ikke regne med at kunne splitte de to partier i denne omgang.
- Jeg anser det ikke for realistisk, at Det Konservative Folkeparti eller Venstre alene indgår en finanslovsaftale med regeringen for 1998, siger Engell, til nyhedsbureauet.
(c) Reuters Limited 1997.
