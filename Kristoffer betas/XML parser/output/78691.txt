DATO FOR SAS/BUREAU-MØDE ER IKKE FASTSAT - SAS.

KØBENHAVN, 3 januar (Reuter) - Der er endnu ikke fastsat en dato for mødet mellem en lang række skandinaviske rejsebureauer og SAS om provisionen på indenrigs-og internordiske flybilletter. Det oplyser SAS&apos; informationsafdeling i København fredag.
SAS ønsker på linie med sin samarbejdspartner Lufthansa at halvere rejsebureauernes provision ved udstedelse af billetter, da arbejdet i bureauerne i takt med nye billetløse systemer mm. er blevet mindre.
Nedsættelsen vil ifølge rejsebranchekilder betyde et indtjeningstab på et tre-cifret millionbeløb.
Rejsebureauforeningerne har derfor bedt om et møde med SAS-ledelsen, anført af koncernchef Jan Stenberg, i januar. Det seneste møde blev afholdt midt i december sidste år.
Det anslåes, at rejsebureauerne står bag 80 pct. af salget af SAS&apos; indenrigs-og internordiske billetter. Hvis de to parter ikke finder en løsning, kan en fælles boykot af SAS komme på tale. Bureauerne vil i stedet sælge billetter til British Airways eller det A. P. Møller-ejede Maersk Air, hvis det ikke betyder noget for kunderne. (/slj).
(c) Reuters Limited 1997.
