CONTAINER-RATER HAR STABILISERET SIG - APM.

KØBENHAVN, 27 januar (Reuter) - Fragtraterne for transport af containere til søs har stabiliseret sig og forventes i løbet af i 1997 at stige, vurderer prokurist i A. P. Møller, Jesper Kjædegaard, overfor Reuters Finans.
Dermed er han på linie med Maersk Lines amerikanske partner, Sea-Land, hvor der i forbindelse med aflæggelse af årsregnskabet for 1996 i sidste uge blev udtrykt forventning om, at Sea-Lands trængsler på grund af det nuværende rateniveau ville aftage i sidste halvdel af 1997.
- Vi har set vigende rater i andet halvår 1996. Men det ser ud til at have bundet ud, og 1997 burde vise, at det går i den rigtige retning. I første halvdel af 1997 taler vi om, at markedet skal stabiliseres, og det er der positive tendenser til, siger Jesper Kjædegaard.
Han henviser til, at udnyttelsesgraden af containerskibene er steget så meget, at det ikke er nødvendigt at konkurrere på lavere fragtrater.
- Skibene synes nu at være rimeligt godt fyldte, og dermed er den vigende tendens, vi har set de sidste seks måneder af 1996, vendt. Der er dog ingen tvivl om, at konkurrencen er hård. Men generelt er der tilfredshed med udnyttelsesgraderne, siger Jesper Kjædegaard.
Bestyrelsesformanden for Sea-Lands moderselskab, CSX Corporation, John Snow, udtalte i forbindelse med aflægningen af årsregnskabet torsdag, at Sea-Land havde opnået sit 96-resultat på trods af at containerraterne faldt til et niveau, som ingen havde troet muligt.
Sea-Land nåede i 1996 et driftsresultat på 318 mio. USD mod 238 mio. USD i 1995.
- Raterne vil fortsætte med at være under pres i første halvdel af 1997. Men på et tidspunkt vil presset blive forbedret, og raterne vil komme tilbage til det normale. Så vil vi se, at Sea-Lands kerne-indtjeningsstyrke vil være bedre end de opnåede 318 mio. USD, sagde John Snow. (/uha).
(c) Reuters Limited 1997.
