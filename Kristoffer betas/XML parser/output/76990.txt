DANSK RENTEFALD SYNES USANDSYNLIGT - NATWEST.

KØBENHAVN, 21 oktober (Reuter) - Det britiske børsmæglerselskab NatWest forventer, at Nationalbanken vil fastholde det nuværende niveau for de officielle korte renter, fremgår det i NatWests Monthly Bond Strategy.
- De korte renter ser ud til at være sat i bero efter den seneste rentesænkning i slutningen af august, der virkede inspireret af Bundesbank. En ensidig rentesænkning kan ikke fuldstændig udelukkes, men den synes usandsynlig med de givne forventninger om en øget økonomisk vækst og en - på kort sigt - lille vækst i inflationspresset, skriver NatWest.
Det britiske børsmæglerselskab vurderer endvidere, at det vil blive svært for de 10-årige danske renter at komme tættere på de tyske renter end 0,75 pct.point. Til dels fordi vi nærmer os slutningen af året, og dels fordi den seneste debat har trukket en linie mellem de lande, der er med i ØMU, og dem der ikke er med - herunder Danmark.
Mandag eftermiddag er den 10-årige danske rente ca. 0,84 pct.point højere end den tilsvarende tyske rente. (/eep).
(c) Reuters Limited 1996.
