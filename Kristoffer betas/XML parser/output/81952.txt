Torsanas solvens markant forbedret i 1996.

KØBENHAVN, 21 marts (Reuter) - Torsana har i 1996 som følge af omfattende omstruktureringer forbedret selskabets solvens markant. Det fremgår af koncernens regnskab, der blev fremlagt fredag.
Siden udgangen af 1995 er solvensen vokset fra ca. 37 pct. til ca. 86 pct. ved udgangen af 1996.
Torsana indgik i foråret 1996 en aftale med Lego-selskabet LMX om at sammenlægge det daværende Eskofots grafiske datterselskab med LMX&apos;s Purup Prepress. Torsana ejer nu 49 pct. af Purup-Eskofot, mens den resterende del ejes af LMX.
Torsana fik i 1996 overskud efter skat på 56,6 mio. kr. mod 20,6 mio. kr. i 1995. Som følge af de betydelige omstruktureringer og ændrede regnskabsmetoder faldt omsætningen markant med mere end 300 mio. kr. til knap 110 mio. kr.
- Resultatet er i overenstemmelse med forventningerne i halvårsmeddelelsen og anses for særdeles tilfredsstillende, skriver Torsanas ledelse i regnskabet.
Udover medejerskabet af den grafiske virksomhed Purup-Eskofot beskæftiger Torsana sig med forskning inden for det medicotekniske område.
På dette område har Torsana anmeldt patenter på en ny metode omkring diagnose af knogleskørhed, som der forventes at give bedre resultater end hidtil kendte metoder.
- Selskabet forventer at investere betydelige beløb i forskning, produktmodning og udvikling, og har igangsat forundersøgelser i yderligere aktiviteter indenfor medico-området. Man forventer ikke indtægter herfra i 1997, hedder det i det dugfriske regnskab.
(c) Reuters Limited 1997.
