Presserunde - Erhverv mandag 23 juni.

Reuters står ikke inde for avisartiklernes nøjagtighed 1) Samarbejdet mellem erhvervslivet og Amnesty International er i rivende udvikling. Ifølge Lars Jørgensen, der er generalsekretær i Amnestys danske afdeling, forventer menneskerettighedsorganisationen at etablere en Business Club til efteråret. En af nøglepersonerne bag initiativet er tidl. finansminister og adm. direktør Henning Dyremose fra trævirksomheden DLH. (Børsen side 1 og 4)
2) Syv af de 25 danske virksomheder, der har tilladelse til at producere krigsmateriel, kører i øjeblikket med underskud. Det er som regel de små virksomheder, der lider under nedgangen i våbenindustrien - efterhånden som teknologien vinder frem, bliver produktion af traditionelle våben mindre profitabel. Danmarks eksportindtjening fra krudt, kugler og geværer faldt fra 128 mio. kr. i 1993 til 4 mio. kr i fjor. (Politiken side 8)
3) Forbruger-analyser viser, at de danske forbrugere vil have flere varer og butikker at vælge imellem. Dermed går tendensen imod den ny planlov. Den nye planlov, som regeringen med miljøminister Svend Auken i spidsen har taget initiativet til, vil sætte gang i erhvervslivet i de mindre byer, blandt andet ved direkte at lægge en dæmper på væksten af butiksareal i de større byer. Men tendensen blandt forbrugerne er, at transporttiden betyder mindre - folk har ikke længere noget imod at køre langt for at købe ind, siger direktøren for Institut for Center-Planlægning, Per Nyborg. (Berlingske Erhverv side 1)
4) Hele 7.000 danske selskaber opererer i øjeblikket med negativ aktiekapital - årsagen er ofte, at iværksætternes modstand mod at afgive indflydelse er så stor, at man ikke får tilført den nødvendige kapital fra risikovillige investorer, viser en undersøgelse foretaget af konsulentfirmaet ProConsult. Undersøgelsen er baseret på regnskabstal fra 80.000 danske anparts-og aktieselskaber. &quot;Iværksætternes modstand mod at afgive indflydelse er en væsentlig bremse for vækstvirksomhederne. Det er synd, at de ofte må lukke i stedet for at vokse sig større&quot;. (Berlingske Erhverv s. 1)
5) Meget tyder på, at den malaysiske finansmand Amin Shah har problemer med at skaffe penge til at finansiere sine mange projekter, hvoraf Danyard blot er et. Men Danyards bestyrelsesformand, Teddy Jacobsen, afviser alle forlydender om en udskydelse af underskrivelsen af den endelige kontrakt med Amin Shah. &quot;Jeg kender ikke til, at terminen skulle være ændret. Jeg kender kun til aftalen om, at finansieringen skal ske i august, og jeg er ikke orienteret om, at der skulle foreligge en ny situation,&quot; siger Teddy Jacobsen. (Berlingske Erhverv side 3)
(Presserunden er udarbejdet af Finansinformation).
(c) Reuters Limited 1997.
