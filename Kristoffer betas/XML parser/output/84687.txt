Fortsat EU-uenighed om brændstofafgifter - min.

KØBENHAVN, 9 juni (Reuter) - EU-landene har forsat svært ved at blive enige om en fælles politik for punktafgifter på brændstof til blandt andet hurtigfærger som Mols-Liniens kombifærger.
På et møde mandag opgav EU&apos;s økonomiministre at blive enige om et forslag til et energiafgiftsdirektiv, som EU-Kommissionen har fremsat tidligere på året.
Stridspunktet var, om enkelte lande fortsat skal kunne undtages fra de generelle bestemmelser i direktivet, oplyser Skatteministeriet.
Energiafgiftsdirektivet, der skal give landene mulighed for at beskatte hurtigfærgernes jet-fuel brændstof, skal efter planen afløse det nuværende såkaldte mineralolie-direktiv, der ikke tillader afgifter på hurtigfærgernes brændstof.
I dag er det gældende mineraloliedirektiv hullet af en række nationale undtagelser, hvoraf flere gælder i Danmark. Og der er intet der tyder på, at undtagelserne kan ophæves fra den ene dag til den anden - tværtimod.
På Europaparlamentets samling i Strasbourg i denne uge behandler parlamentarikerne en anbefaling fra EU-Kommissionen om at forlænge de fleste af undtagelserne frem til udgangen af 1998.
Økonomiminister Marianne Jelved har tidligere antydet, at det nye energiafgiftsdirektiv lader vente på sig. Hun har blandt andet henvist til, at undtagelses-ordningerne under det nuværende direktiv ser ud til at blive forlænget.
I samme øjeblik, det ny energiafgiftsdiretiv træder i kraft, vil skatteminister Carsten Koch præsentere Mols-Linien for en brændstofafgift.
I et svar til Folketingets Skatteudvalg for to uger siden skrev Carsten Koch:
- Såfremt EU-reglerne i fremtiden skulle tillade en brændstofafgift eller en anden mere miljøorienteret afgift, er jeg indstillet på at omlægge passagerafgiften til en brændstofafgift eller lignende.
- Morten Bonde Pedersen (+45) 33 96 96 51.
(c) Reuters Limited 1997.
