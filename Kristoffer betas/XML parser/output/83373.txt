Fare for blokpolitik efter aftale med SF og Enh - K.

KØBENHAVN, 5 maj (Reuter) - Med sit forlig med SF og Enhedslisten mandag eftermiddag om et økonomisk lynindgreb, har regeringen skubbet dansk politik nærmere blokdannelse. Det vurderer de konservatives Pia Christmas-Møller overfor Reuters Finans.
Direkte spurgt, om forliget med venstrefløjen kan føre til blokpolitik i Folketinget, siger hun:
- Det er der en overhængende risiko for. Og det vil i givet fald være regeringen, der har valgt blokpolitikken.
Hun henviser til, at CD ifølge Ritzaus Bureau er så skuffet over regeringens afgiftsforlig med venstrefløjen, at partiet overvejer at opsige sin parlamentariske støtte til regeringen.
CD lovede ellers at fortsætte som parlamentarisk grundlag for regeringen, da partiet trådte ud af regeringen.
Men det løfte gælder kun, så længe regeringen overholder indgåede aftaler, påpeger næstformanden i CD&apos;s gruppe, Arne Melchior.
- Vi vil holde gruppemøde tirsdag om de videregående konsekvenser, siger han til Ritzau.
Pia Christmas-Møller siger, at hun godt forstår CD&apos;s betænkeligheder. Til gengæld har hun svært ved at forstå, at de radikale vil lægge navn til en økonomisk aftale med venstrefløjen.
- Jeg fatter ikke, at de radikale kan være med i det her projekt, siger hun.
Hun udelukker dog ikke på forhånd, at de radikale vil være at finde i en borgelig regering efter valget.
- Men jeg har svært ved at forestille mig, at Jelved kan vride sig ud af Nyrups favn, siger Pia Christmas-Møller.
- Morten Bonde Pedersen (+45) 33 96 96 51.
(c) Reuters Limited 1997.
