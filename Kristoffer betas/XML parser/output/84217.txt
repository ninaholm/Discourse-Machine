NetCom går efter top-erhvervslivet med UniC køb.

KØBENHAVN, 29 maj (Reuter) - Med det svenskejede telefonselskab NetComs køb af det statsejede Uni-Cs kommercielle internetdel regner NetCom med at sætte sig på internetmarkedet for de helt store virksomheder i Danmark. Det siger direktør i NetCom Ebbe Jørgensen til Reuters Finans.
- Uni-C har den bedste kompetence i den øverste del af erhvervslivet. Med handelen køber vi simpelthen den øverste del af erhvervsmarkedet. Uni-C har 200 kunder i toppen af erhvervslivet svarende 40 pct. Det forventer vi nu en kraftig vækst i, siger Ebbe Jørgensen.
Samtidig styrker købet NetComs internetafdeling på skandinavisk plan.
NetComs overtagelse betyder, at Uni-Cs kunder får adgang til nye kombinationsløsninger, fordi NetCom kan levere omkostningseffektiv teletrafik. Dertil kommer, at NetCom Systems med sin 155 Mbps forbindelse råder over Danmarks bedste forbindelse over Atlanten. Det betyder hurtigere og billigere kommunikation for Internet-kunderne, skriver NetCom i en meddelelse.
- Carl Johan Corneliussen (+45) 33 96 96 57.
(c) Reuters Limited 1997.
