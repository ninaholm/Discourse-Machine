96-REGNSKAB DET MEST ROBUSTE I MIN TID - KRARUP.

KØBENHAVN, 19 februar (Reuter) - Unidanmarks koncernchef, Thorleif Krarup, vurderer, at det netop aflagte koncernregnskab for 1996 er det mest robuste regnskab, koncernen har fremlagt i hans tid som leder af landets næststørste pengeinstitut.
- Det er det mest robuste regnskab, der er fremlagt i min tid som koncernchef. Dels fordi vi har valgt at ændre på nogle regnskabsmæssige skøn, og dels på grund af den fortsatte positive udvikling i tab og hensættelser, sagde Thorleif Krarup på et pressemøde efter offentliggørelsen af 1996-resultatet.
Det ordinære resultat blev i 1996 2.801 mio. kr. mod 2.969 mio. kr. i 1995.
Ændringen i de regnskabsmæssige skøn kan bl.a. ses på koncernens afskrivninger.
- Afskrivningerne er steget med 175 mio. kr. til 685 mio. kr. Den overvejende del af stigningen kan henføres til et mere forsigtigt regnskabsmæssigt skøn for straksafskrivninger, hedder det i regnskabet.
Tab og hensættelser på debitorer blev i 1996 nedbragt med 23 pct. til 963 mio. kr.
- Eva Elgaard Pedersen (+45) 33 96 96 57.
(c) Reuters Limited 1997.
