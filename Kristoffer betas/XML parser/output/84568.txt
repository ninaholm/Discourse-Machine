OECD-rapport støtter regeringens politik - Jelved.

KØBENHAVN, 10 juni (Reuter) - Økonomiminister Marianne Jelved ser OECD&apos;s landerapport som en klar støtteerklæring til regeringens politik.
- Rapporten giver solid opbakning til regeringens økonomiske politik. OECD bekræfter, at strukturerne i dansk økonomi er forbedret. Samtidig er der anerkendelse til den mellemfristede finanspolitiske strategi, siger Marianne Jelved i en pressemeddelelse.
OECD betegner det danske opsving som robust og sundt, men ser flere faresignaler på længere sigt, hvis ikke især arbejdsmarkedets gøres mere fleksibelt og grebet om finanspolitikken fastholdes.
De vestlige landes samarbejdsorganisation anbefaler derfor flere reformer på arbejdsmarkedet og en klar fast og stram økonomisk politik.
- Regeringen vil fortsætte reformlinien på arbejdsmarkedet i form af større vægt på opkvalificering, et mere rummeligt arbejdsmarked, herunder fleksjob og en fornyelse og videreudvikling af aktivindsatsen, siger Marianne Jelved.
Hun er tilmed enig i OECD&apos;s vurdering af behovet for en forbedring af de offentlige finanser. Økonomiministeren henviser til regeringens egen målsætning om at sænke den offentlige gæld til 40 pct. af BNP om otte år.
OECD advarer regeringen mod risikoen for en overophedning af økonomien, der kan føre til en accelererende inflation, selv om det nuværende opsving er mere solidt funderet end forgængeren fra 1980&apos;erne.
- Vi skal dog fortsat være på vagt over for risikoen for overophedning. Det er præcis derfor, regeringen holder fast i sin finanspolitiske målsætning. og herunder træder lidt på bremsen over for det private og offentlige forbrug. Ligeledes vil der blive taget yderligere initiativer for at tage toppen af aktiviteten i bygge-og anlægssektoren, siger Marianne Jelved.
- Søren Linding Jakobsen (+45) 33 96 96 53.
(c) Reuters Limited 1997.
