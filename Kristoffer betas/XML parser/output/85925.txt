Svært at undgå byggestop i Stolt-serie - Danyard.

KØBENHAVN, 22 juli (Reuter) - Det bliver svært for J. Lauritzen Holdings nordjyske Danyard-værft at undgå et produktionsstop i serien af kemikalietankskibe til norske Stolt Parcel Tankers, selvom det norske rederi bestiller yderligere to skibe udover den serie på syv, som Danyard nu er ved at afslutte. Værftet er efter de seneste effektivitetsforbedringer allerede til oktober klar til at gå i gang med skib nummer otte, siger adm. direktør, Torben Mejnertsen, fra Danyard.
- Vi har nu nået vores målsætning om at aflevere et skib med et tidsinterval på tre til tre en halv måned. Med den fart, er vi til oktober klar til at skære det første stål til det næste skib. Men det når vi nok ikke at forhandle os på plads til, siger Torben Mejnertsen til Reuters Finans tirsdag.
Danyard-direktøren oplyser, at Stol Parcel Tankers&apos; bestyrelse har givet bemyndigelse til, at rederiet bestiller yderligere to kemikalietankskibe af den type, som Danyard har produceret til rederiet.
Torben Mejnertsen vurderer, at Danyard har gode muligheder for at nå til enighed med nordmændene, men konstaterer samtidig, at det norske rederi afsøger værftsmarkedet for bedre, eventuelt statsstøttede tilbud. Dertil kommer, at Danyards kapitalgrundlag fortsat er usikkert, så længe J. Lauritzen Holding ikke er nået til enighed med malaysiske PSC Industries, der skal overtage knapt halvdelen af Danyard for 100 mio. USD (687 mio. kr).
- Det gør forhandlingerne med Stolt noget mere komplicerede, påpeger Torben Mejnertsen.
J. Lauritzen Holding venter fortsat på ni mio. USD (62 mio. USD), som PSC skal stille til sikkerhed for aftalen. Betalingen afventer dog de malaysiske myndigheders godkendelse af kapitaleksporten. Den havde J. Lauritzen Holding ventet inden udgangen af juni, mens den resterende del af salgsprisen er sat til at falde inden udgangen af august.
- Stig Ørskov Pedersen (+45) 33 96 96 59.
(c) Reuters Limited 1997.
