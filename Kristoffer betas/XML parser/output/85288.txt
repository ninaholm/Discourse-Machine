Nycomed bevarer notering i København efter fusion.

KØBENHAVN, 1 juli (Reuter) - Det norske medicinalselskab, Nycomed, vil også efter fusionen med britiske Amersham være noteret i København, oplyste Amersham tirsdag.
Det nye sammenlagte Nycomed Amersham Plc ønsker nemlig at være børsnoteret i London, New York, Oslo og København, meddelte den britiske partner i den nye medicinalgruppe.
Nycomed Amersham vil få en samlet omsætning på 1,5 mia. GBP (ca. 16,5 mia. kr.) og et overskud af driften på 244 mio. GBP (ca. 2,7 mia. kr.) før omkostninger til restruktureringer.
Nycomeds aktionærer får 53 pct. af det nye selskab samt en speciel udbyttebetaling på 5,62 NOK pr. aktie.
- Søren Linding Jakobsen (+45) 33 96 96 53.
(c) Reuters Limited 1997.
