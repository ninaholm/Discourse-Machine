Tele DK ser tysk salg på 6-700 mio DEM i 2001-dir.

KØBENHAVN, 4 juni (Reuter) - Tele Danmark venter at sælge fastnet-telefoni til små og mellemstore tyske virksomheder for 600-700 mio. DEM årligt om fire år.
Det siger adm. direktør for Tele Danmarks tyske datterselskab, Tele Danmark Internetz GmbH, Bruno Lund Pedersen til Reuters Finans.
Bruno Lund Pedersen forklarer, at Internetz i løbet af fire år regner med at få fem pct. af de små og mellemstore virksomheder i de 40 største byer som kunder.
- Det svarer til en årlig omsætning på omkring 600-700 mio. D-mark, siger han.
Det nystiftede Internetz bliver på tirsdag licenseret til at drive landsdækkende fastnet-telefoni i Tyskland.
En uge efter træder en samtrafik-aftale med det nationale tyske teleselskab, Deutsche Telekom, i kraft, oplyser Bruno Lund Pedersen.
- Vores aftale med Deutsche Telekom indebærer, at vi kan benytte Deutsche Telekoms faste net over hele Tyskland. Men vi vil i første omgang koncentrere os om de 40 største byer. Det er for dyrt at samle kunder op i byer, der er mindre. Vores målgruppe bliver de små og mellemstore virksomheder, siger han.
Med samatrafik-aftalen med Deutsche Telekom kan Internetz tilbyde virksomhederne både indenlands og udenlands telefoni. Udlandssamtalerne vil blive ledt gennem Tele Danmarks udlandscentral herhjemme.
- Vores ordning med Deutsche Telekom ligner den, Telia har med Tele Danmark i Danmark, siger Bruno Lund Pedersen.
I 1996 har Internetz solgt teleydelser i områderne omkring Hamborg og Berlin. Salget var stigende gennem hele året.
Derfor har Tele Danmarks ledelse vurderet, at der er basis for fortsat at ekspandere på det største vesteuropæiske telefonmarked, skriver koncernen i sin årsrapport for 1996.
Udover Internetz, som i dag har kontor i Hamborg, består Tele Danmarks aktiviteter i Tyskland af personsøgertjenesten MiniRuf, som Tele Danmark ejer 20 pct. af.
Selskabet havde ved årsskiftet 1996/97 ca. 58.000 abonnenter i Tysklands største by-områder.
1 DEM = 3,8080 kr.
- Morten Bonde Pedersen (+45) 33 96 96 51.
(c) Reuters Limited 1997.
