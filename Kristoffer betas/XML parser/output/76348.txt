NOWECO VENTER FREMGANG I OMSÆTNINGEN - DIREKTØR.

KØBENHAVN, 17 september (Reuter) - Når Noweco går på børsen i begyndelsen af 1997, så forventer koncernens adm. direktør og eneejer Preben K. Nielsen, at kunne fremvise en pænt stigende omsætning.
- Vi forventer en omsætning som er stigende, og den kommer i år til at ligge over 600 mio. kr., siger Preben K. Nielsen til Reuters Finans tirsdag.
Til sammenligning havde EM Food Trading, som er holdingselskabet i Nowenco-koncernen, i regnskabsåret 1994/95 en omsætning på 553 mio. kr. og et resultat før skat 9,8 mio. kr.
Koncernen har siden omlagt sin regnskabsperiode, så den nu følger kalenderåret.
- Det bliver hele gruppen som skal noteres, men hvilket selskab det bliver, har vi endnu ikke på plads. Det skal vi bl.a diskutere med bankerne, og der ligger også noget skatteteknisk i det, fortæller Preben K. Nielsen.
I dag ejer Preben K. Nielsen 100 pct. af aktierne i EM Food Trading, og ønsker ved noteringen at bibeholde kontrollen med koncernen.
- I forbindelse med noteringen vil jeg fortsat beholde en kontrolerende aktiepost i selskabet. Jeg er ikke på vej ud af selskabet, og det primære formål med noteringen er, at skaffe ny kapital til yderligere ekspansion, siger Preben K. Nielsen.
Selskabet ligger i øjeblikket i forhandlinger med flere banker omkring noteringen af Noweco, og Preben K. Nielsen venter, at have afsluttet forhandlingerne inden for to til tre uger. (/jnu).
(c) Reuters Limited 1996.
