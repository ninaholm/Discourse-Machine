Dansk Industri ser ingen trøst i BNP-tal for 1996.

KØBENHAVN, 2 april (Reuter) - Der er ikke megen trøst at hente for dansk industri i nationalregnskabet for 1996. Industrieksporten har det svært, og det bliver ikke meget bedre i 1997, vurderer chefkonsulent i Dansk Industri, Klaus Rasmussen.
- Vi tabte ganske markante markedsandele i 1996, og vi vil også i år tabe markedsandele. Vi håber bare, at de ikke bliver lige så markante, siger Klaus Rasmussen til Reuters Finans.
Væksten i den danske økonomi blev 2,4 pct. i 1996 med en stigning i den samlede eksport på 2,3 pct. Men det gik industriens næse forbi.
Klaus Rasmussen vurderer, at industrieksporten i 1996 burde været øget med fem pct. for at holde trit med markedsudviklingen. En forringet konkurrenceevne rakte derimod kun til nulvækst sidste år.
Dansk Industri forventer en tiltagende vækst på eksportmarkeder i år samt en lindring af konkurrencevilkårene som følge af svækkede valutaer som det britiske pund og den amerikanske dollar.
- Men det er ikke nok til, at industrien i 1997 kan følge den generelle markedsvækst, siger Klaus Rasmussen. Han vurderer, at der derfor ikke er grund til nogen større optimisme for industriens vedkommende.
Eksportudviklingen er trukket af primært serviceerhvervene og energisektoren. Det skulle være nok til at redde overskuddet på betalingsbalancen i 1997, men en haltende industrieksport og en stærk efterspørgsel på hjemmemarkedet er ikke holdbar på længere sigt.
- Der skal mere gang i eksporten, mens det indenlandske forbrug skal dæmpes. Det er vigtigt af hensyn til opsvingets holdbarhed, siger Klaus Rasmussen.
Han tilføjer, at de overordnede økonomiske vilkår i form af finanspolitikken og overenskomsterne er lagt fast for 1997, men der er dog andre politiske skruer, der kan drejes på for at forbedre industriens konkurrenceevne.
- Man kan starte med at kigge på alle de nye afgifter, som industrien er blevet pålagt. Affalds-og slamafgifter samt CO2-afgifter for at nævne nogle, siger Klaus Rasmussen.
Han vil desuden ikke betegne et overskud på betalingsbalancen på 10 mia. kr. som værende stabilt med en høj indenlandsk vækst og en slumrende industrieksport. Dansk Industri forventede i sin seneste økonomiske prognose fra november for 1997, at den økonomien vil vokse 2,5 pct. med et plus på betalingsbalancen på 10 mia. kr.
- Søren Linding Jakobsen (+45) 33 96 96 53.
(c) Reuters Limited 1997.
