Stigende aktivitet og større tab i DiskontoBanken.

KØBENHAVN, 19 august (Reuter) - DiskontoBanken i Næstved har oplevet stigende aktivitet i form af flere udlån i første halvår 1997, men det har også givet flere tab, fremgår det af bankens halvårsregnskab, der blev offentliggjort tirsdag.
- Koncernens samlede udlån er steget med 201 mio. kr. til 1.564,5 mio. kr. eller 14,7 pct. i forhold til samme tidspunkt sidste år, skriver ledelsen i regnskabet, der viste et ordinært resultat på 39 mio. kr. mod 33 mio. kr. i den tilsvarende periode sidste år.
Posten med tab og hensættelser er til gengæld steget med godt 30 pct. til 8,5 mio. kr.
- På trods af stigningen i det beløb, der anvendes til afskrivninger og hensættelser på debitorer, som det har været tilfældet i de senere år, under det niveau, der er gældende for vores del af branchen, påpeger banken i regnskabet.
Stigende konkurrence har smittet af på netto rente-og gebyrindtægter, der kun er steget en anelse til 83,9 mio. kr.
Det er til gengæld lykkes at hente en større gevinst fra kursreguleringer af værdipapirer og valuta, der er steget til 17,1 mio. kr. fra 7,4 mio. kr., mens de samlede driftsudgifter er steget godt tre pct. til 54,1 mio. kr.
Ledelsen venter et fortsat pres på indtjeningen i andet halvår, men er forsigtig med at forudse resultatet for hele året. Det hedder blot, at det samlede resultat vil været meget afhængigt at udviklingen i kurserne på fondsmarkedet.
- Ole Mikkelsen (+45) 33 96 96 54.
(c) Reuters Limited 1997.
