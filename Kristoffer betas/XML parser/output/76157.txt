BYGGE-AKTIER KLARER SIG GODT TRODS RINGE HALVÅR.

KØBENHAVN, 4 september (Reuter) - På trods af en markant tilbagegang i første halvår af 1996 hos de børsnoterede byggemateriale-virksomheder, har den gruppe af selskaber klaret sig pænt over middel på Fondsbørsen, viser en analyse foretaget af Reuters Finans.
I gennemsnit faldt det ordinære overskud i de 11 byggerelaterede virksomheder, der tæller selskaber som Calkas, Rationel Vinduer, Rockwool og Aalborg Portland, med knap 30 pct. i første halvår 96 i forhold til første halvår 1995.
Men på børsen har selskabernes aktier i de første otte måneder af året givet et afkast på ca. 43 pct. Afkastet er her beregnet som summen af årets kursstigning og dividende.
Ifølge aktieanalytiker Morten Kristensen fra Sparekassen Nordjylland skyldes selskabernes fremgang på børsen, at investorerne har pæne forventninger til branchen fremover.
- Det er den strenge vinter, der har afspejlet sig i halvårsregnskaberne. Vi forventer, at der vil være en øget aktivitet i andet halvår, og at selskaberne mere eller mindre vil kunne indhente det tabte i anden halvdel af 1996. Derfor afspejler kursudviklingen primært de fremtidige forventninger, siger Morten Kristensen.
Noget tyder da også på, at investorerne ikke er blevet overrasket over halvårsregnskaberne. I hvert fald er det gennemsnitlige afkast i byggemateriale-aktierne nogenlunde uændret fra lige før regnskabssæsonen satte ind.
Men enkelte virksomheder skiller sig ud. Blandt andet Aalborg Portland-aktien, der siden midten af august er steget mere end 10 pct. og H+H Holding-aktien, der i samme periode har tabt knap syv pct. til kurs 435.
Aalborg Portland fik da også i første halvår - i modsætning til de fleste af de øvrige byggerelaterde virksomheder - en lille fremgang i det ordinære resultat, mens H+H Holdings ordinære overskud i første halvår 1995 på 23 mio. kr. i år blev vendt til et minus på 16 mio. kr. (/eep).
(c) Reuters Limited 1996.
