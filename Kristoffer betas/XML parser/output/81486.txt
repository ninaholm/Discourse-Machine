Nykredit tager Jelved-advarsel til efterretning.

KØBENHAVN, 14 marts (Reuter) - Nykredit har taget økonomiminister Marianne Jelveds formanende ord, om at realkreditinstitutterne bør holde sig fra en børsnotering til efterretning. Det siger kommunikationschef Henrik Hougaard fredag til Reuters Finans.
- Vi tager til efterretning, at økonomiministeren har den holdning. Vi har også taget til efterretning, at hun hverken kan eller agter at blande sig i, hvad vi beslutter os for, siger Henrik Hougaard.
Ifølge Marianne Jelved vil muligheden for at få indflydelse via en forening for mange mennesker være en afgørende faktor, når de skal vælge, hvor de skal have deres lån. Det skriver dagbladet Børsen fredag.
- Jeg ville ikke satse på en børsnotering, hvis jeg var dem. Jeg mener, at tiden arbejder for foreningstanken, siger Marianne Jelved til Børsen. Samtidig pointerer hun, at hun hverken kan eller agter at blande sig i, hvad Nykredit gør.
Nykredit afholder i midten af april møde i Styrelsesrådet, der er instituttets højeste myndighed.
Efter en aftale fra 1995 skal en eventuel børsnotering diskuteres, men det er ikke sikkert, at Styrelsesrådet vil nå frem til en afgørelse.
Det sagde Nykredits koncernchef Mogens Munk Rasmussen på et pressemøde den 19. februar i anledning af koncernens regnskab for 1996. Ifølge koncernchefen er en børsnotering fortsat på analysestadiet.
Han tilføjede dengang, at Nykredits overvejelser om en yderligere udvidelse af den nuværende alliance med BG Bank og Topdanmark hænger sammen med overvejelserne om en børsnotering.
- Eva Elgaard Pedersen (+45) 33 96 96 57.
(c) Reuters Limited 1997.
