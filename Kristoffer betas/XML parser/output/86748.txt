Torm venter andel af øget Indien-import - dir.

KØBENHAVN, 15 august (Reuter) - Rederiet D/S Torm venter at få en bid af kagen, når et af Indiens største industriselskaber skruer op for importen af olieprodukter.
Reliance Industries, der blandt andet producerer en række plasticprodukter, har ifølge Lloyd&apos;s List fredag fordoblet sin kapacitet til produktion af ethylen, der bruges til fremstilling af plastic.
Kapaciteten er nu omkring 1,5 mio. tons, fremgår det. Udvidelsen medfører en øget import af olieproduktet nafta, som indgår i produktionen af ethylen. Til produktion af et ton ethylen bruges omkring tre tons nafta, som blandt andet D/S Torm transporterer for selskabet.
- Vi har sejlet for Reliance i længere tid og venter at få del i en forøgelse af importen, siger adm. direktør Erik Behn fra D/S Torm til Reuters Finans fredag.
D/S Torm har primært sejlet på spotbasis for Reliance, som også benytter sig af Maersk.
Det er D/S Torm&apos;s tankere i 80.000 tons klassen, der primært bruges på trafikken til Indien. Optimismen omkring Indien stod allerede at læse i rederiets årsberetning for 1996, hvor det hed, at der til Indien &quot;er en begyndende import af nafta i tillæg til importen af mellemdestillater, hvilket kan påvirke markedet positivt&quot;.
- Stig Ørskov Pedersen (+45) 33 96 96 59.
(c) Reuters Limited 1997.
