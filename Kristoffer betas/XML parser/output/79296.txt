DDB OPJUSTERER ISS TIL MATCH PLUS FRA UNDERPERFORM.

KØBENHAVN, 22 januar (Reuter) - Aktieanalytikerne i Den Danske Bank (DDB) har opjusteret deres anbefaling på servicekoncernen ISS til match plus fra underperform. Det fremgår af en Update, som banken har udarbejdet på selskabet efter salget af det amerikanske datterselskab, ISS Inc. til det canadiske selskab Aaxis.
- Vi tror, at gennemførelsen af salget af ISS Inc. vil influere positivt på ISS-aktiens kursudvikling. Ikke mindst fordi udviklingen i de øvrige divisioner fortsat er meget positiv, skriver analytikerne.
Banken vurderer således, at ISS-aktien kan outperforme det danske aktiemarked og ændrer derfor sin vurdering fra underperform til match plus. Match plus betyder, at aktien over de næste 12 måneder ventes at klare sig mellem nul og fem pct. bedre end markedet generelt.
- Vi mener, at aktien skal prisfastsættes på 1998-indtjeningen og vores estimat for 1998 baserer sig på et relativt beskedent akkvisitionsomfang, hvilket kan vise sig for konservativt. Estimaterne kan derfor undervurdere indtjeningsvæksten i navnligt 1998, hedder det videre.
Analytikerne i Den Danske Bank understreger dog, at usikkerheden omkring deres estimater er høj.
- Usikkerheden knytter sig ikke mindst til de balancemæssige effekter som følge af dekonsolideringen af ISS Inc. og dermed især til udviklingen i finansposterne, herunder også effekten af selskabets nye finansieringsaftale med Unibank, og salget af de brasilianske aktiviteter, skriver DDB.
Selv om der ikke foreligger fyldestgørende oplysninger om aftalen med Unibank, vurderer DDB, at selskabets finansielle fleksibilitet er øget i forbindelse med Unibank-aftalen.
- Effekten heraf er selvsagt vanskelig at vurdere, og vi har p.t. ikke fundet anledning til at ændre vores estimater, vurderer analytikerne.
For regnskabsåret 1996 venter DDB et resultat af den ordinære drift på 365 mio. kr. og et resultat før skat på minus 1.691 mio. kr.
I 1997 og 1998 skønnes den ordinære drift at stige til hhv. 373 mio. kr. og 414 mio. kr. De ekstraordinære poster har DDB ikke fundet muligt at estimere i 1997, mens de er sat til nul i 1998.
I regnskabsåret 1995 fik ISS et resultat af den ordinære drift på 381 mio. kr. og et resultat før skat på 310 mio. kr.
Onsdag ved 14.00-tiden ligger ISS i kurs 163, hvilket er uændret i forhold til lukkekursen tirsdag. Siden fredagens meddelelse om det endelige salg af ISS Inc. til Aaxis er aktien steget godt 12 pct. (/jnu).
(c) Reuters Limited 1997.
