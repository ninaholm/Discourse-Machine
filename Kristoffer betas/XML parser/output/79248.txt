FORTSAT FALDENDE INFLATION I 1997 - INDOSUEZ.

KØBENHAVN, 21 januar (Reuter) - De nyeste tal for inflationstakten understøtter forventningen om, at inflationen i 1997 vil udvise en aftagende tendens over året. Det vurderer økonom Kai Lindberg fra Banque Indosuez i en kommentar til tallene, som Danmarks Statistik offentliggjorde tirsdag.
- Vi finder at dagens tal støtter forventningerne om, at inflationen i 1997 vil udvise en aftagende tendens over året og sikre en samlet inflation på linie med de sidste fire års to pct., skriver Indosuez.
Forbrugerpriserne faldt 0,1 pct. i december, mens årsstigningstakten var 2,3 pct. Nettopriserne faldt også 0,1 pct. i december, mens stigningen på årsbasis var 2,2 pct.
Bag det faldende forbrugerprisindeks ligger først og fremmest et fald på 0,9 pct. for fødevarer fra november til december, konkluderer Indosuez.
- Der er normalt et sæsonbetonet fald på fødevarer mellem de to måneder, men i 1996 synes det at have været ekstraordinært stort, skriver Indosuez.
Kai Lindberg er dog fortsat af den opfattelse, at faldet kan vise sig at holde ind i 1997, da det formentlig skyldes en svigtende afsætning af animalske landbrugsvarer på eksportmarkederne.
For de øvrige underkomponenter er det kun den fortsatte stigning i energiudgifterne der belaster inflationsudviklingen, vurderer Banque Indosuez. (/jnu).
(c) Reuters Limited 1997.
