Alm Brand har kun lidt på spil i naturkatastrofe.

KØBENHAVN, 23 juli (Reuter) - Kjøbenhavnske Re, der er en del af Alm. Brand-koncernen, har kun et ubetydeligt beløb på spil i den naturkatastrofe, der hærger dele af Centraleuropa i øjeblikket, oplyser selskabets direktør, Leif Corinth-Hansen.
- Vi har lavet en kalkulation på det i dag, og den viser, at det sandsynligvis er under en mio. kr., siger Leif Corinth-Hansen til Reuters Finans.
Reassuranceselskabet slipper dermed stort set for at skulle være med til at dække de milliard-udgifter, som katastrofen indtil videre er beregnet til at koste.
Kjøbenhavnske Re, der står for godt en tredjedel af indtægterne i Alm. Brand-koncernen, har kun få genforsikringsaftaler i Polen, Tjekkiet, Slovakiet og Ungarn, der er blevet hårdest ramt af oversvømmelser. Men selskabet vil alligevel studere katastrofen nærmere for at vurdere mulighederne for at gøre forretninger her.
- Vi betragter det som et meget interessant område for Kjøbenhavnske Re og måske også andre danske forsikringsselskaber, siger Leif Corinth-Hansen.
Repræsentanter fra det danske selskab har allerede besøgt flere forsikringsselskaber i området og i Rusland med henblik på at få genforsikringsaftaler på plads.
- Vi regner med på relativ kort sigt, at få opbygget en ret betydelig forretning, siger Leif Corinth-Hansen, der peger på Polen som første oplagte mål.
- Ole Mikkelsen (+45) 33 96 96 54.
(c) Reuters Limited 1997.
