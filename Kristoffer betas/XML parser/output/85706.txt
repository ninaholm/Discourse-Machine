CD klar til nedsættelse af belåningsprocent.

KØBENHAVN, 14 juli (Reuter) - Centrum-Demokraterne (CD) er klar til at stemme for en nedsættelse af den tilladte belåningsprocent for private boliger for at dæmpe aktiviteten indenfor byggeriet. Det fastslår gruppeformand Peter Duetoft over for Reuters Finans.
Dermed synes CD ikke helt at frede boligejerne før efterårets finanslovsforhandlinger.
- Man kunne jo røre ved belåningsprocenten på boliger. Det er en af de skruer, man for vores skyld kunne bruge. Vi har sagt til regeringen, at hvis de mener, at der en overophedning af privatøkonomien, kan de for vores skyld godt skrue på den knap, siger Peter Duetoft.
Det er i øjeblikket tilladt at belåne 80 pct. af boligens værdi. En nedsættelse af den procentsats vil ifølge direktør Lars Andersen fra Arbejderbevægelsens Erhvervsråd sandsynligvis dæmpe aktiviteten indenfor byggeriet, da boligejerne får sværere ved at låne penge.
- En nedsættelse af belåningsprocenten er en mulighed, som vil have effekt, siger Lars Andersen til Reuters Finans
Senior-analytiker Klaus Dalsgaard fra Unibank Markets påpeger, at det specielt er vigtigt at dæmpe tillægsbelåningen, da midlerne herfra ofte bruges på istandsættelse og vedligehold.
- Denne type aktivitet kræver primært faglært arbejdskraft, og det er specielt her, at flaskehalsproblemerne trænger sig på, siger Klaus Dalsgaard.
Unibank-økonomen venter på den baggrund, at regeringen i løbet af efteråret vil gøre ihærdige forsøg på at dæmpe væksten i de private boligers friværdi. Eksempelvis gennem ændringer i realkreditlovgivningen.
Med accepten af en nedsættelse af belåningsprocenten kan CD bøde for partiets hårdnakkede modstand mod en forhøjelse af ejendomsskatterne eller en begrænsning af rentefradragsretten. Begge er indgreb, som stort set alle økonomer foreslår, heriblandt de økonomiske vismænd.
CD forventes at spille en central rolle i finanslovforhandlingerne, hvor partiet bliver det første parti ved regeringens forhandlingsbord.
Regeringen fremlægger sit finanslovsforslag den 26. august.
- Stig Ørskov Pedersen (+45) 33 96 96 59.
(c) Reuters Limited 1997.
