FINANSMARKEDER VOLATILE RESTEN AF 1996 - MIDTBANK.

KØBENHAVN, 10 december (Reuter) - Sidste uges korrektioner i aktier, obligationer, britiske pund og amerikanske dollar markerer ikke begyndelsen til en trendvending. Det fremgår tirsdag af denne uges Finans Fokus fra Midtbank.
- Derimod markerer de, at markederne op imod årsslutning er &quot;tynde&quot; og volatile, og at efterårets kursstigninger har efterladt markederne overkøbte og dermed sårbare over for negative nyheder og udtalelser, skriver Midtbank.
Ifølge Midtbank har mange derfor fundet anledning til at fastlåse gevinsterne og nedbringe risikoen op til afslutningen af regnskabsåret 1996.
- Markederne benyttede udtalelserne fra Greenspan som alibi for gevinsthjemtagning, vurderer Midtbank.
Økonomerne i Midtbank venter, at offentliggørelsen af ugens amerikanske nøgletal atter vil vise en sund amerikansk økonomi, som kan bringe udviklingen på de finansielle markeder i overensstemmelse med den realøkonomiske situation. (/jnu).
(c) Reuters Limited 1996.
