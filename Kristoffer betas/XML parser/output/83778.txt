Flertal for ny konkurrencelov - Jan Trøjborg.

KØBENHAVN, 16 maj (Reuter) - Der blev fredag opnået flertal til et forlig om en ny forbudsbaseret konkurrencelov. Det oplyser erhvervsminister Jan Trøjborg i en pressemeddelelse fredag.
- Nu tror jeg, at vi er kommet frem til en fremragende konkurrencelov til gavn for både dansk erhvervsliv og forbrugerne, siger Jan Trøjborg i forbindelse med forliget.
Den nye konkurrencelov bliver forbudsbaseret i modsætning til loven i dag.
Det betyder, at der indføres et forbud mod konkurrencebegrænsende aftaler og et forbud mod misbrug af dominerende stilling. Begge forbud kendes allerede i dag i EU-konkurrenceretten, hedder det i meddelelsen.
Forbuddet mod konkurrencebegrænsende aftaler gælder ikke for små virksomheder.
- Det har hele tiden været udgangspunktet, at der med den nye konkurrencelov skulle ske en ligestilling af offentlig og privat erhvervsvirksomhed. Derfor har vi arbejdet på, at få denne ligestilling tydeligere frem, siger Jan Trøjborg.
Samtidig vil det nu fremgå klart af loven, at tilladelserne til at sætte faste priser for bøger og aviser videreføres.
- Carl Johan Corneliussen (+45) 33 96 96 57.
(c) Reuters Limited 1997.
