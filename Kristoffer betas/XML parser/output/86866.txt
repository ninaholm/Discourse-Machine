Lave tab og øget aktivitet hjalp Amtsspar Fyn.

KØBENHAVN, 19 august (Reuter) - Meget lave tab og hensættelser på kunder og større aktivitet var med til at give et bedre resultat for Amtssparekassen Fyn i første halvår 1997 end i den tilsvarende periode sidste år, fremgår det af halvårsregnskabet, der blev offentliggjort tirsdag.
- Tab og hensættelser på debitorer ligger fortsat på et meget lavt niveau. Resultatpåvirkningen med 5,5 mio. kr. svarer til 0,32 pct. pro anno af udlån, garantier og hensættelser, skriver ledelsen i regnskabet.
Amtssparekassen Fyn kom igennem de første seks måneder af 1997 med et resultat før skat på 81,6 mio. kr. mod 75,9 mio. kr. i den tilsvarende periode sidste år.
- Resultatet fremkommer på baggrund af et halvår præget af positive økonomiske konjunkturer og en meget positiv kursudvikling på værdipapirer. Dette er slået igennem i form af generel aktivitetsfremgang, såvel på ind-og udlån som på hele investeringsområdet, skriver ledelsen i regnskabet.
Sparekassens udlån er steget med 8,1 pct. til 5.833,5 mio. kr., mens indlån er steget 4,2 pct. til 5.690,1 mio. kr.
(c) Reuters Limited 1997.
