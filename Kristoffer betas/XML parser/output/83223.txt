Jacob Holm fastholder 1996/97 forventninger.

KØBENHAVN, 1 maj (Reuter) - Jacob Holm &amp; Sønner Koncernen fastholder sine forventninger for helåret 1996/97 om et ordinært resultat på 20 mio. kr. Det samlede resultat før skat ventes at blive et beskedent overskud. Det fremgår af en regnskabsmeddelelse torsdag.
- Som ordinært resultat for 1996/97 forventer koncernen et overskud på 20 mio. kr., skriver Jacob Holm.
I første halvår af 1996/97 fik koncernen et ordinært overskud på 6,1 mio. kr.
Koncernen fremhæver i sine fremtidsforventninger, at den gennemgribende omstrukturering, som Jacob Holm &amp; Sønner er ude i, altid er forbundet med usikkerhed. Desuden er udfaldet og varigheden af en retssag i USA, som der ikke er hensat omkostninger til, samt prisen som koncernen kan få for Jacob Holm Industries France blandt usikkerhedsfaktorerne.
Datterselskabet Danaklon, der fremstiller fibre til hygiejniske engangsartikler, forventer et overskud i andet halvår af regnskabsåret på niveau med første halvår trods forstærket priskonkurrence i Europa.
- Danaklon har vundet markedsandele i Europa i første halvår og venter at kunne fortsætte denne udvikling, skriver Jacob Holm &amp; Sønner.
Danaklon Americas har tillige haft en positiv udvikling i det forgangne halvår, og det ventes at fortsætte med et overskud i andet halvår til følge. For Jacob Holm Industries (China) gælder, at selskabet stadig er i indkøringsfasen. Derfor forventer selskabet et underskud på driften i andet halvår.
- Søren Linding Jakobsen (+45) 33 96 96 53.
(c) Reuters Limited 1997.
