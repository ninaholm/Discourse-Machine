ROSKILDE BANK VIL VOKSE VIDERE LOKALT - DIREKTØR.

KØBENHAVN, 7 februar (Reuter) - Roskilde Bank vil fortsætte med at vokse i lokalområdet, og ledelsen har allerede flere initiativer parat, oplyser bankdirektør N. Valentin Hansen fra banken.
- Vi har planer om at lave en automatbank i det kommende stationscenter og åbne en filial i Køge, siger N. Valentin Hansen til Reuters Finans.
Han oplyser, at banken også er klar til at indlede et markedsføringstiltag i Ringsted, hvor banken overtog Ringsted Sparekasse sidste år.
Roskilde Bank offentliggjorde fredag årsregnskabet for 1996, og det viste et resultat før skat på 100,8 mio. kr. mod 78,8 mio. kr. året før.
- Vi skal udnytte det marked der er, og det er det, vi forsøger at gøre, siger N. Valentin Hansen.
Roskilde Bank kan få problemer med at vokse mere i selve Roskilde by, da banken her næsten har en status og størrelse, som Den Danske Bank har på landsplan.
Bankens ledelse budgetterer med et resultat før skat på 80 mio. kr. i 1997 og en stigning i udlån til 2,4 mia. kr. fra knap 2,3 mia. kr. i 1996.
(c) Reuters Limited 1997.
