Carlsberg-Tetley vil lukke bryggerier - FT.

KØBENHAVN, 24 juli (Reuter) - Det delvist Carlsberg-ejede britiske bryggeri, Carlsberg-Tetley, ventes i løbet af den næste måned at offentliggøre en restruktureringsplan for bryggeriets videre drift. Planen vil omfatte lukning af flere bryggerier og indeholde store omkostningsbesparende tiltag. Det vurderer flere analytikere torsdag overfor den britiske finansavis, Financial Times (FT), efter at den britiske handels-og industriminister, Margaret Beckett, har afvist Carlsberg-Tetley&apos;s fusion med en anden britisk bryggerigruppe, Bass.
Analytikerne venter, at Carlsberg-Tetley bl.a. vil lukke bryggeriet i Alloa i Skotland og måske Wrexham-anlægget i Wales som et led i bestræbelserne på at sænke produktionsomkostningerne.
Samtidig ventes Carlsberg-Tetley at lukke nogle af de 20 distributionsdepoter, som bryggeriet råder over.
Enkelte analytikere vurderer, at bryggeriet vil frasælge nogle af sine mindre øl-mærker til konkurrenterne som et led i restruktureringen.
Den afblæste fusion betyder bl.a at Carlsberg køber Bass&apos; 50 pct. andel af Carlsberg-Tetley for 110 mio. GBP. Derefter kan Carlsberg vælge at videresælge 14,9 pct. af Carlsberg-Tetley til Allied Domecq for 30 mio. GBP, som er den forrige ejer af halvparten i Carlsberg-Tetley.
(1 GBP = 11,72 kr.)
- Jørn Nurkka (+45) 33 96 96 55.
(c) Reuters Limited 1997.
