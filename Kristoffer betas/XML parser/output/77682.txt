FREMGANG I ROYAL CPH PÅ TRODS AF UENS UDVIKLING.

KØBENHAVN, 20 november (Reuter) - Royal Copenhagen koncernen fik i regnskabsåret 1995/96 en fremgang i resultat før skat på 24 pct. til 122,9 mio. kr. Og det på trods af en noget uens udvikling på hovedmarkederne og i de enkelte forretningsområder, fremgår det af koncernens årsregnskab onsdag.
Kunstindustridivisionen har ifølge Royal Copenhagen haft en væsentlig fremgang i indtjeningen på trods af et salg på niveau med året før på hovedmarkeder som USA, Tyskland, Sverige og England.
Derimod er den positive udvikling i Danmark, Norge og på de fjernøstlige markeder fortsat.
- Der har været pæne salgsfremgange i disse lande, som har haft fortsat økonomisk vækst i det forløbne regnskabsår, skriver ledelsen i beretningen.
I emballagedivisionen faldt indtjeningen i forhold til 1994/95, og også omsætningen gik en anelse tilbage. Men eksporten steg, således at den samlede eksportandel udgør 25 pct. af omsætningen mod 22 pct. i 1994/95.
- Koncentrationen inden for den europæiske emballageindustri giver fortsat anledning til overvejelser om emballagedivisionens fremtidige strategi, herunder hensigtsmæssigheden af et nærmere samvirke med andre virksomheder inden for tilsvarende produktområder, skriver Royal Copenhagen.
Den samlede omsætning i koncernen steg med ca. 40 mio. kr. til 1.902,5 mio. kr., mens resultat af primær drift voksede til 114,4 mio. kr. fra 103,8 mio. kr. i 1994/95.
Fremgangen i resultatet har fået bestyrelsen til at indstille at udbyttet hæves igen i år. Sidste år steg udbyttet til otte pct. fra seks pct.
- Den fortsatte fremgang i resultatet i 1995/96 giver grundlag for bestyrelsen indstilling om, at udbyttet hæves fra 8 pct. til 10 pct., fremgår det i regnskabet.
Royal Copenhagen havde ved udgangen af september en samlet aktivmasse på 1.671 mio. kr., hvoraf 1.015 mio. kr. var egenkapital. (/eep).
(c) Reuters Limited 1996.
