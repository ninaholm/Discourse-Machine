KØB CARLSBERG OP TIL KURSNIVEAU 400 - AROS.

KØBENHAVN, 18 oktober (Reuter) - Rationaliseringer og udsigten til en positiv engelsk indtjening i løbet af de kommende to år vil løfte indtjeningen i Carlsberg i de kommende år. Det er baggrunden for en klar købsanbefaling i Aros Securities&apos; seneste analyse.
- Vi forventer en moderat stigning i indtjeningen i år, som følge af et bedre finansnetto. Over de følgende tre år forventer vi en vækst i indtjeningen på 13 pct. p.a., mod fire pct. i de fem foregående år. På baggrund af de positive forventninger, anbefaler vi køb op til kurs 400, skriver Aros-analytikerne.
Carlsberg-aktien kan fredag erhverves for 383 kr.
Aros Securities forventer således, at Carlsberg i slutningen af næste måned kommer med et resultat før skat på 1.070 mio. kr. for regnskabsåret 1995/96. I 1996/97 stiger resultatet til 1.205 mio. kr. og i 1997/98 lyder Aros&apos; forventninger på 1.400 mio. kr. før skat.
Rationaliseringsgevinster i bryggeriet skal bl.a. komme fra en personalereduktion på 500 ansatte, svarende til en besparelse på 125 mio. kr., vurderer Aros.
Derudover vurderer analytikerne, at Carlsberg Tetleys fusion med engelske Bass er godt nyt for Carlsberg i England. Der mangler dog fortsat en godkendelse fra de engelske konkurrence myndigheder. Men ifølge Aros er udsigterne for den endelige godkendelse lyse, bl.a. fordi myndighederne har været orienteret under hele forhandlingsforløbet.
Fusionen mellem de to bryggerier vil bl.a. medføre beparelser på op til 90 mio. GBP årligt, har Carlsberg tidligere meddelt.
- Gennemføres fusionen vil resultatet pr. aktie (EPS) i september 1998 bliver øget med ca. fem pct., skriver analytikerne.
Aros EPS-forventninger lyder på 16,8 i 1995/96, 18,9 året efter og på 21,9 pct. 1997/98.
Geografisk er det ikke kun England, der kan bidrage til den forventede højere indtjening i Carlsberg.
Gruppen har bl.a øget sine investeringer i bryggerier i Fjernøsten og Østeuropa, og denne strategi forventer Aros vil blive yderligere intensiveret fremover.
- Vi forventer at Carlsberg vil fortsætte denne strategi, bl.a gennem opstart af nye projekter og yderligere opkøb i eksisterende delejede selskaber, skriver analytikerne.
På de hjemlige breddegrader anser Aros Carlsbergs køb af en 50 pcts. ejerandel i det svenske bryggeri Falcon som første led i en øget fokusering på det skandinaviske marked.
Endvidere ligger Carlsberg i forhandling med Coca-Cola om distributionen af cola på det norske og svenske marked, hvilket vil kunne styrke bryggeriet yderligere i Skandinavien. (/jnu).
(c) Reuters Limited 1996.
