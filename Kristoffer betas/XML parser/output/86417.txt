FIGO-kongres bekræfter markedspotentiale - Novo.

KØBENHAVN, 8 august (Reuter) - Novo Nordisk har på denne uges FIGO-kongres i Bella Center for verdens gynækologer fået bekræftet sin tro på det store kommercielle potentiale indenfor behandling af gener i forbindelse med overgangsalderen, herunder især forebyggelse af osteoporose eller knogleskørhed. Men konkurrencen på området tegner til at blive endnu hårdere, da nye rivaler med nye behandlingsformer har meldt deres ankomst.
- Markedet for osteoporose er enormt stort og bliver større og større, da vi lever længere og længere, hvilket øger risikoen for en fraktur. En tredjedel af alle kvinder vil opleve en eller anden form for osteoporose-fraktur, siger Ingelise Saunders fra Novo Nordisk direkte fra kongressen.
I overgangsalderen nedsættes kvindens produktion af østrogen. Det medfører tab af knoglemasse og øget risiko for knogleskørhed og hjerte-og karsygdomme med efterfølgende sygehusbehandling og ofte henvisning til et liv på plejehjem som følge.
Hormonterapi hører til den mest anvendte forebyggelse mod osteoporose, men nu er nye produkter kommet frem, herunder raloxifen, udviklet af amerikanske Eli Lilly samt Mercks nye super-sællert, Fosamax.
Udenfor USA er Novo Nordisk verdens anden største udbyder af hormonterapi.
- Osteoporose er meget interessant både fra et sundhedsmæssigt og et kommercielt synspunkt. Men det er klart, at vi konkurrerer med vores hormoner på samme marked, som Mercks Fosamax er inde på og som Eli Lilly vil ind på, siger Ingelise Saunders.
Selv om Novo Nordisk står meget stærkt indenfor hormonterapi, og bl.a. på FIGO-kongressen har fremlagt det hidtil største studie om virkningerne af hormonterapi, er danskerne også med fremme, når det gælder de nye behandlingsformer.
- Vi har et produkt, levormeloxifene, i udvikling, som hører til den samme type stoffer som Eli Lilly&apos;s raloxifen, og de bliver dermed direkte konkurrenter, siger Ingelise Saunders.
Men mens raloxifen netop har fået en såkaldt Priority Review status af de amerikanske sundshedsmyndigheder, FDA, og dermed har udsigt til endelig godkendelse indenfor et halvt år, er levormeloxifene kun i klinisk fase 2 forsøg. Amerikanernes forspring huer ikke Novo Nordisk, selv om den danske medicinalkoncern har valgt at se det positive i situationen.
- De hidtidige data giver os en formodning om, at levormeloxifene har en bedre profil end raloxifen. Vi lærer samtidig meget af at observere udviklingen af Eli Lilly&apos;s produkt og sammenligne resultaterne. Vi har fra Novo Nordisks side meget store forventninger til området, siger Ingelise Saunders.
Novo Nordisk betragter levormeloxifene som et supplement til hormonbehandlingen, og ser ingen problemer i at markedsføre og sælge begge behandlingsformer.
- Det bliver nemt at profilere de to produkter sideløbende, da der jo også er kvinder, der ikke ønsker at tage hormoner. Vi betragter det som et naturligt supplement til hinanden, siger Ingelise Saunders.
Novo Nordisks store studie af hormonterapi viser meget få forbehold mod hormonterapi til forebyggelse af knogleskørhed, men Ingelise Saunders tillægger det stor vægt, at hver enkelt kvinde i samråd med sin læge vælger hvilken behandlingsform, hun ønsker.
Det skyldes blandt andet, at der er rejst mistanke om, at langvarig hormonbehandling øger risikoen for brystkræft.
Novo Nordisk solgte i 1996 for 930 mio. kr. indenfor hormonterapi-området. Merck solgte derimod for 127 mio. US-dollars (ca. 908 mio. kr.) af sit nye Fosamax-produkt alene i andet kvartal i år.
- Søren Linding Jakobsen (+45) 33 96 96 53.
(c) Reuters Limited 1997.
