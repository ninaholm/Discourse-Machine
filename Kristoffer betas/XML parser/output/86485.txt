Risiko for mangel på DCS 1800 mobiltelefoner.

KØBENHAVN, 11 august (Reuter) - De fire mobiltelefonselskaber i Danmark står på spring for at kapre kunder fra hinanden og sælge mobiltelefonabonnementer til nye kunder op til jul. Men selskaberne kan få problemer med at levere varen med den rigtige teknik, viser en rundspørge til de store producenter af mobiltelefoner.
Usikkerheden drejer sig om de såkaldte dualband telefoner, der kan skifte automatisk mellem det nye DCS 1800 og det gamle GSM 900 system. DCS 1800 ventes at være standard i løbet af et år.
- Det er ikke kun i Danmark, at der lanceres dualband. Også i Sverige og Schweiz lanceres de. Vi ser stor efterspørgsel fra alle dem, vi har kontakt med, og man kan mærke manglen på telefonerne på, at operatørerne er meget interesserede i at få lagt faste leveringsterminer ind, siger Per Tange Lauridsen, der er salgs-og marketingsdirektør hos Dancall Telecom.
Dancall lancerede i marts en dualband mobiltelefon med salgsstart ved udgangen af året, men Per Tange Lauridsen pointerer, at det altid er svært at klare en stor efterspørgsel, hvis produktet er helt nyt. Et problem alle producenterne står med.
Verdens største producent af mobiltelefoner, det finske Nokia, regner slet ikke med at få gang i salget af dualband mobiltelefoner før til næste år.
- Dualband venter en lille smule på sig. Det gør det fordi vi vurderer, at kunderne vil have en telefon som matcher de nuværende på størrelse og teknik. Men vi ser ikke muligheder for med dagens teknologi i GSM telefoner at lave et konkurrencekraftigt produkt, før vi kommer en god del ind i næste år, siger Mads Winblad, der er adm. dir. i Nokia Phones i Skandinavien, til Reuters Finans.
Derefter regner han til gengæld med, at dualband telefoner bliver de eneste på markedet. I dag kan Nokia tilbyde kunderne singleband telefoner, som kan tage enten GSM 900 eller DCS 1800 signaler.
Den svenske mobiltelefon-producent Ericsson regner med at være klar til jul med en dualband mobiltelefon.
- Dualband vil være klar til jul. Det bliver nødvendigt, for vi er overbevist om, at telefonselskaberne vil have julehandelen med, siger Jens Ramskov, der er informationschef hos Ericsson i Danmark.
Han siger, at det er umuligt at sige, hvor store mængder dualband telefoner, der skal produceres. Men Ericsson kan sælge alt, hvad der produceres af telefoner i dag, så selskabet håber på, at kunne udskyde produktionen af dualband til så sent som muligt.
Det France Telecom ejede Mobilix og svenske Telia regner ellers med op mod jul at sælge DCS 1800 mobilabonnementer til de danske forbrugere i konkurrence med Tele Danmark og GN Store Nords Sonofon.
Mobilix har ligefrem luftet tanken om at sætte ind med priskrig på selve duafe dualband telefonerne.
- Carl Johan Corneliussen (+45) 33 96 96 58.
(c) Reuters Limited 1997.
