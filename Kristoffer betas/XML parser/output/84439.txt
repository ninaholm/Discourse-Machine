15-20 mia kr fra Tele DK-salg på FL98 - Ellemann.

KØBENHAVN, 4 juni (Reuter) - Finansminister Mogens Lykketoft vil hente 15-20 mia. kr. ved at sælge statens beholdning af aktier i Tele Danmark. Pengene skal bruges til at fylde et stort hul i finansloven for næste år.
Det vurderer Venstres leder, Uffe Ellemann-Jensen.
- En mulighed, som siges at spøge på gangene i Finansministeriet, er at sælge Tele Danmark. Det kan formentlig indbringe 15-20 mia. kr, og med lidt kreativ bogføring kan det fylde et stort hul ud i den næste finanslov, skriver han i Venstre-bladet Liberal.
Staten ejer i øjeblikket 51 pct. af aktierne i Tele Danmark.
Finansminister Mogens Lykketoft har nedsat en ministeriel arbejdsgruppe, der skal &quot;undersøge perspektiverne for statens ejerskab af Tele Danmark&quot;.
I begyndelsen af april blev Den Danske Bank udnævnt til rådgiver for gruppen. Og i denne uge er den engelske investmentbank N. M. Rotschild &amp; Sons Ltd. udnævnt som rådgiver, skrev Børsen tirsdag.
- Rotschild hører til blandt de absolut førende banker indenfor rådgivning omkring privatiseringer. Pga. en samarbejdsaftale med den hollandske bank, ABN Amro, kan Rotschild tilbyde både at klare rådgivningssiden og afsætningen af aktierne, skriver bladet.
Fremskridtspartiets leder, Kim Behnke, vurderede i april, at Mogens Lykketoft ville bruge tiden, mens de tekniske undersøgelser i arbejdsgruppen finder sted, til at mønstre politisk opbakning i det socialdemokratiske bagland til at sælge aktierne.
Ligesom Uffe Ellemann-Jensen vurderede Kim Behnke, at Lykketoft vil sælge aktierne af fiskale årsager.
- Morten Bonde Pedersen (+45) 33 96 96 51.
(c) Reuters Limited 1997.
