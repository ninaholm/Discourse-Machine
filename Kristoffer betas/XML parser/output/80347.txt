AMTSSPAR FYNS 96-TAB OG HENSÆTTELSER FALDT 63 PCT.

KØBENHAVN, 18 februar (Reuter) - Amtssparekassen Fyns tab og hensættelser på kunder blev i 1996 reduceret drastisk. Det fik positiv indflydelse på overskuddet, der før skat steg 44 pct. til knap 150 mio. kr. Tab og hensættelser faldt med 63 pct. til 25 mio.
- Hensættelserne ligger dermed på det laveste niveau i Sparekassen i mange år, hvilket selvfølgelig især skyldes de forbedrede konjunkturer for Sparekassens kunder, men også en fortsat fastholdelse af den konsekvente kredit-og hensættelsespolitik, skriver Amtssparekassen Fyn i regnskabet, der blev fremlagt tirsdag.
Tab og hensættelser udgjorde ultimo 1996 0,4 pct. af udlån, garantier og hensættelser mod 1,0 pct. i 1995.
Den fynske sparekasse anbefaler i regnskabet, at udbyttet hæves til 30 kr. per aktie fra 12 kr. Samtidig anbefaler ledelsen, at udbyttet de kommende år holdes på ca. en tredjedel af resultatet før skat.
- Udbyttepolitikken vil hermed sikre aktionærerne et højere direkte afkast på aktien og samtidig fastholde et tilfredsstillende afkast af egenkapitalen, samt en vækst i kapitalgrundlaget svarende til væksten i samfundsøkonomien, hedder det i regnskabet.
(c) Reuters Limited 1997.
