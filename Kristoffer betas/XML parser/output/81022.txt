DFDS indsætter større, bedre skibe på Nordsøen.

KØBENHAVN, 4 marts (Reuter) - Efter en positiv udvikling i driftsresultatet og passagerantallet i 1996 er DFDS-koncernens passagerdivision, Scandinavian Seaways, klar til at forstærke markedspositionen på Nordsøen ved at indsætte større og bedre tonnage. Det fremgår af en pressemeddelelse i forbindelse med koncernens årsregnskab for 1996.
Transport-og logistikkoncernen kom ud af 1996 med et overskud før skat på 271 mio. kr. mod 106 mio. kr. i 1995.
- Ved starten af 1996 blev M.S. Prince of Scandinavia ledig ved nedlægning af ruten mellem Göteborg og Amsterdam og har siden været udlejet. I stedet for fortsat udchartring vil DFDS selv anvende skibet, hvilket giver ændringer på ruterne Hamburg-Harwich og Amsterdam-Newcastle, skriver DFDS.
(c) Reuters Limited 1997.
