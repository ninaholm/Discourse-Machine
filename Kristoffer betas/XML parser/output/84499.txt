Spar Nord ser uændret dansk-tysk repospænd.

KØBENHAVN, 6 juni (Reuter) - Spar Nord forventer, at Nationalbanken vil fastholde afstanden mellem den danske og den tyske repo-rente. Det fremgår af sparekassens seneste Outlook-prognose.
- Med baggrund i den førte pengepolitik - som et fastkursinstrument - må det forventes, at Nationalbanken, ved en stabil DKK, holder den danske repo-rente i et uforandret spænd til den tyske repo, skriver Spar Nord.
Den danske krone kan på kort sigt blive styrket over for den tyske mark i takt med, at den amerikanske dollars bliver mere værd, vurderer det nordjyske pengeinstitut.
På længere sigt ser Spar Nord en lidt stærkere tysk mark og dermed en svagere dansk krone. Pengemarkedssatserne forventes derfor at stige let med en mindre udvidelse af rentespændet til Tyskland.
Spar Nord forventer, at Nationalbanken på seks til 12 måneder sigt vil stramme sine ledende rentesatser med 25 bp til 3,75 pct. for reporenten og 3,50 pct. for diskontoen.
- Søren Linding Jakobsen (+45) 33 96 96 53.
(c) Reuters Limited 1997.
