SATAIR OVERVEJER REGRES-SAG MOD UNIBANK - DIR.

KØBENHAVN, 21 januar (Reuter) - Satair overvejer at lægge regres-sag an mod Unibank, efter at selskabet i eftermiddag blev dømt til at betale 13 mio. kr. i erstatning til skattevæsenet i landets første sag om selskabstømning. Det siger Satairs adm. direktør, John Stær, til Reuters Finans.
- Det vil være en naturlig konsekvens af det, vi har hørt i Højesteret, at vi lægger sag an mod vores bankforbindelse. Kan vi gennemføre sagen med sandsynlighed for et godt resultat, så vil vi da gøre det. Den pligt har vi da over for vores aktionærer, siger John Stær.
Under retssagen, der løb over godt en uge i Højesteret, sagde Kammeradvokat Gregers Larsen, at han gerne havde set Unibank på anklagebænken sammen med Satair, der solgte det tømte selskab.
- En sådan udtalelse er jo medvirkende til, at vi overvejer at lægge sag an mod banken. Men nu skal vi have lejlighed til at studere dommen og sammen med vores rådgivere at finde ud af, hvordan vi håndterer den her erstatningsside, siger John Stær.
Satair har allerede betalt ca. 13 mio. kr. i erstatning til skattevæsenet efter at selskabets ledelse tidligere i Østre Landsret tabte erstatningssagen som skattevæsenet anlagde.
Ifølge de største danske aviser risikerer bankerne erstatningskrav på to mia. kr. efter dommen i dag. Satair er udset til prøvesag for de knap 1600 sager om selskabstømninger, som skattevæsenet er bekendt med. (/mbp).
(c) Reuters Limited 1997.
