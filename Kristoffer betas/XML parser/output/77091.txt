NY AFSTEMNING FASTHOLDER LUFTHAVNSSTREJKE - LFF.

KØBENHAVN, 24 oktober (Reuter) - SAS&apos;s lufthavnsfunktionærer i Kastrup Lufthavn har på et netop afsluttet møde besluttet at fortsætte arbejdsnedlæggelsen trods en opfordring fra deres faglige organisation, Lufthavnsfunktionærerne Forening (LFF) om at gå i arbejde igen. Det siger formand for LFF, Nicolas Fischer til Reuters Finans.
- Medlemmerne har lige afholdt en ny afstemning, og de fastholder arbejdsnedlæggelsen, indtil advarselen mod Trym Østre trækkes tilbage, siger Nicolas Fischer fra kantinen i Kastrup Lufthavn.
Funktionærerne har nedlagt arbejdet i protest mod en advarsel, som SAS har givet LFF&apos;s næstformand, Trym Østre. Nicolas Fischer tilføjer, at der på mødet er forfattet et brev, som netop nu vil blive afleveret til personaledirektør i SAS, Christian Christensen med lufthavnsfunktionærenes krav.
Nicolas Fischer kan ikke sige noget om, hvor længe arbejdsnedlæggelsen vil blive fastholdt, men understreger at der ca. hver anden til tredie time vil blive afholdt afstemninger. Hvis strejken fortsætter, vil alle lufthavnsfunktionærer mødes hver morgen kl. 7.00.
SAS fastholder ifølge pressetalsmand Jens Peter Skaarup advarselen. Strejken har endnu ikke resulteret i aflysninger, men har givet forsinkelser på op til en time. (/slj).
(c) Reuters Limited 1996.
