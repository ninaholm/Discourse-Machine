PFA&apos;s nettoresultat steg til 457 mio kr i 1996.

KØBENHAVN, 1 april (Reuter) - PFA Pension kom ud af regnskabsåret 1996 med et nettoresultat på 457 mio. kr. Det er knap 40 pct. bedre end i 1995, hvor det var 327 mio. kr., fremgår det af koncernens årsregnskab, der blev offentliggjort tirsdag.
Det disponible resultat før skat var på 3.223 mio. kr. heraf blev 2.722 mio. kr. henlagt til bonusreserver.
- 1996 blev et meget tilfredsstillende år præget af store udfordringer og en markant fremgang for den samlede PFA koncern, som ved årets udgang kunne fremvise det hidtil bedste resultat før henlæggelser til bonusudjævning, skriver ledelsen i en pressemeddelelse.
De samlede indtæger er opgjort til 16.180 mio. kr. Præmieindtægterne før bruttoskat steg til 7.353 mio. kr. fra 6.445 mio. kr. i 1995. De samlede udgifter var på 15.723 mio. kr.
Koncernens balance udgjorde ved årets udgang 95.113 mio. kr. Investeringerne er fordelt med 71.083 mio. kr. i obligationer og lån, 14.853 mio. kr. i aktier, 6.073 mio. kr. i grunde og bygninger og 3.104 mio. kr. i andre aktiver.
Samlet havde PFA en tilgang i løbende porteføljepræmier på 891 mio. kr. svarende til en stigning på 17 pct.
- Ole Mikkelsen (+45) 33 96 96 54.
(c) Reuters Limited 1997.
