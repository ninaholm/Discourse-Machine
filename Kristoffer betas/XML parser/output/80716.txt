TELE DK SKAL REDEGØRE FOR LOV-KONSEKVENSER - FMD.

KØBENHAVN, 26 februar (Reuter) - Forskningsminister Jytte Hilden har bedt Tele Danmark redegøre nærmere for de økonomiske konsekvenser af de tele-lovforslag, som Folketinget i disse dage behandler. Det bekræfter Tele Danmarks bestyrelsesformand, Knud Heinesen, overfor Reuters Finans.
- Vi arbejder i øjeblikket på en teknisk redegørelse, for de økonomiske konsekvenser, siger Knud Heinesen.
Han oplyser, at redegørelsen vil være færdig i denne uge. Derefter bliver den sendt til forskningsministeren til orientering.
Jytte Hildens anmodning om en redegørelse kommer efter, at Tele Danmark i sidste uge appellerede til forskningsminister Jytte Hilden om at justere lovgivningen, så den ikke disfavoriserer den tidligere monopol-virksomhed i forhold til de nye tele-konkurrenter på markedet.
Tele Danmark gjorde bl.a. opmærksom på, at regeringens lovforslag vil påføre Tele Danmark tab, hvis loven ikke bliver ændret.
- Tele Danmark skal sælge samtrafik-aftaler til andre operatører med tab, som modstykke til, at udenlandske statsejede selskaber kan reducere kapital-indskuddet i deres danske forretning, lød det i Tele Danmarks henvendelse, som var underskrevet af Knud Heinesen og betyrelsens næstformand, Nils Wilhjelm.
Udover Jytte Hilden modtog også de øvrige partiers teleordførere brevet fra Tele Danmark.
En kilde på Christiansborg vurderer henvendelsen i sidste uge som et &quot;politisk indlæg&quot; i modsætning til den mere neutrale, tekniske redegørelse, som nu er på vej.
- Den kommende redegørelse skal embedsmændene i Forskningsministeriet behandle. Bagefter skal de give partiernes ordførere en neutral vurdering af den, siger kilden.
Jytte Hilden selv har onsdag ingen kommentarer til de aktuelle forhandlinger om teleliberaliseringen.
Forhandlingerne foregår mellem regeringen og ordførerne fra de partier, som har indgået forlig på tele-området.
Ifølge Venstres og de konservatives teleordførere er den største tilbageværende knast ved forhandlingerne netop, hvad andre selskaber skal betale for at benytte Tele Danmarks telefonnet.
Tele Danmark mener selv, at de med regeringens lovforslag på området vil stå dårligere end de tidligere nationale tele-selskaber i andre europæiske lande.
Derfor foreslog den danske tele-gigant også i sine henvendelse i sidste uge, at Folketinget venter med at vedtage den ny lov til efter sommerferien. Til den tid er det kendt, hvilke regler, EU vedtager på området.
Den anmodning fra Tele Danmark ser ikke ud til at blive efterkommet. Flere kilder vurderer overfor Reuters Finans, at tele-forhandlingerne ventes afsluttet på Forskningsministerens næste møde med ordførerne tirsdag d. 11. marts.
- Morten Bonde Pedersen (+45) 33 96 96 51.
(c) Reuters Limited 1997.
