AKTIEMARKEDET VENTES AT STARTE POSITIVT.

KØBENHAVN, 8 november (Reuter) - Der er udsigt til en positiv afslutning på aktiemarkedet på ugens sidste handelsdag, vurderer en handler.
- Dollaren, obligationerne og aktierne i USA slutter pænt, så vi skal nok starte lidt højere her til morgen. Om vi så kan holde plusserne kommer helt an på, om der kommer udenlandske eller institutionelle investorer på banen i løbet af dagen, siger han.
KFX-indekset sluttede torsdag 0,28 point højere i 127,44 mens november fut&apos;en steg 0,30 point til 127,30.
Dow Jones sluttede 0,46 pct. højere i 6.206,04.
- Der er ingen specielle selskabsnyheder i markedet, som vil påvirke aktiemarkedet i dag, så interessen vil nok sprede sig ud over de fleste KFX-papirer, siger handleren.
Medicinalkoncernen Novo Nordisk er en af de aktier, som kan stige lidt fra morgenstunden. Aktien lukkede torsdag 11 kr. højere i kurs 995. Opturen fortsatte i USA, hvor aktien omregnet sluttede i kurs 1.015.
Tele Danmark blev gårsdagens mest omsatte aktie med 165.000 stk. Aktien måtte indkassere et kursfald på to kr. til kurs 287. I New York kom aktien dog lidt igen og sluttede i kurs 289.
(c) Reuters Limited 1996.
