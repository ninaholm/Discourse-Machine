London-huse anbefaler salg af danske obligationer.

KØBENHAVN, 30 maj (Reuter) - De danske obligationer har på det seneste klaret sig så godt, at flere finanshuse i London, som Reuters Finans har talt med, nu anbefaler sine kunder at trække sig helt eller delvist ud af det danske marked.
Men det kan give mening at blive i danske papirer weekenden over i håb om, at socialisterne trækker det længste strå ved anden runde af det franske parlamentvalg, da det kan give fornyet udenlandsk opkøb af danske krone-obligationer, fremgår det af udtalelserne fra analytikerne i London
På længere sigt er potentialet for yderligere dansk outperformance imidlertid ved at være opbrugt, lyder vurderingen.
- Vi har anbefalet vores kunder at være overvægtige i danske obligationer i snart et helt år. Men nu anbefaler vi i lyset af markedets gode performance og den stærke vækst i økonomien at nedbringe beholdningen til neutral. Det er ikke, fordi vi er negative på Danmark, men der er bare andre markeder, der nu tilbyder bedre investeringsmuligheder, siger økonom Graham McDevitt fra Banque Paribas.
Han tilføjer, at den danske vækst uden tvivl er accelererende og bør dæmpes, hvis ikke inflationen på sigt skal blive et problem. Desuden er der næppe plads til flere danske papirer på udenlandske hænder efter store opkøb.
Banque Paribas vurderer, at den hidtidige prisfastsættelse af de europæiske rentemarkeder er hevet op med roden i takt med, at striden mellem den tyske regering og den tyske Bundesbank om guldreserverne er brudt ud i lys lue.
- Usikkerhed om ØMU&apos;en har fået investorerne til at gå ud af de traditionelle højrentemarkeder og søge over i mere sikre havne som Tyskland og Danmark. Men med det nuværende rentespænd til Tyskland er der eksempelvis mere at hente ved at lægge sig i britiske papirer, siger Graham McDevitt.
Han tilføjer, at en socialistisk sejr i Frankrig og tysk held med at bruge guldreserverne til at nedbringe budgetunderskuddet peger i retning af en bred ØMU fra den 1. januar 1999. Det burde holde tendensen til konvergens mod Tyskland intakt.
Hos både Lehman Brothers og Deutsche Morgan Grenfell vurderer obligationsstrateger dog, at bunden for det lange dansk-tyske rentespænd er ved at være nået.
- Dog kan situationen i Frankrig hjælpe det danske marked på kort sigt, hvis investorerne i tilfælde af en sejr til socialisterne trækker sig ud af markedet. Men det kommer næppe under 50 bp. på grund af ØMU-præmien, siger obligationsstrateg Ravin Onakan i Lehman Brothers.
Han ser tillige optræk til en gradvis udskiftning af de udenlandske investorers lange danske obligationer med svenske eller britiske.
Ravin Onakan tilføjer dog, at regeringens seneste prognose for statens lånebehov og budgetter understøtter markedet, men peger samtidig på faresignalerne fra en for stærk vækst og et deraf opadgående pres på inflationen.
I Deutsche Morgan Grenfell ser analytiker James Mitchell fortsat med bekymring på vækstudsigterne for dansk økonomi.
- Regeringen planlægger kun en mindre stramning af finanspolitikken, som ikke ser ud til at kunne holde inflationen fra at stige. Det understøtter ikke markedet på langt sigt, siger han.
Deutsche Morgan Grenfell ser ligeledes meget få muligheder for et mærkbart fald i den lange danske merrente.
- Søren Linding Jakobsen (+45) 33 96 96 53.
(c) Reuters Limited 1997.
