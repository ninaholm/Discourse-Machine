Deutsche MG tror ikke på regeringens budgetskøn.

KØBENHAVN, 16 juni (Reuter) - Den London-baserede tyske investeringsbank, Deutsche Morgan Grenfell tror ikke på regeringens skøn for overskuddene på de offentlige finanser i 1997 og 1998. Det fremgår af bankens seneste økonomiske prognose for dansk økonomi, udsendt mandag.
- Vores skøn er fortsat mindre optimistiske, da kommunerne og amterne kan få et større underskud end forventet, skriver Deutsche Morgan Grenfell.
De danske budgetoverskud er dog opjusteret i forhold til bankens seneste prognose efter, at Økonomiministeriet i sin økonomiske prognose for maj kom med mere optimistiske skøn for udviklingen i de offentlige finanser. Deutsche Morgan Grenfell ser nu et plus på 0,2 pct. af BNP i 1997 og 0,3 pct. i 1998 mod 0,1 pct. for begge år for en måned siden.
Regeringen forventer derimod et overskud på syv mia. kr. i år (ca. 0,7 pct. af BNP) og otte mia. kr. næste år (ca. 0,8 pct. af BNP).
Den tyske banks økonomer fokuserer i sin gennemgang af dansk økonomi på finanspolitikken. Regeringens bebudede stramning på 0,5 pct. af BNP er set i lyset af skattereformens lempende virkning i 1998 ikke nok til at skære toppen af væksten i det private fornbrug, anfører Deutsche Morgan Grenfell.
Skattereformen er desuden underfinansieret med en kvart pct. af BNP fra 1998. Det betyder, at regeringens planlagte stramning netto udgør en kvart pct. af BNP.
- Søren Linding Jakobsen (+45) 33 96 96 53.
(c) Reuters Limited 1997.
