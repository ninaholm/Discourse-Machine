Danisco overtager virksomhed med fald i overskud.

KØBENHAVN, 8 august (Reuter) - Danisco Ingredients er med overtagelsen af britiske Borthwicks på vej til at overtage en virksomhed, hvor overskuddet faldt i det seneste regnskabsår. Alligevel tilbyder Danisco aktionærerne i Borthwicks en pris pr. aktie, der ligger 45 pct. over aktiekursen.
- Det skyldes, at Borthwicks passer perfekt til Danisco Ingredients, siger koncerninformationschef Annette Juhler Kjær fra Danisco til Reuters Finans fredag.
Borthwicks havde i 1996/97 et overskud før skat på 1,465 mio. GBP. Det var et fald på 0,138 mio. GBP i forhold til året før.
Annette Juhler Kjær fremhæver, at mens Danisco Ingredients primært fremstiller naturidentiske aromaer, producerer Bortwicks primært rene naturaromaer og karakteriseres som en af de ledende af slagsen i Storbritannien.
Selvom omsætningen faldt 3,8 pct. til 32 mio. GPB (365 mio. kr.) i det seneste regnskabsår, tegner udsigterne til gengæld lyse, vurderer Borthwicks på baggrund af en stor ordre fra det amerikanske selskab Dunkin Donuts ved udgangen af 1996. Borthwicks skal levere kaffearoma til selskabet.
Med ordren i hus nåede Bortwicks det største driftsoverskud i andet halvår i de seneste fem år, fremgår det Borthwicks årsregnskab fra slutningen af maj.
(c) Reuters Limited 1997.
