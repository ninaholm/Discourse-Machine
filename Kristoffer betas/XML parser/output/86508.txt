Udlandets interesse for realkredit øget - råd.

KØBENHAVN, 12 august (Reuter) - I de seneste to år er der opstået en øget udenlandsk interesse for danske realkreditobligationer, hvilket er en forudsætning for en langsigtet stabilisering i afsætningen af obligationerne. Det vurderer vicedirektør Jan Knøsgaard og konsulent Jørn Knudsen fra Realkreditrådet i månedens synspunkt i månedsrapporten fra Københavns Fondsbørs.
- Den simple antagelse er således, at en stigende international afsætning er en forudsætning for langsigtet stabilitet i afsætningen af realkreditobligationer - dels som en modvægt til investorernes stigende internationale fokus, dels ud fra et generelt ønske om, at skabe et bredere afsætningsgrundlag, skriver de to fra Realkreditrådet.
Tendensen går i den rigtige retning, vurderer forfatterne. For fire år siden var under to pct. af realkreditobligationerne på udenlandske hænder, svarende til nominelt ca. 15 mia. kr.
I dag er obligationer til en værdi af knap 50 mia. kr. og en relativ andel på fem pct. placeret i udlandet. Inden for de seneste to år er udlandets andel steget med 30 mia. kr., fremgår det.
Til sammenligning udgør udlandets andel af statsobligationerne godt 35 pct. af den cirkulerende mængde på 670 mia. kr.
Forfatterne venter ikke, at realkreditobligationerne kan opnå samme popularitet i udlandet som statsobligationerne.
- Det er heller ikke forventningen, at der kan afsættes realkreditobligationer i samme omfang som statsobligationer til udlandet. Hvis der skal sættes tal på målsætningen for den udenlandske andel, vil en andel på mellem 10 og 15 pct. over en overskuelig årrække være ønskelig, hedder det videre.
For at fremme den udenlandske interesse for realkreditobligationerne har Realkreditrådet i de seneste år taget en række initiativer, som skal øge kendskabet til obligationerne.
- Jørn Nurkka (+45) 33 96 96 55.
(c) Reuters Limited 1997.
