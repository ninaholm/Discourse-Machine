Valuta - Roligt marked, USD stabil over 1,69 DEM.

KØBENHAVN, 28 februar (Reuter) - Den amerikanske
dollar holder sig fredag formiddag stabilt over 1,69 DEM
for en USD, i hvad der karakteriseres som et roligt
marked. Generelt vurderes den amerikanske valuta godt
understøttet på de nuværende niveauer og et test af 1,70
DEM udelukkes ikke.
I nedadgående retning for den amerikanske valuta
trækker dog fortsat svaghed over for den japanske yen. Den
japanske yen er i løbet af ugen blevet styrket over for
USD i forbindelse med japanske investorers salg af USD op
til det japanske finansårs afslutning.
I Europa svækkes den spanske peseta og den italienske
lire over for den tyske mark, hvilket har bragt de to
landes centralbanker i markedet. Indtil videre meldes dog
kun den italienske centralbank at have interveneret.
Det britiske pund lader sig ikke mærke af torsdagens
valgnederlag til det konservative britiske regeringsparti,
der nu ikke længere har absolut flertal i det britiske
underhus. GBP handles således fredag middag i toppen af
dagens handelsinterval på 2,7345-2,7565 DEM for 1 GDB.
Fredagens vigtigste nøgletal for valutamarkedet er de
amerikanske BNP-tal, der offentliggøres kl. 14.30.
DEM/DKK  USD/DKK  FRF/DKK USD/JPY USD/DEM
Fredag    12.05  3,8140   6,4520   1,1300  120,55  1,6920
Torsdag   12.30  3,8150   6,4460   1,1305  121,00  1,6905
-- Stig Ørskov Pedersen (+45) 33 96 96 59.
(c) Reuters Limited 1997.
