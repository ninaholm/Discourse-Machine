KONSERVATIVE BEKLAGER EU-DOM I SKIBSVÆRFTSSAG.

KØBENHAVN, 22 oktober (Reuter) - Det Konservative Folkeparti kalder EU-domstolens afgørelse i sagen om statsstøtte til østtyske skibsværfter helt uforståelig, fremgår det af pressemeddelelse fra partiets erhvervsordfører, Pernille Sams.
- Det er dybt beklageligt, at EU-domstolen ikke vil gå ind i sagen om den omfattende statsstøtte til de østtyske skibsværfter. Sagen er principiel i relation til hele EU-samarbejdet - derfor virker afgørelsen umiddelbart helt uforståelig, siger Pernille Sams i en kommentar.
Hun kender endnu ikke dommens præmisser, men kalder det interessant at gå dybere ind i sagen for at finde ud af, hvorfor den danske ansøgning blev afvist.
Skibsværftsforeningen i Danmark var med den danske stat som deltager gået til EU-kommissionen, fordi kommissionen var for langsom til at gribe ind mod den omfattende tyske statsstøtte til modernisering af de østtyske skibsværfter - en støtte der nu igen er åbnet op for. (/olm).
(c) Reuters Limited 1996.
