SAS fastholder Stockholm/København-trafik - dir.

KØBENHAVN, 28 maj (Reuter) - SAS har i den første måned med konkurrence på en af selskabets hovedruter, København-Stockholm holdt fast i omkring 90 pct. af kunderne. Det er nok til at bevare trafikken på samme niveau som året før, vurderer koncerndirektør i SAS, Vagn Sørensen til Reuters Finans.
- Vi har haft trafik på ruten i maj, som svarer fuldstændig til de foregående år. Det gør, at jeg bedømmer, at vi har haft op mod 90 pct. af markedet. Vi er meget tilfredse. Det er gået over al forventning, siger Vagn Sørensen.
Fra konkurrentalliancen, Maersk Air/Finnair er meldingerne tilsvarende positive.
- Det er gået særdeles tilfredsstillende med voksende trafik gennem hele den første måned. Vi har i den fjerde uge haft en belægning på 30 pct. Det er pænere end ventet, siger rutesalgschef i Maersk Air, Ejvin Pedersen, til Reuters Finans.
Han tilføjer, at den første måneds erfaringer og positive tilkendegivelser fra kunderne, sandsynligvis vil betyde, at den dansk-finske flysamarbejde når sit mål om en markedsandel på 25 pct. hurtigere end forventet.
- Men det tager altid lang tid at bygge en rute op, anfører Ejvin Pedersen.
Maersk Air/Finnair har otte daglige afgange mellem de to nordiske hovedstæder, mens SAS har over det dobbelte. Det giver SAS en andel af kapaciteten på ruten på ca. 70 pct. og ca. 30 pct. til Maersk Air/Finnair.
Vagn Sørensen oplyser, at SAS&apos; belægning på ruten i maj har ligget lige over 70 pct., hvilket er et fald på fire pct.point i forhold til tidligere. Det er et mindre fald, end flyselskabet havde regnet med, inden konkurrencen på den store hovedstadsrute satte ind.
Det gode tag i kunderne får tilmed Vagn Sørensen til at vurdere, at de økonomiske konsekvenser af Maersk Air og Finnair&apos;s indtrængen på ruten bliver mindre dramatiske end set, da norske Braathens SAFE gik ind på en anden rute i den skandinaviske hovedstadstriangel, Oslo-Stockholm sidste år.
- Jeg tror, at den økonomiske konsekvenser bliver lidt mindre dramatiske end først antaget. Det er gået bedre, end vi havde håbet på, siger Vagn Sørensen.
I det seneste kvartalsregnskab, der viste et overraskende underskud før skat på 269 mio. SEK, skrev SAS, at konkurrencen på Oslo-Stockholm-ruten havde været en medvirkende årsag til den faldende lønsomhed.
Vagn Sørensen tillægger det nye SAS Express-koncept med mad og drikkevarer på jorden i stedet for i luften, flere afgange end konkurrenterne og et gavmildt bonusprogram æren for den høje kundeloyalitet.
Maersk Air og Finnair har slået på andre parametre for at tiltrække de rejsende, herunder et anderledes bonussystem og mad og drikkevarer i flyet, så passagererne sparer tid. De to selskaber overvejer tilmed allerede efter en måned at indsætte større kapacitet på ruten i perioderne med spidsbelastning.
Ejvin Pedersen påpeger dog, at en sådan udvidelse først på længere sigt kan blive aktuel.
Maersk Air og Finnair har ifølge rutesalgschefen indgået aftaler med halvdelen af de 40 selskaber, der benytter lufthavnene i København og Stockholm om at transportere passagerer til egne trafiksystemer.
- Søren Linding Jakobsen (+45) 33 96 96 53.
(c) Reuters Limited 1997.
