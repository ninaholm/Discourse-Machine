Novos lykkepille-nedtur i Norden stopper i 97 - dir.

KØBENHAVN, 3 juli (Reuter) - Nedturen for Novo Nordisks salg af sit antidepressive middel, &quot;lykkepillen&quot; Seroxat i Norden stopper i år, vurderer chefen for Novo Nordisks International Operations i bl.a. Norden og Rusland, Ingelise Saunders.
- Det er vores mål, at vi får stabiliseret situationen i andet halvår, siger Ingelise Saunders til Reuters Finans.
Novo Nordisk står selv for salget af Seroxat i de nordiske lande, mens britiske SmithKline Beecham markedsfører og sælger det danske lægemiddel under navnet Seroxat/Paxil i den resterende del af verden.
Mens SmithKline Beecham&apos;s salg af Paxil fortsatte sin himmelflugt med en vækstrate i de første tre måneder af 1997 på 49 pct. til ca. 2,1 mia. kr., måtte Novo Nordisk se sit salg af Seroxat i Norden falde med 29 pct. til 58 mio. kr.
Ingelise Saunders påpeger, at det lavere salg hovedsageligt skyldes, at væksten på markedet i Norge og Sverige er udeblevet. I Sverige skyldes denne negative udvikling primært et mindre medicinforbrug, efter at patienterne under den nye helsereform skal betale mere for ordinerede lægemidler.
I Norge er markedet hæmmet af dårlig presseomtale, der har fået læger og psykiatere til at være mere tilbageholdende med at ordinere antidepressive midler, anfører Novo Nordisk.
Dertil kommer, at forholdene på markedet er blevet lidt mere trængt efter, at Lundbecks Cipramil og Pfizer&apos;s Zoloft nu også sælges til nordmændene. Seroxat er desuden som et af de første lægemidler i Norge blevet ramt af parallelimport, da Novo Nordisk-produktet er det næstmest solgte lægemiddel i Norge.
- I løbet af et par måneder finder det svenske marked et naturligt leje, der nok bliver lavere end før, men derefter venter vi et marked i vækst, siger Ingelise Saunders om udsigterne for Seroxats salg i Sverige.
Om Norge er hun knap så optimistisk:
- I Norge forventer vi, at salget i løbet af en periode på et halvt til et helt år får en mere positiv udvikling.
Novo Nordisk anser det for givet, at de nye aktører på det norske marked tager sin del af markedet - og dermed noget fra Seroxat. Truslen fra parallelimport har fået Novo Nordisk til at sænke sine priser med seks pct., og Ingelise Saunders håber, at det er nok til at stoppe nedturen.
- Vi har sat prisen ned med seks pct. og håber, at det er det, og at vi ikke behøver at gøre mere. Men det er klart, at når man bliver udsat for parallelimport, bliver man bekymret, siger hun.
De mange vanskeligheder på de nordiske markeder får Novo Nordisk til at moderere sine forventninger til indeværende års salg af Seroxat.
- Det bliver helt sikkert svært at nå sidste års salg i Norden, understreger Ingelise Saunders overfor Reuters Finans.
Novo Nordisk solgte sidste år Seroxat-piller for 312 mio. kr. i Norden, mens licensindtægterne fra SmithKline Beecham&apos;s salg af Paxil i den resterende del af verden gav en indtægt på 514 mio. kr.
- Søren Linding Jakobsen (+45) 33 96 96 53.
(c) Reuters Limited 1997.
