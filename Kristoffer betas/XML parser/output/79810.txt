MARKEDER OG RENTE VENTES I RO EFTER VALUTASTILLING.

KØBENHAVN, 5 februar (Reuter) - Der er ikke forventninger om de store reaktioner fra markederne på baggrund af Nationalbankens offentliggørelse af valutastillingen for januar tirsdag. Endvidere ventes status-opgørelsen ikke at fremme en dansk rentesænkning.
Unibank konstaterer således, at der ikke ventes en markedsreaktion på valutakøbet, mens Codan Bank ikke ser grund til rentesænkninger, med mindre kronen stiger markant i værdi.
Valutastillingen steg i januar med 11,1 mia. kr. til 96,3 mia. kr.
Ses der bort fra statens nettotilbagebetaling af lån til udlandet steg valutareserven med 13,2 mia. kr., hvor et gennemsnit af seks danske analytikeres estimat lød på en stigning på 12,3 mia. kr.
Codan Bank vurderer, at det fortsatte inflow af valuta giver Nationalbanken pengepolitiske frihedsgrader.
- Codan Bank vurderer dog ikke, at der med den nuværende vækst i indenlandsk økonomi er behov for yderligere stimulans. Kun en kraftig styrkelse af kronen vurderes således at kunne berettige en isoleret dansk rentesænkning. Det ligger pt. ikke i kortene, skriver banken. (/uha).
(c) Reuters Limited 1997.
