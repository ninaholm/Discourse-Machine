LØNSUM VISER FORTSAT MODERAT INFLATION - INDOSUEZ.

KØBENHAVN, 29 november (Reuter) - Den danske lønudvikling er aftagende, og der er intet, der indikerer en accelerende lønstigningstakt. Det skriver franske Banque Indosuez i en kommentar til Danmarks Statistiks lønsumstatistik for tredje kvartal, der blev offentliggjort fredag.
- Tallene for lønsummen i tredje kvartal underbygger således klart en fortsat moderat inflation og bekræfter, at der ikke er en accelerende lønudvikling i gang, skriver banken.
Den foreløbige opgørelse af lønsummene i periode juli til september viser en årlig vækstrate på 4,9 pct., hvilket ifølge Indosuez indebærer en stigning i realindkomsterne på 2,6 pct. i forhold til sidste år.
Når væksten sættes i forhold til beskæftigelsestallene ifølge ATP-statistikken, kan den franske bank konstatere en vækst på 3,1 pct. pr. fuldtidsbeskæftiget.
- Tallene for løn pr. ansat viser en stigning på blot 1,2 pct. i bygge og anlæg, hvilket er klart under inflationstakten og således indebærer et direkte fald i reallønnen. Der er således intet i tallene, der indikerer væsentlige flaskehalsproblemer, skriver Indosuez. (/slj).
(c) Reuters Limited 1996.
