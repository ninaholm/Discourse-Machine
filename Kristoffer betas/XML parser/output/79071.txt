OMSÆTNING STEG PÅ FONDSBØRSEN I DECEMBER - KF.

KØBENHAVN, 15 januar (Reuter) - Omsætningen af både aktier, obligationer og futures samt optioner steg i december måned, oplyser Københavns Fondsbørs (KF) i en pressemeddelelse.
Aktieomsætningen steg knap 18 pct. i forhold til november til 18,6 mia. kr. i kursværdi, mens omsætningen af obligationer steg fem pct. til 510 mia. kr. i forhold til november. Den nominelle omsætning i futures og optioner steg hele 110 pct. til 40,6 mia. kr. på baggrund af en markant stigning i de obligationsbaserede kontrakter, fremgår det af pressemeddelelsen.
På aktieområdet steg den gennemsnitlige handel pr. børsdag 37 pct. til 1,0 mia. kr. mod 754 mio. kr. i november.
- Alle brancher fik i december omsætningsfremgang med undtagelse af udenlandske selskaber, skriver Fondsbørsen.
Industriselskaberne gik 13 pct. frem og toppede med 7,9 mia. kr., handel &amp; service fik en fremgang på fem pct. til 4,5 mia. kr., og pengeinstitutter gik 34 pct. op til en omsætning på 3,1 mia. kr. i kursværdi.
Ultimo 1996 var den cirkulerende aktiekapital 499,3 mia. kr. i kursværdi - svarende til en stigning på tre pct. i forhold til ultimo november og til en stigning på 31 pct. i forhold til ultimo 1995.
På obligationsmarkedet blev der i gennemsnit omsat for 26,6 mia. kr. pr. børsdag mod 23,6 mia. kr. i 1995.
Statens 8 pct. St. lån 2006 fik som den mest omsatte obligation en omsætning på 80,4 mia. kr., svarende til en fremgang på fire pct. i forhold til november. (/olm).
(c) Reuters Limited 1997.
