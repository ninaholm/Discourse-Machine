Uenighed om mobiltelefoni førte til sammenbrud.

KØBENHAVN, 20 marts (Reuter) - Er mobiltelefoni og fastnet-telefoni to forskellige markeder, eller skal hele det danske telemarked betragtes under ét?
Det spørgsmål er Venstre uenige med regeringen samt de konservative, CD og SF om. De seks partier står ellers bag det såkaldte teleforlig Venstre mener, at det danske tele-marked er ét marked. Derfor er det kun Tele Danmark, der bør betragtes som en dominerende markeds-aktør. Og derfor er det kun den tidligere statsmastodont, der skal give konkurrenterne lempelig adgang til sit telefon-net.
Socialdemokratiets tele-forhandler, Sonja Mikkelsen, og SF&apos;s Aage Frandsen siger, at Venstre vil favorisere Sonofon på Tele Danmarks bekostning.
Sammen med de konservative, de radikale og CD mener de, at det danske mobiltelefoni-marked er et område for sig. Og derfor skal også Sonofon sørge for, at konkurrenterne får adgang til mobil-nettet på lempelige vilkår, fordi Sonofon er dominerende på mobil-markedet.
Det afviser Venstres tele-forhandler, Jens Løgstrup Madsen til gengæld.
- Mobiltelefon-nettet og fastnettet hænger i dag så godt sammen, at man ikke kan betragte dem som to markeder. Regeringen (samt SF og de konservative, red.) lægger op til nogle regler, der indebærer, at mobil-telefonselskaberne skal betale flere hundrede millioner kroner til Tele Danmark, siger han til Reuters Finans.
Jens Løgstrup Madsen siger, at Venstre står fast på sit synspunkt, også selvom partiet stod isoleret ved torsdagens teleforhandlinger, som brød sammen netop pga. uenigheden mellem Venstre og de øvrige forligspartier.
- Jeg har selvfølgelig clearet mit synspunkt med gruppen, og jeg tror ikke, at gruppen vil ændre standpunkt, siger han.
Forligspartierne har givet hinanden håndslag på, at de vil nå til enighed om reglerne for et liberaliseret tele-marked.
Derfor kan regeringen ikke sende det nuværende forslag til høring i folketingssalen, hvor det ellers ville kunne opnå flertal.
- Vi vil ikke fire på vores synspunkter, så længe vi kan bruge vores veto-ret ved forhandlingsbordet. Bliver regeringens forslag først vedtaget, har vi ingen chance for at ændre på det senere, siger Jens Løgstrup Madsen.
Venstres modstand mod regeringens forslag vil forsinke den forestående teleliberalisering, som ellers skulle være trådt i kraft 1. juli, siger forskningsminister Jytte Hilden.
Hun mener, liberaliseringen nu vil blive udskudt til efteråret eller 1. januar næste år.
Den forudsigelse er Jens Løgstrup Madsen ikke enig i.
- Jeg tror, Jytte Hilden prøver på at skræmme Venstre. Jeg er sikker på, at hun vil kontakte mig en af de nærmeste dage for at få forhandlingerne genoptaget, siger han.
- Morten Bonde Pedersen (+45) 33 96 96 51.
(c) Reuters Limited 1997.
