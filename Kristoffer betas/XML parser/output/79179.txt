CHEMINOVA OVERTAGER HARDI INDEN EN MÅNED - ØU.

KØBENHAVN, 20 januar (Reuter) - Cheminova Holding har truffet beslutningen om at overtage Hardi International. De sidste formaliteter forventes at være på plads inden en måned. Det skriver Økonomisk Ugebrev i denne uge.
Cheminova købte i 1994 knap 30 pct. af aktiekapitalen i Hardi International, der er verdens største producent af sprøjter til bekæmpelsesmidler. Kemi-koncernen fik samtidig en option på at købe de resterende aktier til en pris, der afhænger af Hardis indtjening i de seneste to regnskabsår, skriver ØU.
Cheminova optog i 1996 et lån på 300 mio. kr., så det finansielle beredskab til at overtage Hardi er på plads.
- På grund af den lave rente kunne vi optage lån til meget favorable vilkår, og derfor slog vi til, så det finansielle beredskab er i orden, siger Cheminovas økonomidirektør, Mogens Nehen-Hansen til ØU.
Det er ifølge ØU hensigten, at Hardi International skal indplaceres i Cheminova-koncernen som et datterselskab parallelt med Skamol og Cheminova Agro.
Cheminova omsatte i 1995 for 1.657 mio. kr., der gav et overskud på 229 mio. kr. før skat. Hardi International-koncernen solgte i 1994/95 produkter for 558 mio. kr. og fik et resultat op 52 mio. kr. før skat. (/slj).
(c) Reuters Limited 1997.
