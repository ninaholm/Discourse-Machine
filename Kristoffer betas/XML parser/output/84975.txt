Polsk Carlsberg-bryggeri solgte mere i jan-maj.

WARSAW, 20 juni (Reuter) - Det polske bryggeri, Okocim, som Carlsberg ejer 31,8 pct. af, solgte i årets første fem måneder godt 56 pct. mere end i den tilsvarende periode året før. Det oplyser den polske bryggerigruppe torsdag.
Okocim solgte i perioden januar-maj 1997 for 122,75 mio. zloty mod 78,78 mio. zloty i samme periode året før. Den primære indtjening kunne dog ikke helt følge med fremgangen i omsætningen, og selskabet måtte indkassere et fald i den primære indtjening på 26 pct. til 12,68 mio. zloty.
Resultatet før skat for årets første fem måneder blev på 18,25 mio. zloty mod 15,86 mio. zloty året før. Nettoresultatet faldt til 8,59 mio. zloty fra 9,51 mio. zloty.
Okocim har indtil nu stået for både import og salg af Carlsberg-og Tuborg-øl i Polen, men bryggeriet starter i løbet af sommeren lokal produktion af Carlsberg-øl.
Okocim er et af polens største bryggerier med tre bryggerier med en samlet kapacitet på 1,6 mio hl.
Carlsberg ejer 31,8 pct. af det polske bryggeri, mens Investeringsfonden for Østlandene ejer mellem fem og seks pct. af aktiekapitalen.
Det har fonden tidligere oplyst til Reuters Finans.
(1 zloty = 2,032 kr.)
- Jørn Nurkka (+45) 33 96 96 55.
(c) Reuters Limited 1997.
