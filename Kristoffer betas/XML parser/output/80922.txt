RIEBER VIL IKKE BLOKERE FOR PHØNIX-SALG - DIR.

KØBENHAVN, 3 marts (Reuter) - Rieber &amp; Søn vil ikke blokere for et salg af Phønix Contractors, men går efter at overtage den sydjyske asfalt-og entreprenørkoncern. Det siger koncerndirektør Olav Daviknes mandag morgen til Reuters Finans.
- Vi har i det hele taget ikke tænkt os at blokere (for et salg af Phønix, red.). Vi vil have Phønix, så vi tænker ikke på en blokering, siger koncerndirektør Olav Daviknes.
Icopal bød lørdag næsten 40 mio. kr. over Riebers seneste købstilbud på 820 mio. kr.
Icopal har fremsat deres købstilbud under forudsætning af, at tilbuddet accepteres af aktionærer, der repræsenterer mindst to trediedele af både aktiekapital og stemmer. Rieber &amp; Søn har senest meddelt, at koncernen har opkøbt 16,5 pct. af aktiekapitalen og 17,4 pct. af stemmerne.
Olav Daviknes var usædvanlig fåmælt til den seneste udvikling i asfaltdramaet.
- Udspillet fra Icopal var overraskende, og vi analyserer foreløbig situationen, og har ingen yderligere kommentarer.
(c) Reuters Limited 1997.
