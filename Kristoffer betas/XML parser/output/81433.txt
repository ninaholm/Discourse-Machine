Atypisk Radiometer-omlægning i Australien - dir.

KØBENHAVN, 13 marts (Reuter) - Radiometers omlægning af sine aktiviteter i Australien og New Zealand er langt fra typisk for den danske medico-koncern. Det siger selskabets adm. direktør Johan Schrøder til Reuters Finans torsdag.
- Det er specielle forhold, der kræver, at vi lægger vores organisation om i Australien og New Zealand. Det er ikke en del af en større strategi, siger Johan Schrøder.
Radiometer Pacific har som det eneste salgsselskab i hele koncernen en større omsætning af varer, som ikke kommer fra Radiometer. Det har ifølge Johan Schrøder ikke altid været lønsomt, og det skal nu ændres.
I andre lande som eksempelvis Holland og Spanien fører Radiometer andre selskabers produkter, men disse aktiviteter er allerede blevet saneret kraftigt, oplyser Johan Schrøder.
Desuden har Radiometer haft et ønske om at samle sig om færre aktiviteter i Australien samt at flytte sit hovedkvarter til Melbourne i det sydlige Australien fra Sydney for at være nærmere den vigtige mejerisektor.
Johan Schrøder vurderer, at dette træk var nødvendigt for at sikre indtjeningen i aktiviteterne på den sydlige halvkugle, hvor Radiometer i sidste regnskabsår omsatte for næsten 100 mio. kr., svarende til godt fem pct. af den samlede omsætning. Flytningen af hovedsædet samt et ønske om at føre færre agenturer end de aktuelle 14 betyder, at Radiometer skærer drastisk i antallet af medarbejdere.
Ved denne manøvre, der forventes afsluttet den 1. maj 1997 vil personalet blive reduceret med ca. 20 ud af en samlet medarbejderskare på lidt over 80.
Radiometer har i midten af februar opsagt 21 medarbejdere, der har fået en fratrædelsesgodtgørelse på tre ugers løn for hvert år, som de har arbejdet for det danske selskab. De har alle valgt at forlade virksomheden.
Flytningen og de relativt mange afskedigelser medfører engangsomkostninger på kort sigt, slår Johan Schrøder fast.
- Det vil have den effekt (på bundlinien, red.) på kort sigt, at fratrædelsesgodtgørelser på disse relativt mange mennesker er en engangsudgift. Det betyder, at vi i de efterfølgende år vil spare nogle lønudgifter. At vi flytter ret mange mennesker giver også nogle omkostninger. Men set i Radiometer-sammenhæng er Australien trods alt en mindre brik, siger Johan Schrøder.
De færre medarbejdere betyder, at Radiometer ikke kan passe de opsagte agenturer som tidligere. Radiometer vil dog ekspedere ordrer på de opsagte agenturer, indtil de berørte selskaber har fundet en anden agent.
- Søren Linding Jakobsen (+45) 33 96 96 53.
(c) Reuters Limited 1997.
