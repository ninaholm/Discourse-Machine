Euro kan marginalisere DK-papirer - Christophersen.

KØBENHAVN, 13 marts (Reuter) - De danske obligationer og aktier risikerer at blive sat ud på et sidespor, hvis Danmark stiller sig uden for den fælles europæiske mønt, euro&apos;en. Det vurderer tidligere EU-kommissær Henning Christophersen i det seneste medlemsblad for investorer i Danske Invest, hvor han optræder som gæsteskribent.
- Vi må samtidig se i øjnene, at de danske papirer risikerer at blive marginaliserede i en sådan situation. Det kan blive svært for danske krone-aktier og krone-obligationer at følge med et euro-marked, som er i hurtig vækst samtidig med, at nationale placeringsregler for institutionelle investorer forsvinder, skriver Henning Christophersen.
Henning Christophersen blev i 1985 EF-kommissær med ansvaret for budgetpolitikken. Derudover var han næstformand i EU-kommissionen.
Han vurderer, at antallet af store handelspladser i EU vil blive reduceret som en følge af den fælles mønt.
- Man kan derfor ikke udelukke, at vi i det lidt længere forløb - måske fem til 10 år - kun vil have tre-fire rigtigt store aktiebørser tilbage i euro-landene. Denne udvikling vil også blive fremmet af den enkle omstændighed, at introduktionen af en fælles valuta og en fælles pengepolitik vil føre til en harmonisering af de større børsbevægelser, skriver Henning Christophersen.
- Eva Elgaard Pedersen (+45) 33 96 96 57.
(c) Reuters Limited 1997.
