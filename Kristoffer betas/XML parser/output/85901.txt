Investeringsforeningers formue steg 39 pct i 1 hlv.

KØBENHAVN, 21 juli (Reuter) - De danske investeringsforeninger har fortsat vokseværk. Formuen i samtlige foreninger voksede hele 39 pct. i første halvår 1997 til 76 mia. kr., fremgår det af afkaststatistik fra InvesteringsForeningsRådet.
- De danske obligationsafdelinger står stadig for den største vækst. Vi har solgt obligationsbaserede beviser for 10 mia. kr. siden årsskiftet, og samlet udgør de danske obligationsafdelinger nu 41 pct. af den formue, vi forvalter, siger Carsten Mahler, der er direktør for InvesteringsForeningsRådet.
40 pct. af hele formuen er placeret i danske obligationer. Det er to pct. mere end ved årsskiftet 1996/97. Andelen af udenlandske aktier er steget til 37 pct. fra 35 pct. Det er gået ud over de danske aktier, som nu optager ni pct. af foreningernes formue mod 10 for et halvt år siden. De udenlandske obligationers andel er ligeledes faldet og udgør otte pct. mod 11 pct. ved årsskiftet.
Der er 17 investeringsforeninger med i statistikken, og de har i alt flere end 150 afdelinger.
Danske Invest og Uni-invest, der er tilknyttet henholdsvis Den Danske Bank og Unibank, administrerer godt 57 pct. af den samlede formue i foreningerne. De to foreninger har en formue på henholdsvis 23,5 mia. kr. og 20,1 mia. kr.
- Ole Mikkelsen (+45) 33 96 96 54.
(c) Reuters Limited 1997.
