NÆSE TIL MIMI JAKOBSEN UDSKUDT EN UGE - FICH.

KØBENHAVN, 20 september (Reuter) - Den næse for håndteringen af den såkaldte hemmelige erklæring i værftsstøttesagen, som erhvervsminister Mimi Jakobsen skulle have haft i dag, er udskudt en uge, oplyser formanden for Folketingets Europaudvalg, Ove Fich.
Det skyldes, at det er uklart, om det er regeringen som sådan eller erhvervsministeren, der har givet en forkert orientering til Europaudvalget tilbage i december 1995, forklarer han.
- Vi skal først lige have testet oplysningerne i Steen Gades forslag til en beretning, siger Ove Fich.
&quot;En beretning&quot; er den mere officielle betegnelse for &quot;en næse.&quot;
SF&apos;eren Steen Gade afleverede fredag morgen sit forslag til en næse til erhversministeren, og det er dette udkast Ove Fich først vil have undersøgt nærmere.
Steen Gade skriver i sit forslag, at udvalget burde være blevet orienteret tilbage i 1995, da Kommissionen valgte at hemmeligholde en erklæring om værfsstøtte i EU.
- Det er samtidigt klart, at erhvervsministeren inden den endelige vedtagelse som A-pkt. på Fiskeriministerrådet den 22. december 1995 var klar over, at Kommissionen agtede at hemmeligholde erklæringen om skibsværfter, og at ministeren bagefter undlod at indformere udvalget om, at EU-Kommissionen afgav en hemmelig erklæring, skriver han i et forslag til en irettesættelse af ministeren.
Regeringen burde derfor på eget initatiativ have orienteret Europaudvalget. Venstre vakler ikke i tilslutningen til Steen Gades forslag.
- Det ændrer ikke problemstillingen om det er anden minister. Det er et internt regeringsanliggende. Det gør kun problemet større, hvis erhvervsministeren ikke har kendt til erklæringen i flere måneder, siger partiets EU-ordfører, Charlotte Antonsen.
De konservatives Lene Espersen oplyste sidste fredag, at partierne uden om regeringen var indstillet på at give Mimi Jakobsen en næse i dag. (/djø).
(c) Reuters Limited 1996.
