Goldmans aktiesalg til Icopal overrasker - Phønix.

KØBENHAVN, 17 marts (Reuter) - Bestyrelsesformand i Phønix, Henry Petersen, er overrasket over, at den amerikanske investeringsbank Goldman Sachs tilsyneladende har solgt sine aktier i Phønix Contractors til den danske købsbyder, Icopal.
Goldman Sachs meddelte mandag, at banken har solgt ud af sine aktier i Phønix.
Og i følge Olav Daviknes, koncerndirektør i Icopals norske købskonkurrent, Rieber &amp; Søn, blev aktierne købt af Icopal.
Goldman Sachs ejede ifølge en tidligere udsendt meddelelse 5,5 pct. af Phønix&apos; aktier. Om banken i dag har solgt alle sine aktier, fremgår ikke af meddelelsen.
Phønix&apos; bestyrelseformand undrer sig over, at de amerikanske aktier tilsyneladende blev lagt i hænderne på Icopal.
- Det er underligt, at Goldman Sachs sælger til Icopal. Jeg troede, de havde en aftale om at sælge til Rieber, siger Henry Petersen mandag til Reuters Finans.
Icopal ejer 11,23 pct. af aktierne i Phønix, mens Rieber ejer 32,6 pct. Sådan lyder de seneste meldinger fra de to kombattanter.
Icopals adm. direktør, Hans Andreasen, vil ikke sige, om Goldmans Sachs-aktierne er solgt til Icopal.
- Det kan jeg hverken afkræfte eller bekræfte, siger han.
- Morten Bonde Pedersen (+45) 33 96 96 51.
(c) Reuters Limited 1997.
