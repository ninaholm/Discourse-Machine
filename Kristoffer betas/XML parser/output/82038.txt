Carlsberg bekræfter interesse i litauisk bryggeri.

KØBENHAVN, 24 marts (Reuter) - Carlsberg bekræfter overfor Reuters Finans, at bryggerigruppen har ført drøftelser med det litauiske bryggeri Utenos.
- Carlsberg kan bekræfte, at vi har ført drøftelser med Utenos&apos; ledelse om et muligt samarbejde, men vi har ingen yderligere kommentarer til det konkrete indhold i disse drøftelser, siger Carlsbergs informationschef Monica Ritterband til Reuters Finans mandag.
Utenos bestyrelsesformand, Arunas Lubys, sagde tidligere mandag til Reuters, at Carlsberg og Utenos havde indledt forhandlinger om en mulig Carlsberg-investering på mellem 80 og 100 mio. litas i det litauiske bryggeri.
- Vi fortsætter de seriøse forhandlinger med Carlsberg og den potentielle investering er på mellem 80 og 100 mio. litas, sagde bestyrelsesformanden og tilføjede, at en delegation fra Carlsberg ville ankomme til bryggeriet i løbet af mandagen.
Utenos offentliggjorde mandag sit resultat for 1996, som viste nettoresultat på 7,2 mio. litas mod 7,5 mio. litas året før.
(1 litas = 1,61 kr.)
- Jørn Nurkka (+45) 33 96 96 55.
(c) Reuters Limited 1997.
