RIEBER ER STRATEGISK KØBER - BESTYRELSESFORMAND.

KØBENHAVN, 11 februar (Reuter) - Rieber &amp; Søn er strategiske købere og ser derfor ikke en eventuel overtagelse af Phønix Contractors på kun et års sigt, men derimod på tre, fem og otte års sigt. Det sagde bestyrelsesformand i Rieber &amp; Søn, Jan Einar Greve, på et pressemøde i anledning af forhøjelsen af buddet på Phønix.
- Vi er strategiske købere, og derfor ser vi et køb af Phønix på tre, fem og otte års sigt, og ikke kun på et års sigt. Forudsætningerne for en overtagelse af Phønix er ikke ændret efter forhøjelsen af prisen, men det gør bare en eventuel overtagelse dyrere, sagde Jan Einar Greve.
Han tilføjede, at afkastet af en investering i Phønix naturligvis bliver lavere i takt med at tilbuddet øges. Men han fandt det fuldt forsvarligt at forhøje det oprindelige købstilbud 11 pct. til 802 mio. kr.
Rieber har tidligere budt 650 kr. per A-aktie og 585 kr. for hver C-aktie. Dette bud blev tirsdag forhøjet til 725 kr. for hver A-aktie og 650 kr. for hver C-aktie.
Direkte adspurgt om det netop afgivne tilbud var et uigenkaldelig sidste bud svarede Jan Einar Greve:
- Det vil jeg ikke sige, sagde han.
Han tilføjede dog, at ingen muligheder var udelukket og gav efterfølgende denne engelske kommentar.
- I cross the bridge when I reach it, sagde han.
Udover Rieber &amp; Søn har også Superfos og Marius Pedersen budt på Phønix Contractors. Superfos&apos; bud lyder på 700 kr. per A-aktie og 620 kr. per C-aktie. Buddet fra Marius Pedersen er hhv. 710 og 625 kr.
Alle tre bud er gældende til den 27. februar 1997.
- Søren Linding Jakobsen (+45) 33 96 96 53.
(c) Reuters Limited 1997.
