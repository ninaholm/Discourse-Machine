Goldman Sachs sænker dansk inflationsskøn.

KØBENHAVN, 10 juli (Reuter) - Investeringsbanken Goldman Sachs har sænket sit skøn for den danske inflation i år og til næste år. Men alligevel udtrykker banken lidt bekymring for prisudviklingen på længere sigt.
- Styrken i det økonomiske opsving giver lidt bekymring over den langsigtede trend. En stigende kapacitetsudnyttelse og lidt pres på lønningerne understreger risikoen på lidt længere sigt. Vi forventer en inflation i år på 2,1 pct. stigende til 2,7 pct. i 1998, skriver Goldman Sachs i sin seneste analyse af dansk økonomi.
Tilbage i april lød skønnene på hhv. 2,6 og 3,1 pct.
Goldman Sachs har tillige opjusteret sit skøn for overskuddet på betalingsbalancen marginalt. I år forventer banken et overskud på 1,8 mia. kr. svarende til 0,2 pct. af BNP. Næste år ventes et overskud på 3,5 mia. kr.
- Eva Elgaard Pedersen (+45) 33 96 96 57.
(c) Reuters Limited 1997.
