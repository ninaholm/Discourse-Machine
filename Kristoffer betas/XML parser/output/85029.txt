Presserunde - Generelle nyheder mandag 23 juni.

Reuters står ikke inde for avisartiklernes nøjagtighed 1) EUs støtteordninger til medlemslandene fungerer ikke. Der hersker kaotiske forhold, og pengene er ofte år om at nå frem, siger de danske amter og kommuner, som nu retter en skarp kritik mod de embedsmænd, der forvalter pengene. EU-kommissionen beskyldes uden omsvøb for at sjuske, rode og smøle med udbetalingerne af for længst godkendt EU-støtte. (Berlingske Tidende side 1)
2) Det er spildtid, når regeringen forsøger at overtale SF til at sige god for den nye EU-traktat, viser en ny Gallup-undersøgelse. (Berl. Tidende side 1 og 2)
3) En undersøgelse foretaget af De Tre Stiftstidender og Jyske Vestkysten viser, at aftalen imellem finansministeren og kommunerne ikke kommer til at holde stik. De fire aviser har blandt andet spurgt landets 275 kommuner, undtaget København og Frederiksberg, om de planlægger en skattestigning eller ej - kommunerne venter i gennemsnit en stigning på 0,6 procent. Men det tror finansminister Mogens Lykketoft ikke på: &quot;Det tror jeg ikke et øjeblik på. Simpelthen ikke. Det anser jeg for rablende usandsynligt,&quot; er finansministerens umiddelbare kommentar. (Berlingske Tidende side 5)
4) De danske regeringspartier hilser et EU-direktiv om forbud mod tobaksreklame velkommen, siger de to partiers sundhedspolitiske ordførere. Danmark har tidligere været med til at blokere for et totalforbud, men der er åbenbart sket en holdningsændring: &quot;Jeg vil hilse et EU-direktiv på området med glæde. Jeg går ind for et totalforbud mod tobaksreklame. Det er absurd, at vi i Danmark har en meget restriktiv lovgivning om reklamering for sundhedsydelser, men ikke for direkte sundhedsskadelige produkter,&quot; siger sundhedspolitisk ordfører Vibeke Peschardt (R). (Politiken side 1 og 1. sektion side 9)
5) Margrethe Skov, Olieselskabet Shells informationschef, erkender nu, at Shell godt kan overholde EUs nye skærpede miljøkrav til oliebranchen. Faktisk har Shell allerede taget højde for skærpede krav ved at påbegynde byggeriet af et raffinaderi i Fredericia, der kan bringe indholdet af benzen i benzinen ned på en procent - det kræver EU først i år 2000. (Politiken side 2)
6) På det seneste er danske politikere begyndt at spekulere over, om de egentlig har magten i Danmark. Og hvis ikke - hvem har så? Spørgsmålene er så interessante, at Folketingets finansudvalg på et møde onsdag bevilger hele 50 mio. kr. for at få sagen nærmere belyst. Til efteråret starter så det storstilede projekt &quot;Demokrati-og Magtforskningen år 2000&quot;. Projektet skal køre de næste fem-syv år, og kransekagefiguren er: 55-årig professor i statskundskab ved Aarhus Universitet, Lise Togeby. (Jyllands-Posten side 5)
7) Udvidelsen af EU er hovedårsagen til, at danskerne skal stemme ja ved den kommende EU-folkeafstemning, mener statsminister Poul Nyrup Rasmussen (S). Men på det punkt er traktaten utilstrækkelig, mener hans belgiske kollega. (Information side 1)
(Presserunden er udarbejdet af Finansinformation).
(c) Reuters Limited 1997.
