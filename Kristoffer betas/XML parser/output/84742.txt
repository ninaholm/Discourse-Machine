Dansk økonomi i noget nær topform - Unibank.

KØBENHAVN, 13 juni (Reuter) - Dansk økonomi er på sikker grund, vurderer Unibank Markets i sin seneste analyse af de hjemlige økonomisk forhold. Banken sænker sit tidligere skøn for inflationen i 1997, mens vækstskønnet hæves en anelse. Det fremgår af publikationen Valuta-og obligationsstrategi for juni.
- De fundamentale økonomiske forhold angiver omridset af en økonomi i noget nær topform, skriver økonom Jesper Nielsen.
Unibank forventer i år en inflation på 2,3 pct. stigende til 2,5 pct. i 1998. Bruttonationalproduktet (BNP) skønnes at stige med 3,2 pct. i år og 2,5 pct. i 1998.
Tidligere ventede Unibank en inflation i år på 2,5 pct. og en BNP-vækst på 3,0 pct.
Jokeren i spillet om inflationen er ifølge Unibank boligmarkedet, der med fortsat kraftige prisstigninger kan give øget inflation.
- Fortsætter de seneste års kraftige prisstigninger på ejerboliger, øger det risikoen for overophedning som følge af en fortsat kraftig forbrugsvækst og en aktivitet i bygge-og anlægssektoren nær kapacitetsgrænsen, skriver Jesper Nielsen.
Unibank mener derimod ikke, at der er risiko for et markant stigende lønpres bl.a. fordi overenskomstforhandlingerne siden midten af 1980&apos;erne er blevet decentraliseret betydeligt.
- Medvirkende til at dæmpe lønpresset er desuden, at arbejdstagersiden har vænnet sig til, at det er muligt at opnå pæne reallønsstigninger på trods af relativt beskedne nominelle lønstigninger, vurderer Unibank-økonomen.
Unibank forventer i år et overskud på betalingsbalancen på 11 mia. kr., stigende til 13 mia. kr. i 1998. Ledigheden ventes falde til 7,9 pct. i år og yderligere til 7,6 pct. i 1998.
- Eva Elgaard Pedersen (+45) 33 96 96 57.
(c) Reuters Limited 1997.
