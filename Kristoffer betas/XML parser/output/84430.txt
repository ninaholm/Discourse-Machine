UBS nedjusterer Carlsberg-skøn efter halvårstal.

KØBENHAVN, 4 juni (Reuter) - Aktieanalytiker John Keele fra Union Bank of Switzerland (UBS) overvejer seriøst at nedjustere sine forventninger til Carlsbergs resultater efter offentliggørelsen af selskabet halvårsregnskab tirsdag. Carlsberg-tallene vakte skuffelse hos flere udenlandske analytikere.
- Det primære resultat var lidt skuffende, og samtidig har selskabet givet udtryk for, at resultatet før skat for helåret bliver på niveau med sidste år. Alt i alt skal jeg sandsynligvis have nedjusteret mine estimater, siger John Keele til Reuters Finans onsdag.
Før halvårsregnskabet ventede John Keele et resultat før skat for helåret 1996/97 på 1.685 mio. kr. og et bundlinieresultat på 1.127 mio. kr.
I regnskabsåret 1995/96 fik Carlsberg et resultat før skat på 1.570 mio. kr. og et bundlinieresultat på 1.063 mio. kr.
- Carlsberg er normalt meget forsigtige i deres prognoser, så måske nedjusterer jeg ikke helt så meget, som jeg først havde regnet med. Måske nedjusterer jeg bundlinien til et niveau omkring 1.100 mio. kr., fortsætter han.
Halvårsresultatet fra Carlsberg får dog ikke umiddelbart John Keele til at ændre sin anbefaling på bryggeriet.
- Vi fastholder højst sandsynligt vores hold-anbefaling, men der er mange usikkerhedsfaktorer omkring bryggeriet for tiden. Det er svært at være positiv omkring aktien, indtil vi kender afgørelsen på Bass-og Coca-Cola-aftalerne, siger John Keele og tilføjer, at hvis begge aftaler får grønt lys, vil han seriøst overveje en opjustering af sin anbefaling på bryggeriets aktie.
- Jørn Nurkka (+45) 33 96 96 55.
(c) Reuters Limited 1997.
