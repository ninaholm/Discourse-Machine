SAS mest punktlige flyselskab i april - AEA.

KØBENHAVN, 11 juli (Reuter) - SAS indtog i april førstepladsen som Europas mest punktlige flyselskab, fremgår det af tal fra den europæiske sammenslutning af flyselskaber (AEA), som Reuters Finans er kommet i besiddelse af.
SAS havde i april 9,6 pct. flyafgange, der var mere end 15 minutter forsinkede, og det var nok til pladsen som sektorens bedste. I marts var det tilsvarende tal 10,6 pct., og det rakte til en tredjeplads.
I de første fire måneder af 1997 er punktligheden derfor forbedret betragteligt, da SAS som gennemsnit for perioden har haft 12,5 pct. flyafgange, der var mere end 15 minutter forsinket.
SAS&apos; egen målsætning er at komme ned på maksimalt syv pct. forsinkede flyafgange.
I januar sagde informartionschef i SAS, Troels Rasmussen til Reuters Finans, at vejrlig og computerproblemer skabte vanskeligheder med at få flyene afsted til tiden.
Han betegnede det som en stor bet, da selskabet har investeret store summer i at forbedre kvaliteten, herunder i specielt punktligheden, der tidligere har været SAS&apos; varemærke.
Ved årsskiftet 1995/96 erkendte SAS, at nøgletallene for både præcision og aflysninger var blevet for dårlige og måtte forbedres. De forøgede ressourcer gav henover efteråret 1996 de ønskede resultater, men blev derefter ødelagt af dårligt vejr, mangel på titanium til flymotorernes reservedele og problemer med koordineringen af lande-og starttilladelser på europæisk plan.
- Søren Linding Jakobsen (+45) 33 96 96 53.
(c) Reuters Limited 1997.
