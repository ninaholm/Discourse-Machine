SUPERFOS SPÅS FORHØJE PHØNIX-BUD - DEALERE.

KØBENHAVN, 11 februar (Reuter) - Superfos ventes at følge efter norske Rieber &amp; Søn og forhøje købstilbuddet på asfaltkoncernen Phønix, lyder vurderingen blandt danske markedsdeltagere tirsdag. Den fynske entreprenørkoncern Marius Pedersen anses for at være ude af spillet.
- Superfos vil komme igen, men ikke på et væsentligt højere niveau, siger en aktiehandler.
En mægler, der har kontakt til institutionelle investorer, mener, at Phønix er vel betalt i øjeblikket.
- Markedet satser på, at Superfos løber af med Phønix. Men på de nuværende priser er Phønix vel betalt. Derfor kan den positive kurs-effekt på Superfos udeblive, når der sammenlignes med det første bud, vurderer mægleren.
At aktiemarkedet tror på et nyt bud understreges af, at Phønix C-aktien allerede i de første minutter efter handelsstart blev handlet i kurs 655 - fem kr. højere end den pris Rieber tilbyder - under en omsætning på 20.000 aktier.
Hvem der køber aktierne på de nuværende niveauer er uvist, men en handler betegner det som sandsynligt, at Rieber &amp; Søn fortsat vil købe op, hvis der er sælgere.
- Og måske også på højere niveauer end den tilbudte kurs, siger handleren.
Hverken Superfos eller Marius P ventes at købe op.
- Det virker lidt useriøst og har ingen praktisk betydning, vurderer mægleren.
Rieber &amp; Søn meddelte tirsdag, at koncernen allerede nu ejer 5,02 pct. af Phønix.
Superfos vil ikke kommentere den nye situation.
Kort før kl. 10 handles Phønix&apos; C-aktie i kurs 655 kr. Der er endnu ikke handlet i A-aktien.
- Stig Ørskov Pedersen (+45) 33 96 96 59.
(c) Reuters Limited 1997.
