TELE DK KAN TABE CA EN MIA PÅ TELELOVE - FORBUND.

KØBENHAVN, 26 februar (Reuter) - Tele Danmark risikerer ifølge Telekommunikations-forbundet at tabe 1,2 mia. kr. før skat om året, hvis regeringens nuværende udkast til telelovgivningen trin 2b føres ud i livet.
Det oplyser forbundets formand Bo Stenør Larsen til Reuters Finans.
Således har forbundet haft lejlighed til at se koncernens egne beregninger over konsekvenserne af primært de mulige regler for den afgift, som Tele Danmark kan kræve af konkurrenterne, når de vil bruge netværket, den såkaldte samtrafikafgift.
- Vi har det fra de beregninger, man har gjort i koncernen. Heri siger man, at der vil blive et tab på 1,2 mia. kr. Når skatteberegningerne er afsluttet, vil tabet lige komme ned under en mia. kr., siger Bo Stenør Larsen.
Forbundet gør i en pressemeddelelse onsdag opmærksom på, at Tele Danmark risikerer tab i &quot;milliardklassen&quot;, hvis de nuværende lovudkast føres ud i livet. Over for Reuters Finans præciserer han altså beløbet.
Bo Stenør Larsen forventer, at tabet i givet fald vil betyde et &quot;direkte fald i overskuddet.&quot;
Det har ikke været muligt at få en kommentar fra Tele Danmarks direktion til Telekommunikations-forbundets oplysninger.
Ifølge Stenør Larsen skyldes tabet først og fremmest, at samtrafiklovgivningen vil presse prisen ned per udlejet telefonlinie &quot;til nogle få ører&quot;, hvilket betyder, at Tele Danmark tvinges til at leje telefonlinier ud med tab til følge.
Og det vil presse priserne på lokal-og landstakster, forklarer forbundsformanden.
- Det (tabet, red.) er regnet ud ved den markedsudvikling, der kan komme med de nye takster. Jo mere trafik, der bliver, jo større bliver Tele Danmarks tab, siger han.
Telekommunikations-forbundet frygter, at tabet kan udløse en ny fyringsrunde hos Tele Danmark, endnu inden den første er ført ud i livet.
- Vi har ikke sagt, at de to ting hænger sammen. Men vi siger, at det ligger snublende nær. Der er ikke mange andre steder der kan skæres end på personalet, når det kommer dertil, siger Bo Stenør Larsen.
Tele Danmarks bestyrelsesformand Knud Heinesen og næstformand Nils Wilhjelm henvendte sig i sidste uge direkte til forskningsminister Jytte Hilden og de politiske ordfører og gjorde opmærksom på problemerne med udkastet til Trin 2b-pakken. Siden er Tele Danmark blevet bedt om at komme med en nærmere redegørelse for de økonomiske konsekvenser af lovpakken, og den arbejdes der i øjeblikket med.
- Vi arbejder i øjeblikket på en teknisk redegørelse for de økonomiske konsekvenser, sagde Knud Heinesen til Reuters Finans onsdag formiddag.
Han oplyste, at redegørelsen vil være færdig i denne uge.
- Uffe Hansen (+45) 33 96 96 58.
(c) Reuters Limited 1997.
