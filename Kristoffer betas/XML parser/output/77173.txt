NILFISK-GENOPRETNING IND I ANDEN FASE - NKT-CHEF.

KØBENHAVN, 30 oktober (Reuter) - Genopretningen af den tabsramte støvsugerproducent Nilfisk, der er 100 pct. ejet af NKT Holding, går nu ind i sin anden fase. Det siger adm. dir. Gerhardt Albrechtsen fra NKT Holding til Reuters Finans.
- Første fase var at tage de nødvendige beslutninger i Danmark. Nu skal regionaliseringen af de mange datterselskaber føres ud i livet. Vi har som mål at skære omkostningsbasen i Nilfisk med 20 pct., siger Gerhardt Albrechtsen.
Som led i denne proces meddelte NKT Holding tirsdag, at koncerndirektør Tim Rishøj, der siden medio 1995 har haft ansvaret for Nilfisks salgsorganisation, fratræder sin stilling. Han skal være regionschef for Nilfisks salgsselskaber i Belgien, Holland og Frankrig. Den overordnede ledelse af salgsorganisationen overtages af adm. direktør Ole Jakobsen.
- Ved at opdele Europa i regioner kan der opnåes betydelige rationaliseringsgevinster og en bedre udnyttelse af vores kapacitetsomkostninger, siger Gerhardt Albrechtsen.
Han tillægger en trimning af Nilfisk-selskabets omkostningsstruktur førsteprioritet i genopretningsplanen, da salget af Nilfisks produkter, herunder industrimaskinerne fra det amerikanske datterselskab Advance Machinery Company (AMC) er kommet ind i en god gænge.
En af grundene til de store tab i Nilfisk har således været manglende fokus på salget af de amerikanske industrimaskiner i Europa.
- Det (salget af AMC-maskiner, red.) er gået væsentlig bedre i år, og der ser vi en fremgang hele tiden, anfører NKT-chefen.
Genopretningsplanen blev sat i værk sidste år, da det stod klart, at Nilfisk-selskabet ville påføre NKT-koncernen et tab i 1995 på 125 mio. kr. Planen foreskriver, at underskuddet i Nilfisk skal reduceres markant i 1996 for i 1997 påny at give overskud. Restruktureringen skal være tilendebragt med udgangen af 1997.
- Det er fortsat vores forventning, at restruktureringen af Nilfisk vil slå fuldt igennem på resultatet i 1998, siger Gerhardt Albrechtsen.
NKT har tidligere meldt ud, at Nilfisk i 1998 eller 1999 skal præstere et overskud på driften på seks til otte pct.
Nilfisk havde i første halvdel af 1996 et underskud på 49 mio. kr. ved en omsætning på 906 mio. kr. (/slj).
(c) Reuters Limited 1996.
