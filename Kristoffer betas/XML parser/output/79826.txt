SUPERFOS VIL EJ KOMMENTERE PHØNIX I DAG - SUPERFOS.

KØBENHAVN, 5 februar (Reuter) - Superfos har ingen kommentarer til den seneste udvikling i slaget om at overtage Phønix Contractors.
- Vi har ingen kommentarer, og det vil ikke ændre sig hen over dagen, siger Superfos&apos; informationschef, Gerhardt Dall, til Reuters Finans onsdag formiddag.
Efter et møde tirsdag aften meddelte Phønix&apos; bestyrelse, at den vil foretrække norske Rieber &amp; Søn som køber, hvis selskabet stiller med en pris, der kan modsvare budene fra de to danske bejlere, Superfos og Marius Pedersen.
Phønix-bestyrelsens melding har fået ledelsen i Rieber &amp; Søn til at overveje at stille med et højere bud. Det sagde Riebers adm. direktør, Olav Daviknes, til Reuters Finans i onsdag morgen.
Hos Superfos nøjes Gerhardt Dall med at sige, at ledelsen har set bestyrelsens meddelelse og ikke har yderligere kommentarer.
Marius Pedersen har givet de højeste bud med 710 kr. for A-aktierne i Phønix og 625 kr. for C-aktien. Rieber har budt hhv. 650 kr. og 585 kr. Derimellem ligger Superfos&quot; bud på hhv. 700 kr. for A-aktier og 620 kr. for C-aktier. (/mbp).
(c) Reuters Limited 1997.
