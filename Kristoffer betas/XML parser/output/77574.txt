UÆNDRET STØTTE TIL S TRODS RUSDIE-SAG - VILSTRUP.

KØBENHAVN, 18 november (Reuter) - Socialdemokratiet har uændret støtte hos vælgerne trods den seneste tids uro om håndteringen af den såkaldte Rushdie-sag, fremgår det af en meningsmåling, som Vilstrup har lavet for Dagbladet Politiken.
28,6 pct. af de adspurgte vil stemme på det største parti på Christiansborg, hvis der var valg i morgen, og det er uændret fra den seneste måling foretaget af Vilstrup, men det er fortsat klart under resultatet ved valget i 1994, hvor partiet fik 34,6 pct. af stemmerne.
Vælgerne har belønnet SF for sin holdning i sagen, så partiet nu får 10,4 pct. af stemmerne mod 8,4 pct. for en måned siden. Begge tal er klart bedre end ved valget i 1994, hvor partiet fik 7,3 pct. af stemmerne.
Venstre er gået en anelse tilbage i forhold til sidste måned, så partiet nu har støtte fra 29,3 pct. af vælgerne mod 23,3 pct. ved valget.
CD er igen inde i varmen, efter at have været under spærregrænsen ved de seneste to målinger.
Det lille regeringsparti får nu 2,5 pct. af stemmerne, mens Kristelig Folkeparti også lige akkurat er indenfor med 2,0 pct. af stemmerne.
Regeringens tredje parti, Det Radikale Venstre, er faldet tilbage til 4,5 pct. fra 5,4 pct. i sidste måned, men den nuværende støtte er stort set som ved valget i 1994.
Det Konservative Folkeparti er gået lidt tilbage i forhold til resultatet for en måned siden, så partiet nu har støtte fra 14,0 pct. af vælgerne mod 15,0 pct. ved det seneste valg. (/olm).
(c) Reuters Limited 1996.
