Ingen aktuelle planer om aktieafgift - Koch.

KØBENHAVN, 6 august (Reuter) - Skatteminister Carsten Koch afviser onsdag over for Reuters Finans, at regeringen skulle have aktuelle planer om at foreslå en aktieafgift. Det har regeringen ikke, heller ikke i forbindelse med de kommende finanslovsforhandlinger, siger han.
- Jeg kan sige helt klart, at jeg intet kendskab har til en sådan ny aktieafgift, som Berlingske Tidende nævner onsdag. Der er ingen aktuelle planer om det, eller at ændre de bestående skatter og afgifter i forbindelse med efterårets finanslovsforhandlinger.
Den samme besked udgår fra Finansministeriet. Her siger informationschef Rolf Ejlertsen, at han efter aftale med finansminister Mogens Lykketoft onsdag morgen skal henvise til ministerens udtalelser lørdag i Det Fri Aktuelt, hvor Lykketoft sagde.
- Med de dårlige erfaringer vi gjorde i fjor med de Konservative, tror jeg ikke, vi skal gøre os forhåbninger om de store ændringer af skattesystemet før et folketingsvalg. Det er psykologien ikke rigtigt til, sagde Lykketoft, som også over for avisen afviste, at han vil lægge skatteplanen på bordet i efterårets finanslovsforhandlinger.
Under forhandlingerne med de konservative i efteråret 1996 foreslog regeringen en 15 pct.&apos;s afgift på &quot;realrenteafgiftspligtiges aktieafkast&quot;. Samtidig skulle selskabsskatten nedsættes fra 34 til 26 pct.
Skatteminister Carsten Koch siger til Reuters Finans, at der intet mere skal besluttes med regeringens skattereform på denne side af valget.
- Vi er i fuld gang med at indfase reformens forskellige dele, og først i 1998 har vi reformen på plads. Først derefter kan det komme på tale at ændre enkelte elementer i reformen, som vi ønsker at fastholde i sin grundstruktur, også efter 1998.
Carsten Koch siger, at aktieafgiften på 15 pct. kom på tale i forhandlingerne med de konservative i 1996, fordi man skulle finansiere en markant nedsættelse af selskabsskatten.
Han bekræfter, at tankegangen bag regeringens forslag om aktieafgiften dengang var, at aktiekurserne ville stige, hvis selskaberne fik nedsat deres skat til 26 pct. Dermed ville pensionskasserne, ATP og LD ikke lide tab.
Carsten Koch tror, at man tidligst skal forhandle skatter og afgifter, så snart valget er overstået, og partierne skal igang med regeringsforhandlinger, og skattepolitikken fastlægges for næste regeringsperiode.
Ministeren siger, at han intet kendskab har til det udvalgsarbejde, som Økonomiministeriet er ved at starte op om den finansielle sektors vilkår efter år 2000, og henviser til sin kollega, økonomiminister Marianne Jelved.
- Erik Matzen (+45) 33 96 96 51.
(c) Reuters Limited 1997.
