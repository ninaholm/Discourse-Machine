Undersøgelse kan flytte Danyard-pris - JL.

KØBENHAVN, 1 april (Reuter) - En såkaldt uafhængig vurdering af Danyards aktiver kan ændre den pris malaysiske Penang Shipbuilding Construction (PSC) skal betale for knap halvdelen af Danyard, sagde bestyrelsesformand Michael Christiansen fra J. Lauritzen Holding, der ejer Danyard, på et pressemøde i København tirsdag.
- Denne uafhængige vurdering, kan i virkeligheden sammenlignes med en due diligence undersøgelse og kan derfor have konsekvenser af en eller anden art i såvel opadgående som nedadgående retning, sagde JL-formanden.
- Bliver vurderingen højere end vores vurdering af Danyard, har vi aftalt, at vi mødes med PSC og diskuterer en forøgelse af prisen. Bliver vurderingen lavere, skal vi diskutere en formindskelse af prisen, tilføjede Michael Christiansen.
Den uafhængige vurdering skal ifølge JL-formanden udføres af et britisk evalueringsfirma og kan være færdig i løbet af en måned. Vurderingen gennemføres i høj grad for at tækkes de malaysiske myndigheder, der i den senere tid har været skeptiske over for malaysiske investeringer i udlandet og den deraf følgende kapitaleksport.
- Den malaysiske premierminister har flere gange i de seneste 14 dage udtalt sig kritisk om malaysiske investeringer i udlandet og har forlangt en ekstrem seriøsitet omkring investeringerne. Regeringen holder nøje øje med disse aftaler. Det er baggrunden for, at vi foretager den uafhængige vurdering, sagde Michael Christiansen.
Netop de malaysiske myndigheders skarpe kontrol med malaysisk kapitaleksport er baggrunden for, at den endelige betaling på 100 mio. USD for Danyard først ventes at falde i august.
Danyard har dog allerede tirsdag sikret valutakursen på de 100 mio. USD, hvoraf 1 mio. USD allerede er deponeret, mens yderligere 9 mio. USD stilles som sikkerhed, når aftalen er godkendt af de malaysiske myndigheder.
- Stig Ørskov Pedersen (+45) 33 96 96 59.
(c) Reuters Limited 1997.
