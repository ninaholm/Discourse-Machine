DDB HÆVER SKØN OVER DANSK ØKONOMI I NY PROGNOSE.

KØBENHAVN, 18 september (Reuter) - Den Danske Bank har i sin seneste prognose over dansk økonomi hævet sit skøn for væksten i bruttonationalproduktet og for overskuddet på betalingsbalancens løbende poster.
Endvidere ser banken også mere positivt på udviklingen i ledigheden både i år og til næste år.
- Ledigheden er faldet kraftigere end ventet i juni-prognosen, hvilket har resulteret i en nedjustering af skønnene for 1996 og 1997. Årsagen til faldet sløres fortsat i en vis grad af de arbejdsmarkespolitiske foranstaltninger, skriver Den Danske Bank.
Banken venter i 1996 en ledighed på ni pct. faldende til 8,8 pct. i 1997. I juni ventede Den Danske Bank en ledighed i år og næste år på 9,4 pct.
Væskten i BNP ventes i år blive 1,2 pct. mod tidligere ventet 0,7 pct. Til næste år forventer banken, at BNP vil vokse med 2,5 pct. mod tidligere skønnet 2,3 pct.
- BNP-væksten i det foreløbige nationalregnskab for første kvartal blev noget højere end ventet, ikke mindst som følge af et fald i importen på 7,5 pct. i forhold til kvartalet før. Væksten i andet kvartal ventes at blive ca. en pct., vurderer økonomerne fra Holmens Kanal.
Den Danske Bank skønner, at overskuddet på betalingsbalancens løbende poster i år vil blive 7,4 mia. kr. og at det til næste år vil stige til ni mia. kr. I juni-prognosen forventede Den Danske Bank et 96-overskud på 4,7 mia. kr. og et overskud i 97 på 5,7 mia. kr.
- De seneste måneders forbedringer af handelsbalancen har ført til, at skønnet for overskuddet på betalingsbalancens løbende poster er opjusteret til 7,5 mia. kr. i 1996, skriver Den Danske Bank, der forventer, at overskuddet kan opretholdes de kommende år på trods af en højere vækst.
Det skyldes, at det ventede vækstforløb til næste år og i 1998 ventes at være i fase med resten af Europa i modsætning til højkonjunkturerne i midten af firserne og og i 1993-94, hvor væksten var højere herhjemme.
- Derudover er der en række forhold af mere strukturel betydning, som gør, at overskuddet på de løbende poster i dag er mere robust. Incitamentet til at spare op blev kraftigt forstærket ved skattereformen i 1987. Realrenten efter skat steg betydligt og har siden været positiv. Energibalancen er siden begyndelsen af 1980&apos;erne blevet kraftigt forbedret, vurderer Den Danske Bank.
Derudover hæfter banken sig ved, at den stigende olieproduktion i Nordsøen alene vil forbedre de løbende poster med to-tre mia. kr. i årene fremover, og at nedbringelsen af udlandsgælden har gjort betalingsbalancen mindre følsom over for renteændringer. (/eep).
(c) Reuters Limited 1996.
