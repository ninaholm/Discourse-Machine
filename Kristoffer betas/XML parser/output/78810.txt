MEDICINBRANCHE VENTER EKSPORT FORDOBLET OM FEM ÅR.

KØBENHAVN, 7 januar (Reuter) - Medicinalbranchen venter at fordoble sin eksport til ca. 30 mia. kr. de næste fem år, fremgår det af et estimat fra medicin-fabrikanternes forening, MEFA.
- I 1996 forventer vi, at vores eksport blev på ca. 14 mia. kr. I år 2002 regner vi med, at tallet er godt og vel fordoblet, trods skærpet konkurrence og udsigt til faldende priser på det internationale marked, siger MEFAs direktør, Poul Erik Pyndt, til Reuters Finans.
Han forklarer, at netop de faldende priser vil betyde en lavere eksport-vækst i 1996 end året før.
I 1996 forventer MEFA, at eksporten steg med ca. otte pct. mod 19 pct. året før.
- De danske medicinal-virksomheders eksport plejer at stige med 15-20 pct. om året. Men i 1996 regner vi med, at væksten for første gang i mange år bliver en-cifret, siger Poul Erik Pyndt.
Han regner dog med, at eksportvæksten igen vil blive to-cifret de kommende år. Men han understreger, at skønnet er usikkert, fordi et enkelt forskningsgennembrud kan ændre alle forudsigelser.
Beskæftigelsen venter MEFA vil vokse til 21.000 i år 2002 mod 16.500 i dag. Men også her vil væksten tage i forhold til tidligere år.
I 1995 blev 1.029 nye stillinger oprettet i medicinalindustrien, mens tallet forventes at være faldet til ca. 500 i 1996. (/mbp).
(c) Reuters Limited 1997.
