Mild vinter gav HT Defta godt halvårsresultat.

KØBENHAVN, 27 maj (Reuter) - En forholdsvis mild vinter er en del af forklaringen på, at trælastvirksomheden HT Defta kom igennem første halvdel af regnskabsåret med et noget bedre resultat end året før, fremgår det af halvårsregnskabet, der blev offentliggjort tirsdag.
- Aktiviteten har i halvåret været høj på grund af den milde vinter samt en god udvikling i byggeriet. Parcelhusbyggeri har været båret frem af stigende ejendomspriser samt en overkommelig byggerente, skriver ledelsen i regnskabet.
Selskabets resultat før skat steg 80 pct. til 6,5 mio. kr., mens omsætningen steg godt 25 pct. til 248,4 mio. kr. i det østjyske firma.
- De fem trælastforretninger - HT Defta træ + byg - har videreført den positive udvikling. De tre byggemarkeder - HT Barnow - har trods stigende konkurrence udvist en acceptabel udvikling på grund af sortimentstilpasning og ændret markedsføring, hedder det i regnskabet.
(c) Reuters Limited 1997.
