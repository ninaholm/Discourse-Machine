Forbrugsaktier gav bedste afkast i mar-maj.

KØBENHAVN, 2 juni (Reuter) - Øvrige forbrugsaktier har over de seneste tre måneder givet et gennemsnitligt afkast på 10,39 pct. og har dermed givet det bedste afkast, fremgår det af Dansk Aktie Analyses (DAA) juni-opgørelse.
Øvrige forbrugsaktier tæller bl.a Brøndby IF, Søndagsavisen, Scanbox og Tivoli.
Fodboldaktien Brøndby IF var den aktie, der over de seneste tre måneder kunne fremvise det største afkast, nemlig 82,54 pct.
På andenpladsen over grupper kommer træprodukter ind med et afkast på 9,05 pct., fulgt af konglomerater med 8,37 pct.
I den anden ende af skalaen ligger gruppen vegetabilske produkter med et negativt afkast på 8,16 pct., fulgt af kemi m.v. med et minus på 6,30 pct.
Orion var den aktie med det dårligste afkast over de seneste tre måneder. Med et negativt afkast på 50 pct. ligger aktien helt klart i bunden. Anden dårligst aktie var Scandinavian Mobility med minus 35,96 pct.
Inden for de seneste 12 måneder er det også øvrige forbrugsaktier der har klaret sig bedst med et afkast på 66,65 pct.
Det samme gør sig gældende i den anden ende af skalaen, hvor vegetabilske produkter fører an med et negativt afkast på 2,8 pct.
- Jørn Nurkka (+45) 33 96 96 55.
(c) Reuters Limited 1997.
