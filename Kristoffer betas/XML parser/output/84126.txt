Regering ville stramme statsfinanser 5-6 mia - RB.

KØBENHAVN, 28 maj (Reuter) - Regeringen ville i maj stramme statsfinanserne med godt fem-seks mia. kr. ved et lynindgreb med venstrefløjen. Ingrebet ville øge bruttoskatten med ca. ti mia. kr. ved at hæve arbejdsmarkedsbidraget fra otte til ni pct., oplyser SFs formand Holger K. Nielsen til Ritzau.
Indgrebet glippede, fordi regeringen afviste SFs krav om at kompensere de lavtlønnede f.eks. kassedamer. Derimod var Enhedslisten klar til at acceptere det første udspil fra finansminister Mogens Lykketoft (S), skriver nyhedsbureauet.
Regeringen ville kompensere personer på indkomstoverførsler ved at hæve satserne. Derimod skulle kassedamer og andre lavtlønnede betale ca. 1000 kr. ekstra om året. Til gengæld afviste regeringen SFs forslag om at finde to mia kr. fra højtlønnede ved at fjerne det skrå skatteloft. Regeringen ville heller ikke hæve bundfradraget for at kompensere de lavtlønnede, oplyser Holger K. Nielsen.
Resultatet blev et indgreb på ca. 2,5 mia. kr. ved at hæve bilskatterne. Enhedslistens bestyrelse afviste et forslag om at justere skatteskalaen, fordi det ville koste ledige ca. 20 kr. i årligt ekstraskat.
- SF afviste at hæve bruttoskatten, fordi det også ville ramme de lavtlønnede. Den sociale profil var ikke god nok. Bruttoskatten er ikke progressiv. Den rammer alle indkomster med samme skatteprocent, siger Holger K. Nielsen til Ritzau.
- Redaktionen (+45) 33 96 96 56.
(c) Reuters Limited 1997.
