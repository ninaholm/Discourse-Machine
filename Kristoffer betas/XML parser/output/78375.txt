UNIBANK SATSER PÅ UDVALGTE PRIVATKUNDER I NORDEN.

KØBENHAVN, 17 december (Reuter) - Unibank har revideret sin målsætning, så banken nu også vil satse på udvalgte privatkunder i de andre nordiske lande. Det kom frem på et møde for finansjournalister mandag aften.
Her præsenterede Danmarks næststørste pengeinstitut den udvidede målsætning.
- Unibank betjener privatkunder i Danmark på alle finansielle områder. Desuden tilbyder banken en række produkter og serviceydelser til udvalgte privatkunder i Norden, hedder det nu i bankens målsætning.
Hidtil har banken kun satset på erhvervskunder uden for Danmarks grænser.
- Vi kan se en mulighed for at betjene udvalgte privatkunder i de andre nordiske lande, sagde bankdirektør Thorleif Krarup, der er formand for bankens direktion.
Han understregede, at banken ikke vil tilbyde fuldt program i de nordiske lande, og direkte adspurgt om tidshorisonten for målsætningen lød svaret: To-tre år.
Unibank er allerede repræsenteret i Sverige, Norge og Finland med Aros Securities, der står for bankens børsaktiviteter, og med filialer, der fortrinsvis betjener danske erhvervsvirksomheder i de tre lande.
Ledelsen i Unibank har i det hele taget omformuleret målsætningen og tilført mere ambitiøse mål for bankens fremtid.
- Unibank skal være en førende finansiel virksomhed i Danmark med en væsentlig position på det nordiske marked, skriver ledelsen i den nye målsætningen. (/olm).
(c) Reuters Limited 1996.
