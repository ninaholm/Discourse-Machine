PENSIONSPULJER I BG BANK FØLGER DDB OG JYSKE BANK.

KØBENHAVN, 10 januar (Reuter) - Ligesom de øvrige banker kan BG Bank også præsentere sine pensionskunder for flotte afkast i 1996.
Bedst var afkastet i puljerne med danske aktier, som gav 27,1 pct., mens de udenlandske aktier kastede 23,8 pct. af sig, fremgår det af en meddelelse fra banken fredag.
- De udenlandske aktier gav et afkast, der ligger over verdensindekset på 21,3 pct., skriver banken.
BG Banks afkast stikker også Den Danske Banks pulje med udenlandske aktier, mens BG Bank ligger lavere på danske aktier.
Den Danske Bank har fået et afkast på 22,4 pct. på de udenlandske aktier og 29,8 pct. på de danske.
Jyske Bank har lagt sine danske og udenlandske aktier i samme pulje og opnået et afkast på 23,6 pct., fremgår det af en tidligere meddelelse fra banken.
- I modsætning til 1995 gav aktier et større afkast end investeringer i obligationer, skriver BG Bank.
Puljerne med danske obligationer og indeksobligationer har kastet henholdsvis 9,1 pct. og 6,8 pct. af sig, mens bankens blandede pulje gav et afkast på 11,7 pct., skriver banken.
Jyske Bank har hentet et større afkast på sine indeksobligationer, der har kastet 11,3 pct. af sig, mens de korte danske og lange obligationer har givet henholdsvis 8,1 pct. og 15,4 pct.
Den Danske Bank ligger til gengæld lidt ringere på indeksobligationerne med et afkast på 8,0 pct. Bankens korte danske gav et afkast på 7,4 pct., mens de lange obligationer kastede 14,9 pct. af sig. obligationer gav 8,0 pct. (/mbp).
(c) Reuters Limited 1997.
