DDB-køb strategisk godt men dyrt - analytikere.

KØBENHAVN, 17 marts (Reuter) - Den Danske Banks køb af den svenske Östgöta Enskilda Bank ser ud til at at være et strategisk klogt køb, men samtidig har prisen tilsyneladende været lidt dyr, vurderer analytikere, der følger banksektoren tæt.
- Umiddelbart virker det som om, at den er købt og betalt til en lidt pebret pris, siger en analytiker, der ønsker at være anonym.
Den samlede pris for den svenske regionalbank, der har en egenkapital på knap en mia. kr., er godt 2,4 mia. kr. Med en balance på ca. 13 mia. kr. svarer størrelsen til Arbejdernes Landsbank i Danmark.
- Uanset om det er lidt dyrt, så er det strategisk meget positivt, siger en anden analytiker.
Han lægger især vægt på, at den danske storbank nu udvider sine aktiviteter i Norden til også at omfatte privatkunder uden for Danmarks grænser.
- Det er på det område, man trods alt stadigvæk tjener en del penge, siger analytikeren om privatkundeområdet.
(c) Reuters Limited 1997.
