Brug for flere afgifter før CO2-mål - Ministerium.

KØBENHAVN, 26 marts (Reuter) - Det er nødvendigt med yderligere initiativer for at nå regeringens mål om en reduktion af det samlede CO2-udslip fra trafikken i år 2005, konkluderer Trafikministeriet i forbindelse med aflæggelsen af en rapport om CO2-udledning. Målet er at CO2-udledningen i 2005 skal være på 1988-niveau.
- De foreløbige prognoser tyder på, at det kræver en reduktion i trafikkens CO2-udledning med 15 pct. i år 2005, hvis denne målsætning skal opfyldes. Derfor er det nødvendigt med yderligere initiativer for at nå målet, skriver ministeriet i en tilhørende pressemeddelelse.
Trafikministeriet har på baggrund af analysen &quot;CO2-reduktioner i transportsektoren&quot; en CO2-pakke klar, der skal gøre det muligt at nå målet. Pakken indeholder fire initiativer:
* Benzinafgiften hæves med 1,17 kr./liter, dieselafgiften med 0,93 kr./liter frem til år 2005.
* Indføring af norm for bilers energieffektivitet, så nye bilers effektivitet forbedres med 20 pct. frem til år 2005. Dette vil gøre bilerne dyrere.
* Registreringsafgiften sænkes for at kompensere for denne prisudviklingen. Biler med et energiforbrug 20 pct. over gennemsnittet pålægges strafafgift på 10.000 kr.
* Indførelse af miljømærkning af nye biler, og vægtafgiften indrettes efter energiforbrug og ikke vægt.
Trafikministeriet har beregnet, at initiativerne vil mindske trafikkens CO2-udslip med 13 pct. Samfundsøkonomisk ventes forslagene at koste mellem 290 og 590 mio. kr. årligt.
- Uffe Hansen (+45) 33 96 96 58.
(c) Reuters Limited 1997.
