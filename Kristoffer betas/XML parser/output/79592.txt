TELE-FYRINGER NØDVENDIGE, MEN BEKLAGELIGE - HILDEN.

KØBENHAVN, 30 januar (Reuter) - Den varslede fyringsrunde i Tele Danmark, der på halvandet skal nedbringe antallet af medarbejdere med netto 2.000, er nødvendig, men beklagelig, siger Jytte Hilden i en pressemeddelelse torsdag.
- Det er beklageligt, at beskæftigelsen i Tele Danmark ikke kan opretholdes, men det vil ikke være ansvarligt over for de danske telebrugere og over for selskabet at undlade en række effektiviseringer, siger Jytte Hilden.
Hun vurderer, at det er i dansk interesse at fastholde et stort konkurrencedygtigt dansk teleselskab på markedet. Forskningsministeren tilføjer, at Tele Danmark virker i et kommercielt marked, og hensynet til statens ejerskab (ca. 51 pct., red.) må ikke gå forud for kommercielle hensyn.
- Det ligger i forlængelse af den telepolitik, som min forgænger og jeg fører, at Tele Danmark skal være et blandt flere teleselskaber på det danske marked. Derfor må selskabet have fuld mulighed for at tilpasse sig markedet uden politisk indblanding, siger Jytte Hilden.
Op mod 1.000 Tele Danmark-ansatte har torsdag valgt at nedlægge arbejdet i protest mod de annoncerede afskedigelser. (/slj).
(c) Reuters Limited 1997.
