MEGET TILFREDSSTILLENDE RATING - UNIBANK (RETTET).

I den første version skrev vi fejlagtigt, at Nykredit har opnået ratingen Aa2. Det er ikke tilfældet. Moody&apos;s har tidligere givet Nykredit Aa3. Her følger en rettet version. Vi beklager.
KØBENHAVN, 30 oktober (Reuter) - Unibank er meget tilfreds med den rating, som realkreditobligationerne i datterselskabet Unikredit har fået af det internationale kreditvurderingsinstitut, Moody&apos;s, oplyser vicedirektør Claus K. Møller fra Unibank.
- Det er en meget tilfredsstillende rating, der placerer samtlige Unikredits obligationer i en meget høj kreditklasse, siger Claus K. Møller, der henviser til, at Aa-rating kun gives til fordringer, hvor der vurderes at være en meget stærk sikkerhed bagved. Unikredits realkreditobligationer fik onsdag ratingen Aa3.
- Kreditvurderingen har betydning i udlandet, hvor det danske realkreditsystem er mindre kendt. Ratingen af danske realkreditobligationer vil således kunne bidrage til at øge udenlandske investorers interesse for dette marked, siger Claus K. Møller.
Tidligere har realkreditinstituttet Nykredit også fået vurderingen Aa3 for en del af af sine obligationsserier, mens Den Danske Banks realkreditinstitut, Danske Kredit, har fået alle sine serier vurderet lidt bedre til Aa2.
(c) Reuters Limited 1996.
