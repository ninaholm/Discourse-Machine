Presserunde - Finans/Økonomi tirsdag 29 april.

Reuters står ikke inde for avisartiklernes nøjagtighed 1) Huspriserne boomer i stort set samme takt, som overskuddet på betalingsbalancen forsvinder. Det skyldes, at danskerne ikke længere sparer op i deres bolig, men i stedet bruger pengene på forbrug. &quot;Jeg mener, at man burde have holdt fast ved de 20-årige mixlån. Både overgangen til annuitetslån, de nye langtløbende sælgerpantebreve, de konstante muligheder for at refinansiere boligen og hele konverteringsbølgen er skidt for opsparingen,&quot; siger lektor Finn Østrup fra Københavns Handelshøjskole. (Det Fri Aktuelt side 7)
2) Den Internationale Monetære Fond advarer mod eventuel valutauro på de europæiske finansielle markeder i forbindelse med overgangen til ØMUen. Massimo Russo fra IMF advarede i weekenden om, at hvis ØMUen bliver forsinket kan man forvente meget stor ustabilitet på valutamarkederne - men også hvis ØMUen begynder planmæssigt, er usikkerheden stor fordi man er i tvivl om hvilke kurser der til den tid vil gælde. (Børsen side 14)
3) Alle udbydere og formidlere af kapital vil fremover være mere forsigtige og præcise. Det vil være effekten af Hafnia-sagen og de pletter den har sat på Den Danske Bank, mener Peter Harbjerg Nielsen fra Handelshøjskolen i Århus. De fire pensionskassers stævning af Den Danske Bank medvirker til en oprydning i kredsen af Danmarks topchefer, mener Peter Harbjerg Nielsen. (Berlingske Erhverv side 1)
4) De store pensionskasser vidste for meget i Hafnia-sagen til, at de kan lægge sag an. Det kommer frem samtidig med, at politikerne lægger pres på LD og de andre store pensionskasser for at få en forklaring. LD, KP og ATP mistede tilsammen 859 millioner kr. da Hafnia-kolossen styrtede i grus. Adm. direktør i KP, Ole Berg Rasmussen forklarer, at KP havde kendskab til at den såkaldte musketer-ed mellem investorerne i Hafnia blev brudt. (Politiken side 10, Jyllands-Posten side 1, Børsen side 1, Information side 4, Det Fri Aktuelt side 14 og 15, Erhvervs-Bladet side 2)
(Presserunden er udarbejdet af Finansinformation).
(c) Reuters Limited 1997.
