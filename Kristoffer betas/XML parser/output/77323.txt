BETALINGSBALANCE BEDRES 8-10 MIA I ÅR - INDOSUEZ.

KØBENHAVN, 5 november (Reuter) - Da dette efterårs eksport ikke forventes at blive lige så katastrofal som sidste år, ser Banque Indosuez frem til en løbende forbedring af betalingsbalancen på 1-2 mia. kr. i de resterende fire måneder af 1996.
- ... er det vor vurdering, at betalingsbalancen i år vil forbedres med 8-10 mia. kr., hvilket vil vose sig som en løbende forbedring på en-to mia. kr. måned for måned i de resterende fire måneder i år, skriver Banque Indosuez i en kommentar til handels-og betalingsbalancen for august offentliggjort tirsdag.
Den franske bank understreger, at det primært er større overskud på tjenestebalancen, der tegner sig for den hidtidige forbedring af de løbende poster i forhold til 1995 på en-to mia. kr. Overskuddet på betalingsbalancen blev i august 2,0 mia. kr.
En stigende industrieksport har tilmed forbedret handelsbalancen, skriver Banque Indosuez.
- Tallene underbygger således en væsentlig forbedring af det samlede handelsoverskud fra 1995 til 1996 i størrelsesordenen fem-otte mia. kr., anfører Kai Lindberg.
Overskuddet på handelsbalancen udgjorde 2,8 mia. kr. i august. (/jnu).
(c) Reuters Limited 1996.
