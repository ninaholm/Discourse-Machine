OFFENTLIGT FORBRUG SKÆMMER PÆNT BNP-TAL - DDB.

KØBENHAVN, 30 september (Reuter) - Et fortsat højt offentligt forbrug skæmmer den højere end forventede BNP-vækst i andet kvartal 1996. Det siger afdelingsdirektør i Den Danske Bank, Jørgen B. Christensen, til Reuters Finans i en kommentar til tallene.
- Det man kan være nervøs for, når man ser den offentlige udgiftsstigning, er, hvor meget skyldes en kontrolleret udgiftsstigning, og hvor meget skyldes manglende kontrol over, hvad der foregår i f.eks. kommunerne. Det er den malurt, der er i bægeret, siger Jørgen B. Christensen.
Det er specielt beskæftigelsesstigningen i kommunerne, som ser forholdsvis kraftig ud, der bekymrer banken.
Danmarks Statistik kunne mandag melde om en stigning i BNP i andet kvartal på 2,3 pct. i forhold til samme periode året før. I forhold til første kvartal 1996 steg BNP sæsonkorrigeret med 1,0 pct.
I andet kvartal 1996 steg det offentlige forbrug med 0,8 pct. Det bringer årsstigningstakten op på 2,1 pct., påpeger cheføkonomen fra Den Danske Bank.
- Vi skal tilbage til første kvartal 1994 for at finde en tilsvarende høj stigning. Men det var dengang der var behov for at kickstarte økonomien, understreger han.
Som udgangspunkt er BNP-tallet dog pænt og højere end banken havde ventet, fremhæver Jørgen B. Christensen.
Men udover det offentlige forbrug holder banken et vågent øje med udviklingen i investeringerne, som i andet kvartal 1996 steg hele 2,9 pct.
- Det er tale om infrastrukturinvesteringer, som ofte kommer i store klumper. Det giver stor vækst i et kvartal men en tilsvarende mindre stigning i det følgende kvartal, siger han. Han pointerer dog, at der samtidig er en underliggende stærk udvikling i investeringerne.
En flot eksport bidrog ligeledes til stigningen i væksten i årets andet kvartal. Men igen er der grund til at kigge nærmere på tallene, inden forventningerne til de kommende kvartaler skrues for højt op, mener Den Danske Bank.
- Her kan man se, at det kun er tjensteeksporten - især søtransporten oplyser DS - som står for stigningen. Og man skal være opmærksom på, at det er en meget volatil del af den samlede eksport, siger Jørgen B. Christensen. (/pbt).
(c) Reuters Limited 1996.
