FREMGANG I SCANBOX TRODS ENKELTE MISERE I UDLAND.

KØBENHAVN, 4 oktober (Reuter) - Scanbox fik i regnskabsåret 1995/96 en pæn fremgang i både omsætning og resultat i forhold til året før. Og det på trods af dårlige resultater i både det svenske og norske datterselskab, fremgår det af koncernens helårsrapport.
- Koncernens datterselskaber, Scanbox Sweden og Scanbox Norge, har hidtil udvist utilfredsstillende resultat. En reorganisering af de to selskabers struktur er derfor i gang med det formål at styrke selskabernes position på de respektive markeder, skriver Scanbox.
Scanbox havde i 1995/96 en omsætning på knap 505 mio. kr. svarende til en fremgang på 14 pct. Det ordinære resultat steg med seks mio. kr. til et overskud på 29,5 mio. kr. Bundlinien voksede med knap ni mio. kr. til et nettoresultat på 33,8 mio. kr. Men heri indgår en skatteindtægt på 3,3 mio. kr.
- Skat i koncernregnskabet udviser en indtægt, idet en betydelig udskudt skat i datterselskaber er tilbageført, skriver Scanbox, der året før bogførte en skatteudgift på 1,7 mio. kr.
Scanboxs overtagelse af pladeselskabet Scandinavian Records for lidt over et år siden, har ifølge Scanbox haft en positiv indvirkning på indtjeningen, mens afviklingen af videodistributionen i USA har påvirket resultatet negativt med 12 mio. kr. På det skandinaviske videomarked har Scanbox konstateret en pæn vækst.
- Det skandinaviske videomarked er igen i vækst efter en kort periode med stagnation. I Danmark er væksten i 1996 på lejemarkedet syv pct. i forhold til sidste år, mens den på salgsmarkedet er på 34 pct. I Norge og Sverige gør lignende tendenser sig gældende, skriver Scanbox.
Også biografdistributionen har udviklet sig positivt. I løbet af året har Scanbox bl.a. sikret sig rettighederne til filmen over Peter Høegs &quot;Frøken Smillas fornemmelse for sne&quot;.
Inden for multimedia har Scanbox indgået en aftale med amerikanske Acclaim Entertainment, der ifølge Scanbox er en af de tre største producenter af underholdningssoftware.
- Gennem de indgåede aftaler, herunder med Acclaim, har Scanbox sikret sig et solidt grundlag for ekspansion på dette nye forretningsområde, vurderer Scanbox.
Koncernen havde ultimo regnskabsåret en egenkapital på ca. 280 mio. kr. ud af en samlet balance på 560 mio. kr. Derved har Scanbox en nogenlunde ligelig fordeling mellem egen-og fremmedkapital. (/eep).
(c) Reuters Limited 1996.
