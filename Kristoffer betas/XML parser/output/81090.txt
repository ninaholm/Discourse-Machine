Mærsk Olie øger olieproduktion i Qatar markant.

KØBENHAVN, 5 marts (Reuter) - Maersk Olie Qatar, der er et datterselskab i Mærsk Olie &amp; Gas, producerer allerede nu op til 45.000 tønder olie i døgnet fra Al Shaheen oliefeltet i Qatar, fremgår det af oplysninger fra statsolieselskabet Qatar General Petroleum Corp. (QGPC). Det er 50 pct. mere, end det hidtil har været kendt.
Så sent som i oktober 1996 fremgik det således af Børsens Nyhedsmagasin, at produktionen lå på 30.000 tønder olie om dagen.
Mærsks andel af produktionen er 49 pct.
Dermed er Mærsk godt på vej mod målsætningen om en daglig produktion på 75.000 tønder olie fra feltet. Målsætningen blev lanceret i en pressemeddelelse i april 1996, hvor Mærsk blandt andet skrev, at &quot;Al Shaheen feltet er en relativ kompliceret olieforekomst over et stort areal, og kommerciel udnyttelse forudsætter udbredt anvendelse af vandret boreteknik samt vandinjektion. Mærsk Olie kan således blandt andet drage fordel af selskabets store erfaring med vandrette boringer.&quot;
Den løbende udbygning af feltet betyder dog samtidig, at produktionsniveauet ikke er stabilt, da enkelte boringer lukkes midlertidigt i forbindelse med arbejdet.
Qatar-feltet er foreløbigt Mærsk Olies største udenlandske satsning. En anden stor satsning i Algeriet forventes ikke at nå frem til egentlig olieproduktion før i 1998.
Ifølge Mærsks to partnere i Algeriet, amerikanske Anardarko og britiske Lasmo ventes produktionen i Algeriet indledt i begyndelsen af 1998 med en daglig produktion på 60.000 tønder olie stigende til 300.000 tønder i år 2000. Ifølge det seneste skøn fra operatøren Anardarko kan reserverne af olie-og gaskondensater opgøres til i alt 1,5 mio. tønder olie over en periode på 15-20 år.
Mærsks andel af koncessionen i Algeriet er 12,5 pct.
- Stig Ørskov Pedersen (+45) 33 96 96 59.
(c) Reuters Limited 1997.
