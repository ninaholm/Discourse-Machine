DA-LØNTAL VISER ROLIG UDVIKLING - NYKREDIT BANK.

KØBENHAVN, 18 februar (Reuter) - De nye løntal fra Dansk Arbejdsgiverforening (DA) giver umiddelbart ikke grund til bekymring. Tallene viser, at lønudviklingen er rolig, konkluderer økonom John Madsen fra Nykredit Bank.
- Lønudviklingen i den private sektor er præget af den uensartede beskæftigelsesudvikling - men overordnet er der ingen tendenser til udprægede flaskehalsproblemer og ledsagende accelleration i lønningerne. Lønudviklingen er rolig - og understøtter vore forventninger om en gennemsnitlig timelønsstigning i 1997 og 1998 på 4,5 pct. p.a., siger John Madsen i en kommentar til tallene.
DA oplyste tirsdag, at lønniningerne steg 3,8 pct. fra fjerde kvartal 1995 til fjerde kvartal 1996, og det var den samme årsstigningstakt som i det foregående kvartal.
- Den kritiske sektor i dansk økonomi er bygge-og anlægssektoren, som har været præget af kraftig stigende beskæftigelse med afledt risiko for flaskehalsproblemer. Lønudviklingen er dog fortsat rolig - efter et dyk i tredje kvartal fra 4,2 pct. til 3,6 pct., er lønstigningerne nu atter på niveauet 4,1 pct. Dette er godt et halvt pct.point under niveauet i 1995, mener John Madsen.
Nykredit Bank fastholder forventningerne om en gennemsnitlig inflationstakt på 2,5 pct. i 1997 og næste år.
- Ole Mikkelsen (+45) 33 96 96 54.
(c) Reuters Limited 1997.
