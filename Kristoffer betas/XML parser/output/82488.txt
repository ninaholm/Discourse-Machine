APM-værft oplyser måske om Litauen-køb fredag.

KØBENHAVN, 10 april (Reuter) - Odense Staalskibsværft, der ejes af A. P. Møller, har i følge den litauiske avis Respublika købt 43,65 pct. af aktiekapitalen i det litauiske skibsværft Baltija i byen Klaipeda for ca. 24 mio. kr. Hos Odense Stålskibsværft ønsker informationschef, Leo Jensen, ikke at komme nærmere ind på avisens oplysninger.
- Det kan jeg ikke bekræfte på stående fod, men jeg formoder, at der kommer nogle oplysninger ud i morgen. Som sagen står i øjeblikket, kan jeg ikke sige noget, siger Leo Jensen til Reuters Finans torsdag.
Ifølge avisen har det danske værft planer om, at investerer omkring 10 mio. USD i det lokale værft.
Baltija fik i regnskabsåret 1996 et nettoresultat på godt otte mio. kr.
- Jørn Nurkka (+45) 33 96 96 55.
(c) Reuters Limited 1997.
