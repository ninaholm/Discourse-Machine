COLOPLAST NEDJUSTERES EFTER 95/96-TAL - ANALYTIKERE.

KØBENHAVN, 14 november (Reuter) - Der er torsdag eftermiddag udpræget aktivitet i diverse aktieanalytikeres regneark, da medico-koncernen Coloplast i sin regnskabsmeddelelse for 1995/96 melder om mere afdæmpede resultatforventninger for indeværende regnskabsår. Det betyder nedjusterede anbefalinger på aktien over en bred kam, hvis ikke de allerede er blevet det. Det fremgår af en rundspørge, som Reuters Finans har foretaget.
- Med en vækst i resultatet før skat på 10 pct. er det nuværende kursniveau urealistisk, siger en analytiker til Reuters Finans.
Coloplast-koncernen fik i 1995/96 et driftsoverskud på 260 mio. kr., svarende til en stigning på 11 pct. mod selskabets egen forventning på godt 15 pct.
- Resultatet ligger i underkanten af det forventede og i lyset af de nedjusterede forventninger på kort sigt, er regnskabet skuffende, slår en anden analytiker fast.
Coloplast fastholder sine langsigtede forventninger om en omsætning i år 2000 på tre mia. kr., mens målsætningen om en overskudsgrad på 15 pct. fastholdes trods et fald i 1995/96 til 13,2 pct. fra 13,9 pct. i 1994/95.
De aktieanalytikere, som Reuters Finans har talt med, vurderer således samstemmende regnskabet som skuffende - omend i forskellig grad.
Coloplast-aktien er midt på eftermiddagen faldet 15 kr. til kurs 695 under behersket omsætning.
Medicokoncernen honorerer sine aktionærer med fondsaktier i forholdet to til een. Det betegner flere aktieanalytikere som en belønning som modvægt til det lidt skuffende resultat.
- Det skal ses som belønning, da regnskabet ikke helt taler for sig selv, siger en aktieanalytiker.
Flere analytikere ser med bekymring på udsigterne for den organiske vækst. Hvis der korrigeres for overtagelsen af majoritetsposten i tyske Amoena Holding forventer Coloplast en fremgang i omsætningen på otte pct.
- Hvis sådanne vækstrater fortsætter, kræver det nye opkøb af virksomheder, hvis målsætningen om en omsætning i år 2000 på tre mia. kr. skal opfyldes, siger en analytiker.
En anden medico-iagttager hæfter sig især ved Coloplasts sårbarhed over for ledig produktionskapacitet. I regnskabsmeddelelsen skriver selskabet, at det stigende produktionsvolumen gør det stadig mere afgørende, at maskinkapaciteten udnyttes optimalt.
- Det skaber for mange associationer om en virksomhed, der producerer bulk-varer, og derfor er afhængig af en høj kapacitetsudnyttelse. Det giver langt fra indtrykket af en forskningstung, innovativ virksomhed med højteknologiske produkter, der kan tage en højere pris for sine produkter. I det lys er Coloplast-aktiens kursniveau alt for højt, mener denne analytiker.
Han vurderer, at kursen på Coloplast således burde ligge mindst 100 kr. lavere, men det er imidlertid ikke realistisk. Tidligere tilbagefald i aktien har ført til nye køb fra instituionelle investorers side, der nærer en stor tillid til selskabet, pointerer han. (/slj).
(c) Reuters Limited 1996.
