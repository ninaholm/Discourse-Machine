Nationalbanken tjente 3,3 mia kr til staten i 96.

KØBENHAVN, 20 marts (Reuter) - Nationalbanken fik i 1996 et overskud på 5,9 mia. kr. mod 4,8 mia. kr. i 1995. Af overskuddet fra 1996 er 3,3 mia. kr. overført til staten, hvilket er ca. 100 mio. kr. mindre end året før.
Det fremgår af Nationalbankens beretning og regnskab for 1996, der blev offentliggjort torsdag eftermiddag.
Når der ikke blev flere penge til staten end året før trods det bedre overskud, skyldes det, at Nationalbanken har henlagt 1,1 mia. kr. til en kursreguleringsfond, hvilket ikke skete efter 1995, fremgår det.
- I overensstemmelse med de retningslinjer for overskudsdisponeringen, der blev lagt sidste år, henlægges 1.093 mio. kr. svarende til kursgevinsten til kursreguleringsfonden, og der henlægges 1.433 mio. kr. svarende til 30 pct. af resultat før kursreguleringer, til sikringsfonden. Restbeløbet på 3.342 mio. kr. udbetales til staten, skriver Nationalbanken.
Således var Nationalbanken i 1996 begunstiget af en positiv regulering af guld, valutamellemværender, obligationer og aktier.
- Valutakursgevinsten skyldes stigning i dollar og britiske pund, der mere end opvejede valutakurstab på D-mark, hedder det i beretningen.
Udsvinget i valutakurserne fik i 1996 større vægt i Nationalbankens regnskab, fordi valutareserven sidste år voksede med 21 mia. kr. til 85 mia. kr.
- Ud over valutareserven har Nationalbanken valutamellemværender i form af uafviklede terminsforretninger og indenlandske valutamellemværender. En generel stigning i kronens værdi på en pct. ville medføre et valutakurstab på knap en mia. kr., hedder det.
Den øgede værdi af guldbeholdningen skyldes udelukkende en stigende værdi i den ædle metal, for Nationalbanken har næsten ikke ændret på beholdningen i en længere årrække, forklares det.
Netop kursreguleringsposten udviklede sig knap så positivt i 1995. Således måtte guldbeholdning og valutamellemværender reguleres ned med godt 3,2 mia. kr., mens aktier og obligationer bidrog positivt med to mia. kr. Samlet betød det i 1995, at kursreguleringerne endte på et minus på 1,1 mia. kr.
Nationalbankens nettorenteindtægter blev i 1996 ca. en mia. lavere end året før, nemlig 5,2 mia. kr. Det skyldes primært, at der blev tjent mindre på ind-og udlån til danske pengeinstitutter. Således blev der en nettorenteudgift til bankerne på 0,3 mia. kr. i 1996 mod en tilsvarende indtægt på 1,5 mia. kr. i 1995.
- Omsvinget fra nettorenteindtægt til nettorenteudgift skyldes, at pengeinstitutterne for 1996 som gennemsnit havde et nettotilgodehavende i Nationalbanken mod en nettogæld i 1995. Hertil kommer, at renteniveauet var lavere i 1996 end i 1995, skriver Nationalbanken.
- Uffe Hansen (+45) 33 96 96 58.
(c) Reuters Limited 1997.
