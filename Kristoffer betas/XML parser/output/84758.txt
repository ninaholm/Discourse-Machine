Høje svinepriser holder 1997 ud - Landsbladet.

KØBENHAVN, 13 juni (Reuter) - De nuværende høje svinepriser holder 1997 ud. Det skriver Landsbladet fredag, selvom svinenoteringen i næste uge falder 40 øre til 12,20 kr. pr. kg. Det kan ifølge Den Danske Bank give en øget nettoeksport på to-tre mia. kr. i 1997.
- Hvis svinepesten holder sig på den rigtige side af landegrænsen, og markedet forbliver stabilt, vil noteringen resten af året holde sig over de 12 kr. pr. kr., skriver Landsbladet og refererer Danske Slagteriers formand Jørgen Laursen Vig.
Slagteriformanden venter dog ikke, at priserne ryger meget højere op end de nuværende. Svinepriserne lå ved indgangen til 1997 omkring 10 kr. pr. kg.
Den Danske Bank vurderer i sin seneste prognose for den danske økonomi, at de stigende priser, der primært skyldes udbruddet af svinepest i flere europæiske lande samt mund-og klovsyge i Taiwan, kan give en betydelig gevinst på den danske betalingsbalance.
- Hvis det nuværende prisniveau holder det meste af året, og der ikke udbryder svinepest i Danmark, kan det give to-tre mia. kr. i øget nettoeksport, skriver Den Danske Bank i sin prognose, der blev offentliggjort tirsdag.
Den Danske Bank venter i 1997 et overskud på betalingsbalancens løbende poster på 14,8 mia. kr. mod 13,4 mia. kr. i 1996.
- Stig Ørskov Pedersen (+45) 33 96 96 59.
(c) Reuters Limited 1997.
