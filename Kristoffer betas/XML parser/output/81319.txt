Incentive resultat ikke tilfredsstillende - adm dir.

KØBENHAVN, 11 marts (Reuter) - Incentives adm. direktør, Jan Berg, er ikke tilfreds med udviklingen i koncernens primære drift i 1996. Det siger han til Reuters Finans tirsdag, efter offentliggørelsen af 1996-regnskabet, som viste et fald i det primære resultat på 12 pct. til 85 mio. kr.
- Jeg er ikke tilfreds med den primære drift - det er jeg bestemt ikke. Jeg er specielt ikke tilfreds faldet, der har været i Wittenborg. Der er et klart misforhold mellem, hvor stor en del af vores ordinære indtægter, der kommer fra de finansille indtægter og fra driften, siger han.
Det ordinære resultat i Incentive steg i 1996 med 24 pct. til 204 mio. kr., efter et positivt bidrag fra kursreguleringerne på 68 mio. kr. I 1995 bidrog kursreguleringerne med 12 mio. kr.
Resultatet i Wittenborg er i regnskabsåret bl.a. negativt påvirket af betydelige engangsomkostninger i forbindelse med kvalitetssikring og reklamationer.
Wittenborg realiserede i regnskabsåret et ordinært resultat på 33 mio. kr. mod 46 mio. kr. i 1995.
- Der har været leveranceproblemer i Wittenborg, som vi har måttet ryde op i. Kunderne har ikke været tilfredse med de leverede produkter, men det mener vi, at der nu er taget hånd om. Der er renset ud i de ting, og jeg tror, at det er en engangsproblemstilling, siger Jan Berg.
Han venter, at Wittenborg allerede i indeværende regnskabsår vil kunne fremvise en øget indtjening.
En faldende afsætning inden for forretningsområdet Cykelkomponenter og - tilbehør var ligeledes med til at trække ned i resultatet.
Som det eneste af Incentives tre forretningsområder levede forretningsområdet rengøringsudstyr op til ledelsens forventninger.
Ledelsen har lagt en strategiplan for hvert af de tre forretningsområder, som vil danne et grundlag for organisk vækst, og som vil skabe et solidt fundament for nye akkvisationer. Jan Berg venter, at planen allerede i indeværende år vil kunne rette op på problemerne i de forskellige forretningsområder.
På bundlinien kom Incentive ud med et resultat på 454 mio. kr. mod 164 mio. kr. året før.
Resultatet er positivt påvirket af ekstraordinære indtægter på 246 mio. kr., som primært stammer fra salg af virksomheder. Incentive har i 1996 bl.a. solgt sin andel i Sonofon, Dantec, Barfod samt flere andre selskaber.
For regnskabsåret 1997 venter Incentive et ordinært resultat på niveau med 1996, men Jan Berg ønsker ikke at kommentere forventningerne nærmere.
På lidt længere sigt er det ikke umuligt, at Incentive vil udvide forretningsområdet til at omfatte en fjerde aktivitet, fortæller Jan Berg.
- Det er ikke planen på nuværende tidspunkt, at udvide vores aktiviteter, men det er da klart, at på et eller andet tidspunkt, når og hvis det lykkedes os få de nuværende aktiviteter til at køre optimalt, så vil det være en passende ting at kigge på. Men på nuværende tidspunkt har vi hænderne fulde, siger Jan Berg.
Incentive-aktien faldt 20 kr. efter offentliggørelsen af regnskabet og sluttede dagen i kurs 375.
- Jørn Nurkka (+45) 33 96 96 55.
(c) Reuters Limited 1997.
