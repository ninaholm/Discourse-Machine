NÆSTEN INGEN NÆSE TIL MIMI J FRA EUROPAUDVALG.

KØBENHAVN, 27 september (Reuter) - Oppositionens næse til erhvervsminister Mimi Jakobsen (CD) for håndteringen af en hemmelig EU-erklæring, der vedrører OECD-aftalen om skibsværfter, er svundet ind til næsten ingenting.
Samtlige partier i Folketingets Europaudvalg vedtog fredag en beretning, som den konservative Kent Kirk betegner som en &quot;lille næse&quot; og SF&apos;eren Steen Gade slet og ret som &quot;en næse&quot;.
Socialdemokraten Ove Fich afviser, der er tale om en næse, fordi &quot;erhvervsministeren er kommet med en beklagelse, som udvalget tager til efterretning&quot;, siger han.
Dermed undgås en diskussion af, om det i virkeligheden er Udenrigsministeriet, som har klokket i det. I Mimi Jakobsens beklagelse spiller Udenrigsministeriets orienteringer eller mangel på samme i efteråret 1995 en fremtrædende rolle.
Et enigt Europaudvalg fastslår, at regeringen på eget initiativ burde have orienteret udvalget straks, da det stod klart, at den famøse erklæring ville blive hemmeligholdt.
Samtidig vedtog Europaudvalget en ny procedure for fremlæggelse af EU-papirer. (/djø).
(c) Reuters Limited 1996.
