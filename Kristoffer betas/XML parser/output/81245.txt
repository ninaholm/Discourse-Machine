Euroen skærper forsikringskonkurrence - blad.

KØBENHAVN, 10 marts (Reuter) - Konkurrencen fra udenlandske forsikringsselskaber bliver stærkere med euroens indførelse, vurderer vicedirektør i Assurandørsocietetet, Carsten Andersen, i Tidsskriftet Forsikring.
- Når danske (erhvervs-, red.) kunder bliver vant til at købe serviceydelser i en fælles, international anerkendt valuta, vil udenlandske (forsikrings-, red.) selskaber ikke længere skulle tage højde for en eventuel valutarisiko som hidtil, siger Carsten Andersen til bladet.
Han tilføjer, at også administrations-omkostningerne, som hidtil har været forbundet med at operere i Danmark med kroner og øre, vil blive mindre med euroen.
Carsten Andersen siger desuden, at det i høj grad vil blive de danske forsikringsselskaber, der skal bære byrden ved at bogføre i både kroner og euro.
- Redaktionen (+45) 33 96 96 56.
(c) Reuters Limited 1997.
