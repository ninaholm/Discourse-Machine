Faldende forsikringsudbetalinger i 1 kvt 1997.

KØBENHAVN, 16 juni (Reuter) - Den relative milde vinter i starten af 1997 gav 25.000 færre skader end i første kvartal 1996, hvilket i kroner og øre betød 125 mio. kr. færre udbetalt erstatningskroner. Det fremgår mandag af en pressemeddelelse fra Forsikringsoplysningen.
- Men selv om antallet af skader i trafikken i dette års første kvartal er det laveste siden 1. kvartal 1991, skal den positive udvikling alligevel tages med et gran salt, siger Jes Christiansen fra Forsikringsoplysningen i en kommentar.
For nok er skadesudbetalingerne faldet med 125 mio. kr. på tre måneder. Men det blev alligevel det næstdyreste 1. kvartal nogensinde, kun overgået af 1. kvartal 1996, tilføjer Jes Christiansen.
Forsikringsselskaberne i Danmark fik anmeldt godt 147.000 motorkøretøjsskader i 1. kvartal 1997, hvilket udløste samlede erstatninger på knap 1,8 mia. kr. Procentuelt er der tale om et fald i antal skader på 15 pct. og i udbetalte erstatninger på syv pct. i forhold til 1. kvartal 1996.
- Redaktionen (+45) 33 96 96 56.
(c) Reuters Limited 1997.
