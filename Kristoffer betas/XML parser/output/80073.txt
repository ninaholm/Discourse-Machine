EVT OK-SAMMENBRUD GIVER SAS-STREJKE I PÅSKEN - LFF.

KØBENHAVN, 11 februar (Reuter) - Der er udsigt til, at SAS i København bliver lammet af strejke i hele påsken, hvis selskabet ikke når frem til enighed med de ca. 1.500 luftfartsfunktionærer (LFF) inden den 20. februar i de igangværende overenskomstforhandlinger. Det oplyser LFFs formand Nicolas Fischer til Reuters Finans.
- Der vil blive tale om en overenskomstmæssig konflikt efter bogen. Det vil betyde, at den vil vare til efter påske. SAS vil derfor få meget vanskeligt ved at få fly på vingerne, fordi der ikke er nogen, der må overtage arbejdsopgaverne, siger han.
Ifølge Nicolas Fischer vil en konflikt med LFF bl.a. betyde, at det bliver svært for SAS at få passagerer checket ind i Københavns Lufthavn, og at billetsalg og trafikoplysning indstilles.
LFF har ved et hovedbestyrelsesmøde tirsdag formiddag besluttet at give SAS en ny frist for at forholde sig til et overenskomstudspil, som LFF er kommet med og derefter nå frem til en aftale. Fristen er nu sat til den 20. februar. Men vælger SAS at søge uenigheden løst i Forligsinstitutionen truer LFF med strejke fra den 24. marts, altså i hele ugen op til påske.
LFF har i tidligere udspil lagt op til øget fleksibilitet fra de ansattes side, men prisen - i form af lønforhøjelser - har hidtil været for høj for SAS, forklarer LFF-formanden.
LFF kræver en årlig lønforhøjelse på 3,3 pct. i de tre år, som overenskomsten skal dække. Flere af de øvrige grupper af ansatte har udsigt til en lønforhøjelse på 3,0 pct. i år.
LFF har i alt 1.700 medlemmer, heraf er de ca. 88 pct. altså ansat i SAS.
- Uffe Hansen (+45) 33 96 96 58.
(c) Reuters Limited 1997.
