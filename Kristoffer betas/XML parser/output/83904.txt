Amter forventer skattestigninger i 98 - formand.

KØBENHAVN, 21 maj (Reuter) - Amterne tror ikke på, at de undgår skattestigninger i 1998, hvis deres finansieringsbehov skal dækkes. Amtsrådsforeningens formand, amtsborgmester Kresten Philipsen, vurderer over for Reuters Finans, at amterne i 1998 har et ekstra finansieringsbehov på 3-3,5 mia. kr., som han ikke venter bliver dækket af staten.
- Jeg forventer, at vi bliver nødt til at finansiere en del af udgifterne selv gennem skattestigninger, siger Kresten Philipsen.
Skulle amterne finansiere hele beløbet selv, vil det ifølge Kresten Philipsen svare til skattestigninger på 0,6 - 0,7 pct.point. Det vil gøre ondt på de fleste amtspolitikere i et valgår. Alligevel undgår amterne næppe skattestigninger, vurderer Amtsrådsforeningens formand.
- Regeringen vil sandsynligvis ikke være ked af, at amterne bliver nødt til at hæve skatterne, når det ses i lyset af underfinansieringen af skattereformen i 1998, siger Kresten Philipsen.
Amternes finansieringsbehov på 3,0-3,5 mia. kr. er delt op i to. Et uændret aktivitetsniveau tegner sig for knap en mia. kr., mens resten skyldes et øget aktivitetsniveau, hvor blandt andet en udbygning af psykiatriindsatsen vejer tungt.
Amtsrådsforeningens budgetforhandlinger med regeringen indledes mandag den 26. maj og ventes afsluttet den 16. juni.
- Stig Ørskov Pedersen (+45) 33 96 96 59.
(c) Reuters Limited 1997.
