SVÆKKET INDTJENING VÆLTEDE JACOB HOLM-STRATEGI.

KØBENHAVN, 26 november (Reuter) - Det var en uventet svækkelse af den traditionelt gode indtjeningsevne i selskabet Danaklon, der slog benene væk under gennemførelse af Jacob Holm &amp; Sønners strategi.
- Danaklons traditionelt gode indtjeningsevne blev stærkt svækket. Derved ændrede en af de væsentligste forudsætninger for selskabets strategi sig, skriver Jacob Holm &amp; Sønner i sit årsregnskab.
Jacob Holm &amp; Sønner fremlagde tirsdag regnskab for 1995/96, der som varslet i september viste et underskud efter skat på 178 mio. kr. mod et plus på 83 sidste år.
Fiberproducenten trådte i september, da den negative udviklings omfang blev kendt, på bremserne. Det har medført ekstraordinære omkostninger, nedskrivninger og hensættelser på 158 mio. kr. Fundamentet for Jacob Holm &amp; Sønner, herunder Danaklon skal nu tilpasses, hvilket især kommer til at medføre reorganiseringer og omkostningsbesparelser.
De dratiske ændringer har tilmed medført udskiftning af koncernledelsen.
De nyetablerede fabrikker i Frankrig og Kina, der er en del af selskabets ekspansion, er ikke kommet i drift til tiden, og Jacob Holm &amp; Sønner har valgt at hensætte kapitalindskud planlagt for 1996/97 i 1995/96.
Det er Jacob Holms opfattelse, at den tilpasning af gruppen, der er påbegyndt i det afsluttede regnskabsår, vil skabe grundlaget for en fornyet vækst i indtjeningen. (/slj).
(c) Reuters Limited 1996.
