ROYAL CPH TAGER PROVENTUS&apos; BUD PÅ ORREFORS ROLIGT.

KØBENHAVN, 11 oktober (Reuter) - Royal Copenhagen er ikke umiddelbart rystet over det svenske investeringsselskab Proventus forsøg på at få aktiemajoriteten i den svenske kunstglasvirksomhed Orrefors Kosta Boda.
- Vi tager situationen roligt, men vil ellers ikke kommentere yderligere, siger Royal Copenhagens adm. direktør, Leonhard Schrøder, til Reuters Finans fredag.
Tidligere fredag har Proventus fremsat et partielt tilbud om køb af 20 pct. af aktiekapitalen i Orrefors til 145 svenske kr. pr. aktie.
Hvis købet lykkes vil Proventus kunne opnå en ejerandel på 50,2 pct. Royal Copenhagen har i denne uge øget sin ejerandel i Orrefors Kosta Boda til 17,1 pct.
På børsen i Stockholm er Orrefors-aktien efter meddelelsen fra Proventus handlet helt op i kurs 150 - fem kr. højere end Proventus&apos; bud. Ifølge svenske aktiehandlere er den logiske forklaring på den stigning, at investorerne håber, at Royal Copenhagen vil forsøge at overbyde Proventus.
- Det har jeg ikke nogen kommentar til, siger Leonhard Schrøder. (/eep).
(c) Reuters Limited 1996.
