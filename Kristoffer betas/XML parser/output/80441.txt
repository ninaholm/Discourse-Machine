INWEAR-RESULTAT PÅ NIVEAU MED FORVENTNINGERNE.

KØBENHAVN, 20 februar (Reuter) - Modehuset InWear kom ud af de første seks måneder af regnskabsåret 1996/97 med et resultat før skat på 95,2 mio. kr., hvilket stort set var på linie med både selskabets - og aktieanalytikernes forventninger.
Resultatet før skat i samme periode året før blev på 103 mio. kr., fremgår det af halvårsregnskabet torsdag.
Ledelsen i InWear skrev allerede i børsprospektet i oktober, at resultat før skat i regnskabsårets første halvår ville være ca. 10 pct. lavere end i den tilsvarende periode i 1995/96, primært pga. valutaudsving.
Omsætningen i koncernens egne detailbutikker steg med 58 pct. til 161 mio. kr. i forhold til samme periode året før.
- Stigningen skyldes primært tilgang af nye butikker. Detailomsætningen andrager dermed 21 pct. af den samlede omsætning mod 13 pct. i samme periode det foregående år, skriver InWear.
Antallet af egne InWear-butikker er i halvåret blevet forøget med fire specialbutikker og fem shop-in-shops.
InWears engrosomsætning var i halvåret negativt påvirket af ophøret af aktiviteterne i Frankrig samt af skiftet til nye samarbejdspartnere i Fjernøsten.
Desuden er engrosomsætningen påvirket af, at overtagelse af enkelte forhandleres butikker har ændret den dertil svarende engrosomsætning til detailomsætning, hedder det videre.
For hele regnskabsåret holder modehuset fast på de forventninger om et resultat før skat på ca. 180 mio. kr., der tidligere er blevet udsendt fra hovedkontoret på Amager.
- Jørn Nurkka (+45) 33 96 96 55.
(c) Reuters Limited 1997.
