UNIBANK BAG 300 MIO OBLIGATIONSLÅN TIL ØRESUND.

KØBENHAVN, 24 september (Reuter) - Unibank arrangerer et fem-årigt obligationslån på 300 mio. kr. med en såkaldt step-up-kupon til Øresundskonsortiet, fremgår det af en pressemeddelelse fra Unibank tirsdag.
Lånet, der er garanteret af den danske og den svenske stat, giver mulighed for indfrielse efter tre år. Kuponrenten udgør de første tre år 5,25 pct., hvorefter den i år fire og fem stiger til 7,65 pct.
- Obligationerne kan med et varsel på mindst 30 dage og maksimalt 45 dage til den 1. oktober 1999 indfries til kurs 100, skriver Unibank.
Emissionsprisen er 99,35, og obligationerne vil blive noteret på Københavns Fondsbørs fra den 1. oktober i år. Obligationerne er solgt og vil ikke blive udbudt i offentlig tegning. (/eep).
(c) Reuters Limited 1996.
