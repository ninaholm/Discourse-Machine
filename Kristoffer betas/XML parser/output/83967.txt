Godt tankmarked kan give flådeudvidelse - Progress.

KØBENHAVN, 22 maj (Reuter) - Et særdeles godt marked for produkttankskibe kan betyde en udvidelse af flåden for rederiet D/S Progress. Efter en lovende start på 1997, vurderer adm. direktør G. Lorents Sørensen, at det kan komme på tale at indchartre yderligere to-tre produkttankskibe i løbet af 1997.
- På baggrund af den særdeles gode start på 1997 og de bemærkelsesværdige gode tal på produkttankerne, kan man nemt forestille sig en udvidelse af flåden, siger G. Lorents Sørensen til Reuters Finans torsdag.
Progress beskæftiger i øjeblikket over 23 skibe, hvoraf de seks er rederiets egne. Ni af flådens skibe er produkttankere, der blandt andet sejler med raffinerede olieprodukter.
Den positive udvikling for Progress på produkttankmarkedet skyldes primært stigende rater, men samtidig rederiets nære relationer til en række store japanske selskaber, oplyser G. Lorents Sørensen. Han kan samtidig ikke kan få øje på negative tendenser på markedet.
De positive meldinger går da også igen hos Maersk Tankers, der tirsdag meldte om bestilling af to nye produkttankskibe på hver 110.000 tons dødvægt. Dermed har Maersk Tankers syv produkttanksskibe i bestilling. Som Progress venter også Maersk Tankers fortsat høje rater i 1997.
Hos D/S Norden, der ved udgangen af 1996 beskæftigede 13 produkttankskibe, sagde adm. direktør Steen R. Krabbe i marts til Reuters Finans, at rederiet overvejer en øget satsning på produktskibe.
Den gode udvikling fik onsdag Progress-direktøren til på rederiets generalforsamling at tale om et overskud i 1997 på højde med de oprindelige forventninger til 1996.
I 1996 blev det til et overskud før skat på 10,8 mio. kr.
I forbindelse med aflæggelsen af regnskabet for 1995 gav ledelsen udtryk for, at resultatet før skat i 1996 ville ligge ca. 15 pct. højere end resultatet før skat for 1995, der blev på 17,2 mio. kr. Det svarer til, at ledelsen ved aflæggelsen af 1995-regnskabet ventede et overskud før skat i 1996 på knap 20 mio. kr.
G. Lorents Sørensen ønskede ikke torsdag at præcisere sit resultatskøn yderligere.
Progress-aktien blev torsdag højdespringer på Fondsbørsen med en stigning på 6,7 pct. til 64 kr.
- Stig Ørskov Pedersen (+45) 33 96 96 59.
(c) Reuters Limited 1997.
