Lykketoft kalder rentefradrags-snak hysterisk - RB.

KØBENHAVN, 18 april (Reuter) - Regeringen vil ikke sænke værdien af rentefradraget som led i et økonomisk indgreb, siger finansminister Mogens Lykketoft (S) til Ritzaus Bureau (RB).
Derimod er det regeringens langsigtede skattepolitik, at indkomstskatten og rentefradraget skal ned.
- Jeg må indrømme, at jeg ikke kan genkende grundtanken i det, jeg mener, i det hysteri, der nu piskes op, siger Mogens Lykketoft som kommentar til reaktioner fra de borgerlige partier på en artikel i Berlingske Tidende.
Her varsler avisen )nye byrder til boligejerne, når regeringen til efteråret træder på den økonomiske bremsepedal(.
Men regeringen overvejer ifølge Mogens Lykketoft ikke et økonomisk indgreb.
- Regeringen vil selvfølgelig tilrettelægge en finanspolitik, der er tilstrækkeligt stram til, at det stabile økonomiske opsving kan fortsætte uden overophedning. Men der er ikke anledning til nogen form for panikindgreb, siger Mogens Lykketoft til Ritzau.
Regeringens finanslovsudspil for 1998 vil indeholde en mindre finanspolitisk stramning, som det har gjort de foregående år.
- Den offentlige økonomi skal ikke bidrage til væksten i 1998, for der er gang nok i den private sektor, siger Lykketoft.
Finansministeren mener, at diskussionen om rentefradraget er )skinger(, og at den er løbet af sporet allerede fra dag et.
Mogens Lykketoft siger, at hans udtalelser til Berlingske Tidende er et svar til nationalbankdirektør Bodil Nyboe Andersen, der torsdag sagde, at man kunne overveje at hæve ejendomsskatten for at bremse stigningen i huspriserne.
- Det vil vi ikke. Det har vi ingen planer om. Men det har ligget klart i lang tid, at regeringens langsigtede vurdering er, at indkomstskatten skal ned og fradragene skal ned, siger han.
Mogens Lykketoft understreger, at der hverken er tale om et nyt standpunkt hos regeringen eller om et specielt angreb på husejerne.
- Der er tale om, at regeringen for længst har tilkendegivet, at vi ser sådan på det, at EFTER 1998, når den nuværende skattereform udløber, så skal man fortsætte ad samme linje med at få nedsat indkomstskatten og bruge andre skattekilder, siger han.
- Redaktionen (+45) 33 96 96 56.
(c) Reuters Limited 1997.
