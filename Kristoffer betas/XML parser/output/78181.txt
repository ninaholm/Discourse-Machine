DANICA HÆVER SKØN FOR KONTORENTER I 1997.

KØBENHAVN, 10 december (Reuter) - Pensionsselskabet Danica har sat forventningerne til næste års kontorenter op med 0,5 pct.point i forhold til tidligere forventninger, fremgår det af en pressemeddelelse fra selskabet.
- Selv om vi fortsat vil være forsigtige, har vi fundet det rigtigt at lade en del af årets betydelige fortjeneste gå videre til kunderne i form af højere kontorente i 1997, siger Danicas adm. direktør Erik Bonnerup i en kommentar til beslutningen.
Kontorenten efter realrenteafgift hos pensionsselskabet Danica Pension er i 1997 sat op til 6,0 pct. fra 5,5 pct., mens kontorenterne i livselskaberne er sat op til 5,8 pct. fra 5,3 pct.
- Danica har som målsætning at tilbyde kontorenter, der år for år er blandt markedets bedste, og det lever selskabet også op til i 1997, skriver selskabet i pressemeddelelsen.
Danica har en markedsandel på ca. 20 pct. på livområdet. Selskabet er en del af Den Danske Bank-koncernen. (/olm).
(c) Reuters Limited 1996.
