Stor afstand mellem KL og finansministeren - fmd.

KØBENHAVN, 10 juni (Reuter) - Kommunernes Landsforening (KL) og finansminister Mogens Lykketoft er langt fra hinanden i forhandlingerne om næste års kommunale budgetter, men finansministeren har ikke stillet krav om en kommunal skattestigning. Det siger formanden for KL, Venstre-borgmesteren Evan Jensen til Reuters Finans tirsdag.
- Der er en ganske stor afstand mellem vores synspunkter. Det er økonomien, vi er uenige om, men finansministeren har ikke sagt, at underskuddet skal klares ved en skattestigning, siger Evan Jensen.
Kommunerne venter at få et underskud på noget over fem mia. kr.
- Det, som er spørgsmålet for finansministeren, er, om der er så stort et pres på udgiftsniveauet, som vi siger. Men vi mener, at vi er realistiske, siger Evan Jensen.
Kommunernes underskud skyldes blandt andet behovet for yderligere midler til børnepasning og ventelister, udsigt til flere elever i folkeskolerne og større udgifter til vedligeholdelse, større udgiftspres fra ældre over 80 år og boliger til psykisk syge.
Kommunernes Landsforening og finansministeren har møde igen søndag den 15. juni, og Evan Jensen forventer, at forhandlingerne er afsluttet i løbet af næste uge.
Finansministeren har ifølge Ritzaus Bureau mandag accepteret en skattestigning i amterne på 0,5 pct.point til næste år. Amtsrådsforeningen opererer med et budgetteret underskud i 1998 på 3,5 mia. kr., svarende til en skattestigning på 0,8 pct.point.
- Carl Johan Corneliussen (+45) 33 96 96 57.
(c) Reuters Limited 1997.
