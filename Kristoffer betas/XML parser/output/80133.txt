KFX-INDEKS HAR TOPPET, VIL HOLDE NIVEAUET I 1997.

KØBENHAVN, 12 februar (Reuter) - De danske aktiekurser har toppet. Efter at være steget mere end 12 pct. siden nytår, venter danske aktieanalytikere, at KFX-indekset resten af året vil forblive omkring det nuværende niveau.
Et Reuters-panel af 12 aktieanalytikere fra banker og børsmæglerselskaber er stort set enige om, at de danske aktier er på vej ind i en korrektionsfase. Det viser en ekstraordinær rundspørge foretaget af Reuters Finans, der er gennemført på baggrund af, at en tilsvarende KFX-prognosen ved udgangen af december spåede en samlet stigning i KFX-indekset i 1997 på 8 pct. til indeks 147.
I forhold til et KFX-indeks på 152,86 onsdag ventes indekset ved udgangen af marts at stå i 154. Ved udgangen af juni ventes et KFX-indeks på 152 faldende til 151 ved udgangen af 1997.
De markante stigninger i KFX-indekset i januar og begyndelsen af februar har overgået de fleste analytikeres prognoser og har samtidig skabt en vis usikkerhed om fremtidsforventningerne. Derfor understreger flere analytikere, at deres nye bud gives med et vist forbehold. De fleste fremhæver således, at de venter stigende renter i løbet af 1997.
Udviklingen i totalindekset, der tirsdag sluttede i 528,07 efter at være steget 12 pct. siden nytår, ventes at blive som i KFX-indekset. Ved udgangen af marts ventes totalindekset faldet til 524, mens der ved udgangen af 1997 ventes et indeks på 530.
Når det gælder totalindekset, der omfatter alle aktier noteret på Københavns Fondsbørs, er det værd at lægge mærke til, at der ved udgangen af juni ventes et indeks på 541, svarende til en stigning godt og vel to pct.
Det skyldes ifølge analytikerne, at de kommende regnskaber kan medføre en øget interesse for enkelte aktier blandt sidepapirerne.
- Vi venter fortsat, at enkeltaktier kan give et fornuftigt afkast, men investor skal være selektiv, siger aktiechef Jacob Hansen fra Sydbank.
Forventningen om, at aktiekurserne har nået toppen bygger i høj grad på forudsætningen om, at renterne i løbet af 1997 stiger. Udviklingen er på det seneste gået den modsatte vej på grund af en fortsat svag udvikling i den tyske økonomi og moderate prisstigninger i USA.
Samtidig er den amerikanske dollar gennem den seneste tid styrket uventet meget over for den tyske mark, hvilket kan understøtte fortsatte aktiekursstigninger.
Hos Jyske Bank opererer aktiechef Lars Almind med forventningen om et rentefald og en svagere US-dollar. Holder de nuværende niveauer, kan aktiekurserne stige mere end 10 pct. inden udgangen af 1997.
- Hvis de nuværende kursniveauer for obligationer, den amerikanske dollar samt det britiske pund holder året ud, kan KFX-indekset meget vel gå i 170, vurderer Lars Almind.
Den stærke amerikanske dollar får analytikerne til at fremhæve shipping-sektoren, som speciel attraktiv, da fragtraterne afregnes i US-dollar. I det hele taget nævnes USD-følsomme aktier, som oplagte højdespringere.
De fleste fastholder dog forventningen om en korrektion - også når det gælder renterne og kurserne på den amerikanske dollar og det britiske pund. Frygten for et krak på det amerikanske marked lurer i baggrunden.
- USA må ventes at blive ramt af et krak på aktiemarkedet. Der er betydelig risiko for en kraftig pengepolitisk stramning i USA, der vil forplante sig til Europa. Det danske aktiemarked er således i fare for at blive ramt af et set-back udefra, vurderer direktør Lau Svenssen fra børsmæglerselskabet Fibroco, der derfor venter et kraftigt fald i KFX-indekset i 1997.
Forventningen om stigende renter får analytikerne til at advare mod en overdreven tillid til de finansielle aktier. Stigende renter, vil ramme både bankerne og forsikringsselskaberne på indtjeningen, lyder vurderingen.
- Samtidig er der risiko for, at de seneste måneders hidsige kursstigninger for bank-aktierne stoppes, når det går op for markedet, at troen på fusioner mellem de største skandinaviske banker ikke i sig selv fører til fusioner, påpeger en aktiechef, der ønsker at være anonym.
KFX-indekset steg onsdag 1,39 indekspoint til 152,86 - 0,04 indekspoint under lukkerekorden.
(c) Reuters Limited 1997.
