Skatteministeren i samråd om bruttoskat - DF.

KØBENHAVN, 7 maj (Reuter) - Skatteminister Carsten Koch bliver kaldt i samråd i Folketingets skatteudvalg af Dansk Folkeparti (DF), fordi regeringen har indgået en aftale med venstrefløjen om ikke - som ellers lovet i skattereformen fra 1993 - at nedsætte bruttoskatten med 0,1 pct.point i 1998.
Det skriver DF&apos;s skatteordfører, Kristian Thulesen Dahl, i en pressemeddelelse onsdag.
- Det er løftebrud af værste skuffe, hvis regeringen onsdag fremsætter forslag, der pludselig ændrer fundamentalt i skattereformen, skriver Thulesen Dahl.
Også CD, som var med til at vedtage skattereformen mens patiet sad i regering med Socialdemokratiet og de radikale, er utilfreds med, at regeringen sammen med SF og Enhedslisten står bag et lovforslag, der sikrer, at arbejdsmarkedsbidraget, også kaldt bruttoskatten, ikke sættes ned til 7,9 pct. fra 8,0 pct. til næste år.
- Det er det mest eklatante forligsbrud, der er sket på Christiansborg i årevis, siger Peter Duetoft til Radioavisen onsdag morgen.
Finansminister Mogens Lykketoft kalder derimod ændringen for en &quot;praktisk, teknisk justering&quot;.
Det Fri Aktuelt skriver, at regeringen og venstrefløjen vil fremsætte et lovforslag, der skal regulere bruttoskatten.
- Morten Bonde Pedersen (+45) 33 96 96 51.
(c) Reuters Limited 1997.
