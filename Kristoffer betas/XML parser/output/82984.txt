Novo vil op blandt mest lønsomme inden 2000 - fmd.

KØBENHAVN, 23 april (Reuter) - Novo Nordisk har sat sig som mål at være blandt medicinalindustriens mest lønsomme selskaber inden år 2000. Det sagde bestyrelsesformand Vagn Andersen på koncernens generalforsamling onsdag eftermiddag.
- Målet er at sikre Novo Nordisk en plads blandt de mest lønsomme virksomheder i vore brancher inden årtusindeskiftet - vel at mærke samtidig med at vi fastholder vort værdigrundlag, sagde Vagn Andersen.
Han understregede, at Novo Nordisk med en nytilpasset forretningsstrategi har en fast vilje til at nå sine ambitiøse mål, der bl.a. omfatter en overskudsgrad på mindst 20 pct.
Novo Nordisk havde i 1996 en omsætning på 14,9 mia. kr. med et resultat af den primære drift og resultat før skat på hhv. 2,4 mia. kr. og 2,5 mia. kr. Det gav sidste år en overskudsgrad på 16,0 pct.
Bestyrelsesformanden hæftede sig tillige ved koncernens finansielle styrke, hvor de likvide midler og værdipapirer ved udgangen af 1996 oversteg den samlede rentebærende gæld.
- Bestyrelsen opfatter den finansielle styrke positivt. Det giver os gode kort på hånden, når vi skal efterleve vore mål om at søge og eventuelt overtage virksomheder, projekter og produkter, som passer ind i vore kerneforretninger eller, når det er nødvendigt, at indskyde egenkapital for at etablere strategiske alliancer på forskningsområder, sagde Vagn Andersen.
For 1997 forventer Novo Nordisk at få en fremgang i det primære driftsresultat på mindst 15 pct., hvilket også ventes at gælde for resultatet før skat.
Langt den største del af indtjeningsstigningen vil ligge i de sidste kvartaler, idet indtjeningen i første kvartal kan ligge under indtjeningen i første kvartal sidste år, gentog Vagn Andersen efter koncernens allerede meddelte resultatprognose.
Der har ikke været forhold, der har givet formanden anledning til særskilte kommentarer, fremgår det af beretningen.
Novo Nordisk fremlægger kvartalsresultat den 14. maj.
- Søren Linding Jakobsen (+45) 33 96 96 53.
(c) Reuters Limited 1997.
