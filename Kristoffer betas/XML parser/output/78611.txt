REGERING FÅR NÆPPE NY LIVSKRAFT MED ROKADE - V.

KØBENHAVN, 30 december (Reuter) - Regeringsrokaden vil ikke tilføre den skrantende regering ny livskraft, siger Venstres politiske ordfører, Anders Fogh Rasmussen, i en kommentar til statsminister Poul Nyrup Rasmussen ændring af regeringens sammensætning.
- På personfronten er det største problem statsministerens svigtende og usikre politiske ledelse, og det problem bliver ikke løst ved at flytte rundt med nogle fagministre, siger Anders Fogh Rasmussen.
Han mener, at SR-regeringen endnu mangler at bevise, om den har andre politiske mål end bare at blive siddende længst muligt.
- Men den forholdsvis beskedne ommøblering af ministre ændrer ikke indtrykket af en udbrændt regering, hvis levetid nok bliver ret kort, siger Anders Fogh Rasmussen. (/olm).
(c) Reuters Limited 1996.
