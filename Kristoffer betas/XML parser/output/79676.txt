FLS OPNÅET MARKANTE IT-BESPARELSER - COMPUTERWORLD.

KØBENHAVN, 31 januar (Reuter) - F. L. Schmidt har gennem en licitationsrunde for sine IT-ydelser opnået betydelige besparelser. Det skriver ComputerWorld i denne uge.
- Selvfølgelig var det med besparelser for øje, siger lederen af F. L. Schmidts IT-afdeling, Magnus Rimwall.
FLS Data, der ligeledes er en del af FLS-koncernen, vandt fire ud af seks kontrakter. Selskabet har fra 1988 og til nu været eneleverandør. De øvrige to blev vundet af Olivetti. Kontrakterne løber frem til april år 2000.
Teknisk direktør i FLS Data, Ole Mørk siger til ComputerWorld, at han ikke føler sig stødt over udbuddet, men har taget det som en udfordring.
- Nu har vi prøvet hinanden af. Og tilbuddene viser, at vi på fire ud af seks områder er de bedste - i hvert fald i de næste tre år, siger Ole Mørk. (/slj).
(c) Reuters Limited 1997.
