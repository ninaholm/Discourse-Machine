Økonomer ser handelsoverskud på 3 mia kr i april.

KØBENHAVN, 4 juli (Reuter) - Det danske handelsbalanceoverskud ventes at være steget i april. Det vurderer ni økonomer over for Reuters Finans, inden Danmarks Statistik onsdag kl. 9.30 offentliggør april-tallene for Danmarks samhandel med udlandet.
I gennemsnit forventer økonomerne en stigning i det sæsonkorrigerede handelsbalanceoverskud til 2,9 mia. kr. fra knap 2,2 mia. kr. i marts.
- Den primære årsag til overskuddet i udenrigshandlen er en fortsat stigende eksport af landbrugs-og industriprodukter, skriver Sydbank i en kommentar.
Økonomerne er også blevet bedt om at skyde på betalingsbalancen for april, der offentliggøres samtidig med handelstallene.
Betalingsbalancens løbende poster viste ifølge økonomernes skøn i april et overskud på en mia. kr. efter et underskud i marts på 1,3 mia. kr.
Estimaterne på betalingsbalancen svinger mellem et marginalt overskud på 0,2 mia. kr. og plus på 2,0 mia. kr. Handelstallene, der er opgjort eksklusiv skibe m.v., svinger mellem 2,6 og 3,5 mia. kr.
- Eva Elgaard Pedersen (+45) 33 96 96 57.
(c) Reuters Limited 1997.
