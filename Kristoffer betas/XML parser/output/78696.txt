NOVOS VÆKSTHORMONER INTRODUCERES I USA I 97 - DIR.

KØBENHAVN, 3 januar (Reuter) - Novo Nordisks længe ventede introduktion af sit humane væksthormon, Norditropin på det amerikanske marked vil ske i 1997. Det siger direktør for medicinalkoncernens Health Care Business, Lars Rebien Sørensen til Reuters Finans.
- Jeg tror godt, at vi kan regne med, at det (lanceringen af Norditropin, red.) bliver i år. Vi har jo været i startblokkene et par gange før, anfører Lars Rebien Sørensen.
Lige før jul blev det midlertidige fogedforbud mod markedsføring af Norditropin i USA suspenderet. Forbudet var en del af en verserende patentsag mellem Novo Nordisk og et konkurrerende amerikansk selskab Genentech. Det blev nedlagt umiddelbart efter, at de amerikanske sundhedsmyndigheder, FDA i 1995 godkendte Norditropin.
- I princippet er de legale hindringer fjernet for, at vi kan gå på markedet i USA. Vi er nu i gang med de mere praktiske forberedelser. Men af konkurrencemæssige årsager har vi bevidst valgt ikke at oplyse, hvornår og hvordan vi vil gå på markedet i USA, siger Lars Rebien Sørensen.
Novo Nordisk sætter det amerikanske marked for humane væksthormoner til størrelsesordenen 300 mio. US-dollars om året. Lars Rebien Sørensen anslår, at ca. 15 pct. af markedet, svarende til omkring 265-270 mio. kr er åbent for nye udbydere.
- Nu er der jo en del andre spillere på det amerikanske marked. Så det får en begrænset, men selvfølgelig positiv indflydelse på vores indtjening i USA. Men det vil ikke revolutionere vores omsætning, siger Lars Rebien Sørensen.
Øvrige konkurrenter på det amerikanske marked for væksthormoner tæller ud over Genentech, Pharmacia &amp; Upjohn og Eli Lilly.
Novo Nordisk-direktøren tilføjer, at ophævelsen af fogedforbudet skete lidt hurtigere, end den danske medicinalkoncern havde regnet med. Den underliggende retssag berøres ikke af det suspenderede fogedforbud.
- Vi er selvfølgelig fortsat af den opfattelse, at vi aldrig har krænket nogen patenter, siger Lars Rebien Sørensen.
Novo Nordisk omsatte i 1995 Norditropin-præparater for 1,5 mia. kr. ud af en samlet omsætning på 13,7 mia. kr. (/slj).
(c) Reuters Limited 1997.
