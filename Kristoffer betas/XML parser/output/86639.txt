Nørresundby Bank tilbage trods højere aktivitet.

KØBENHAVN, 14 august (Reuter) - Nørresundby Bank fik i første halvår 1997 en tilbagegang i resultat før skat på syv mio. kr. til 33 mio. kr. Nedgangen kom på trods af en højere aktivitet i banken i form af stigende ind-og udlån. Det fremgår af bankens regnskab for første halvår 1997, der blev fremlagt torsdag.
Bankens indlån steg i første halvår godt 11 pct. til 3.080 mio. kr., mens udlån voksede 17,5 pct. til 1.923 mio. kr. i forhold til første halvår 1996.
Resultattilbagegangen skyldes langt overvejende færre renteindtægter og en ekstraordinær udgift på godt fem mio. kr.
- Renteindtægterne er kraftigt påvirket af en beslutning om en markant nedbringelse af bankens renterisiko. Der er dels sket en omlægning til obligationer med kortere og løbetid og dels sket en omplacering fra obligationer til indskudsbeviser, forklarer Nørresundby Bank.
Bankens renteindtægter faldt i første halvår med ca. 12 mio. kr. til 123,2 mio. kr.
Omlægningen af obligationerne har til gengæld afværget et sikkert kurstab på obligationer på ca. seks mio.kr., påpeger banken.
I alt har Nørresundby Bank tjent 10,6 mio. kr. på kursgevinster mod et kurstab i første halvår 1996 på 0,2 mio. kr.
I lighed med den øvrige sektor har Nørresundby Bank oplevet et fald i tab på kunder, hvilket banken tilskriver den almindelige vækst i økonomien. Tab og hensættelser på debitorer er faldet til 2,7 mio. kr. fra 8,3 mio. kr. et år tidligere.
Nørresundby Bank, der er mere end 50 pct. ejet af Spar Nord, havde ved udgangen af første halvår en samlet balance på 3,9 mia. kr.
- Eva Elgaard Pedersen (+45) 33 96 96 57.
(c) Reuters Limited 1997.
