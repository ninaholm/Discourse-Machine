Tørlastrater steg i årets første del - Clarkson.

KØBENHAVN, 8 juli (Reuter) - Tørlastraterne steg i årets første halvdel. Raterne for tørlastskibe synes dermed at have rettet sig efter et miserabelt 1996. Det fremgår af den seneste udgave af Shipping Intelligence Weekly fra det britiske skibsmæglerfirma Clarkson.
Udviklingen på tørlastmarkedet har betydning for en lang række af de danske rederier, hvoriblandt de børsnoterede er: A. P. Møller, J. Lauritzen, D/S Norden, D/S Torm og D/S Progress.
For de store Capesize-skibe over 80.000 tons dødvægt har Clarksons indeks i årets første halvdel ligget på 83 mod et gennemsnit på 67 i 1996 og 116 i 1995. Rateudviklingen betegnes af Clarkson som stabil med et indeks fredag den 4. juli på 79.
Indekset for Panamax-skibene på 50-80.000 tons dødvægt har i årets første halvdel haft et gennemsnit på 94 mod 84 i 1996 og 147 i 1995. Også her betegnes udviklingen som stabil med et indeks fredag på 89.
For Handymax-skibene på 35-50.000 tons dødvægt har indekset i gennemsnit ligget på 97 i årets første halvdel mod 95 i 1996 og 137 i 1994. Indekset lå fredag på 93.
- Stig Ørskov Pedersen (+45) 33 96 96 59.
(c) Reuters Limited 1997.
