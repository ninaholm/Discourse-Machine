INFLATIONSFORVENTNINGER BØR NEDJUSTERES - DDB.

KØBENHAVN, 3 februar (Reuter) - Man kan overveje, om ikke tiden er inde til, at obligationsmarkederne nedjusterer inflationsforventningerne, så de nominelle renter kan falde. Det skriver direktør Peter Engberg Jensen fra Den Danske Bank i det seneste nummer af bankens Orientering.
- Det forudsætter naturligvis, at de finansielle markeder overbevises om, at landenes gældsopbygning er vendt, og at lavinflationen vil vare ved, skriver Peter Engberg Jensen i Orientering.
Han vurderer, at det er fra politisk side blevet accepteret, at en uholdbar økonomisk politik har negative renteeffekter, hvorfor incitamenterne til at føre en holdbar økonomisk politik er større end tidligere.
Peter Engberg Jensen mener endvidere, at der er sket et regimeskift i den europæiske økonomiske politik.
- Regeringernes troværdighed med hensyn til at opretholde en lavinflations-politik er sandsynligvis steget, skriver han.
Peter Engberg Jensen tilføjer, at en forudsætning for, at inflationsforventningerne kan nedjusteres er, at markederne overbevises om, at landenes gældsopbygning er vendt, og at lavinflationen vil vare ved.
Ifølge Peter Engberg Jensen peger tendenserne dog ikke kun i retning af en lavere inflation. Direktøren peger også på to forhold, som kan opretholde inflationsfrygten på markederne.
- For det første er mange af de europæiske lande plaget af en høj ledighed bl.a. som følge af ufleksible arbejdsmarkeder. Det har ført til et pres på regeringerne for at lempe den økonomiske politik, skriver han.
Peter Engberg Jensen mener også, at de europæiske velfærdsstater formentlig vil fortsætte med at være under pres i fremtiden.
- Disse usikkerheder betyder, at de finansielle markeder fortsat kan have grund til at være bekymrede for udviklingen i de offentlige budgetter og gæld, lyder hans vurdering. (/mbp).
(c) Reuters Limited 1997.
