NTR Hld tålmodig med tyske aktiviteter - adm dir.

KØBENHAVN, 2 juni (Reuter) - NTR Holding, tidligere Rasmussen &amp; Schiøtz har ikke travlt med at komme af med sine entreprenøraktiviteter i Tyskland, men der arbejdes fortsat på en afhændelse.
- Jeg kan ikke garantere, at det bliver i indeværende år, vi skiller os af med aktiviteterne. Men vi forventer derimod, at de giver et acceptabelt resultat i 1997, så der er heller ikke behov for at gøre noget forceret, siger adm. direktør Stig Rantsén til Reuters Finans.
Arbejdet med afhændelsen bliver ikke påvirket af NTR Holdings erhvervelse af Union Engineering, som blev offentliggjort mandag.
Koncerndirektør Lise Friis oplyser, at selskabet også arbejder på afhændelsen af betonelementfabrikkerne i Mellemøsten.
- Vi har haft drøftelser med forskellige parter, og derudover kan det siges, at aktiviteterne i Dubai går godt, siger Lise Friis.
- Carl Johan Corneliussen (+45) 33 96 96 57.
(c) Reuters Limited 1997.
