Unibank ser dansk-tysk rentespænd i 70 basispoint.

KØBENHAVN, 24 marts (Reuter) - Unibank vurderer, at det 10-årige dansk-tyske rentespænd har kurs mod 70 basispoint efter en tur ude i 85 basispoint sidste uge. Derfor lancerer banken i sin ugentlige markedskommentar en købsanbefaling af spændet for risikovillige investorer.
- Target sættes til 70 bp (vores 3 måneders forventning) og stop-loss sættes tilsvarende til 95 basispoint, skriver senior-analytiker Klaus Dalsgaard.
Samtidig afviser Unibank, at en dansk renteforhøjelse skulle være nært forestående.
- Alt snak om en pengepolitisk stramning på de nuværende niveauer (for DKK, red.) er halsløs gerning. Efter vores opfattelse vil situationen først blive kritisk ved en svækkelse til grænsen for det gamle 2,25 pct. bånd (390-nivauet), hvis det er en del af en generel DEM-styrkelse, og en anelse før, hvis der er tale om et isoleret pres på DKK, hedder det i kommentaren fra Unibank, hvor der samtidsig henvises til, at en velpolstret valutareserve på over 90 mia. kr. borger for en stabil kronekurs.
Unibank venter på pengemarkedssiden en let volatil uge i lyset af betaling af selskabsskatter mandag.
Banken venter, at der skal betales skatter for 7,7 mia. kr. Fragangen af likviditet afhjælpes dog af Nationalbankens køb af indskudsbeviser mandag.
Unibank venter mandag en dag-til-dag-rente på 3,65-3,70 pct. faldende til 3,35 pct. tirsdag, for onsdag at vende tilbage på 3,50 pct.
Ved auktionen over skatkammerbeviser tirsdag venter Unibank en skæringsrente omkring 3,70 pct. for SKBV 97-3, 3,80 pct. for SKBV 97-4 og 4,0 pct. for SKBV 98-1. Unibank forudser et salg i omegnen af 10-11 mia. kr.
- Redaktionen (+45) 33 96 96 56.
(c) Reuters Limited 1997.
