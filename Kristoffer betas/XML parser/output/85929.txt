Satair upåvirket af uro om Boeing-fusion - adm dir.

KØBENHAVN, 22 juli (Reuter) - Satair, der er en af verdens største distributører af reservedele til fly, ser med sindsro på de to amerikanske flyfabrikker, Boeing og McDonnell Douglas&apos; kamp mod EU for at få den planlagte fusion godkendt.
- Effekten af en fusion eller ej bliver meget marginal. For os drejer det sig om, at vores leverandørers produkter skal være godkendt på de eksisterende fly, og så er det lige meget, hvem der ejer de fabrikker, der oprindeligt byggede dem, siger adm. direktør, John Stær, til Reuters Finans tirsdag.
Han understreger, at Satair ikke leverer reservedele til flyfabrikkerne, men til flyfabrikkernes kunder, flyselskaberne.
Satair kan ifølge John Stær ikke gøre andet end at presse sine leverandører til hele tiden at være markedsledende og få sine produkter godkendt til de nye flytyper.
- I den henseende har det kun mindre betydning, hvem fabrikkerne er ejet af, siger John Stær.
Han tilføjer, at udviklingen på markedet hurtigt kan få en drejning, hvis Boeing, der har en utrolig magtposition på markedet for fly, pludselig ændrer spilleregler.
- En monopolsituation i enhver branche, kan man som markedsdeltager aldrig være interesseret i, siger John Stær.
Satair gik på børsen i juni i år, og omsatte i seneste regnskabsår, 1995/96 for 424 mio. kr. med et ordinært resultat før skat på 19,2 mio. kr.
- Søren Linding Jakobsen (+45) 33 96 96 53.
(c) Reuters Limited 1997.
