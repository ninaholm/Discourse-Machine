LEDIGHEDSTAL AFSLØRER JOBVÆKST - NYKREDIT BANK.

KØBENHAVN, 23 januar (Reuter) - De nyeste tal for ledigheden, som Danmarks Statistik offentliggjorde torsdag, afslører, at der er sket en betydelig fremgang i beskæftigelsen, konkluderer cheføkonom John Madsen fra Nykredit Bank.
- Totalt set har der for aktivering, orlov, efterløn og overgangsydelse været tale om en nettotilgang i løbet af 1996 på ca. 7.000 personer. Arbejdsløsheden har derimod vist et fald over året på 58.900 personer, hvilket vidner om en betydelig fremgang i beskæftigelsen, siger John Madsen.
Den sæsonkorrigerede arbejdsløshed faldt til 8,1 pct. i december fra 8,2 pct. i november.
- Aktiverings-og orlovsordninger har generelt vist mindre fald i december måneder, så meget tyder på, at beskæftigelsen har været stigende i december. For året som helhed er det vores vurdering, at langt størstedelen af arbejdsløshedsfaldet kan henføres til en beskæftigelsesfremgang, siger John Madsen. (/olm).
(c) Reuters Limited 1997.
