FINANSRÅD ER GLAD FOR ØGET OPBAKNING TIL ØMU.

KØBENHAVN, 30 december (Reuter) - Finansrådets formand, bankdirektør Thorleif Krarup, glæder sig over den stigende opbakning i befolkningen til den fælles valuta, fremgår det af en nytårsudtalelse fra Finansrådet.
- Selv om der måtte blive etableret et fastkurssamarbejde mellem Danmark og den europæiske centralbank, betaler Danmark en for høj økonomisk pris ved at stå uden for. Det er derfor glædeligt, at der på det seneste kan konstateres en stigende opbakning i befolkningen til den fælles valuta, siger Thorleif Krarup.
Han påpeger, at der i det forløbne år har været gentagne eksempler på, at de danske forbehold betyder, at danske interesser sættes uden for indflydelse, når kursen for det fremtidige europæiske samarbejde lægges.
En Gallup-måling i Berlingske Tidende lige inden jul viste, at 46 pct. af danskerne vil stemme for en ophævelse af det danske forbehold over for den fælles mønt. I juni 1994 var kun 33 pct. af danskerne klar til en fælles mønt.
Finansrådets formand maner i sin nytårsudtalelse til, at stabiliseringspolitikken fortsættes.
- Den danske valutapolitiks troværdighed skal fastholdes. Stabiliseringspolitikken bør fortsættes, de nødvendige strukturændringer i arbejdsmarkedspolitikken gennemføres, og der må indgås afdæmpede og afbalancerede overenskomstaftaler til foråret. Danmarks manglende deltagelse i ØMU&apos;ens tredje fase forstærker behovet herfor. Derfor er der ikke plads til svinkeærinder, omend den danske økonomi fortsat må betegnes som stærk, konkluderer Thorleif Krarup. (/eep).
(c) Reuters Limited 1996.
