Tele DK ser betydeligt potentiale i Østrig - dir.

KØBENHAVN, 4 april (Reuter) - Tele Danmark ser et betydeligt potentiale i det østrigske telemarked og i mobiltelefonselskabet Mobilkom Austria, som selskabet bød på fredag. Det siger projektdirektør Thomas Andresen fra Tele Danmark International til Reuter Finans.
- På alle måder giver det mening for Tele Danmark at blive medejer af Mobilkom Austria, siger han.
Den danske telekoncern har givet et bindende købstilbud på 25 pct. af aktiekapitalen plus en aktie i det østrigske selskab.
Han henviser til, at markedet for mobiltelfoni allerede er godt i gang i Østrig, selv om udbredelsen stadig er under en trediedel af niveauet i Danmark. Det giver på den anden side store muligheder for at udvide aktiviteterne, tilføjer han.
Mobilkoms nuværende ejer, det nationale østrigske post-og teleselskab PTA er i gang med en større reorganisering, som Tele Danmark var igennem for år tilbage. Det kan på sigt åbne op for mere end et strategisk partnerskab i Mobilkom, siger Thomas Andresen.
Han vil derfor ikke udelukke, at Tele Danmark tillige vil være interesseret i en ejerandel i PTA, når selskabet efter planen skal privatiseres om nogle år.
PTA har valgt samme partner som Tele Danmark, når det gælder globale tele-netværk, nemlig BT/MCI&apos;s Concert. I samme anledning har PTA givet udtryk for, at selskabet gerne vil nyde godt af Tele Danmarks ekspertise i at bruge Concert-netværket. Det har ifølge Thomas Andresen kun skærpet danskernes interesse for et samarbejde med PTA.
Tele Danmark betegner i øvrigt Østrig som et lav-risiko-område at investere i. Landet er medlem af EU og oplever stabile økonomiske vækstrater.
Desuden sidder Mobilkom Austria solidt på markedet for mobiltelefoni med 645.000 abonnenter ud af i alt 670.000. Andenoperatøren maxmobils net har været i drift siden sommeren 1996. Liberaliseringen af det østrigske telemarked følger EUs tidsplan, hvormed der skal være fri konkurrence fra den 1. januar 1998.
Den østrigske telestyrelse ønsker en tredie udbyder af mobiltelefoni, og den kommende mobiltelefon-licens til et såkaldt DCS 1800-net vil ikke blive givet til hverken Mobilkom eller maxmobil.
Mobilkom og maxmobil driver begge GSM-net, mens Mobilkom tillige har to analoge net. Omkring to-trediedel af abonnentskaren er tilkoblet GSM-nettene.
Det lægger imidlertid ikke bånd på Mobilkoms ekspansionsmuligheder, da både maxmobil og Mobilkom vil blive tildelt kapacitet på de samme DCS 1800-frekvenser som den nye udbyder. Dette svarer til Sonofons RLL-licens, da Telestyrelsen i Danmark for kort tid siden uddelte sine nye mobiltelefonlicenser til DCS 1800-nettet.
Thomas Andresen betegner et østrigsk ejerskab som en vigtig brik i Tele Danmarks internationale strategi. Østrig vil passe fint ind i koncernens europæiske puslespil, der tæller mobilaktiviteter i Belgien, Polen, Ungarn, Ukraine og Litauen. Tele Danmark har i øvrigt aktiviteter i bl.a. Schweiz, Tyskland og Sverige.
Mobilkom Austria havde i 1996 en omsætning på ca. 3,7 mia. kr. og et nettoresultat på knap 900 mio. kr., oplyser Tele Danmark-direktøren.
- Søren Linding Jakobsen (+45) 33 96 96 53.
(c) Reuters Limited 1997.
