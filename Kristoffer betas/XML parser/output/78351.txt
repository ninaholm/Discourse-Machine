SYDBANK OPJUSTERER INFLATIONSSKØN EFTER HUSLEJE.

KØBENHAVN, 17 december (Reuter) - Den halvårlige huslejeregulering i oktober viste en uventet stor stigning. Det vurderer Sydbank, der herefter opjusterer sit skøn for den årlige inflationstakt i november til 2,5 pct. fra hidtidige 2,4 pct.
- Vi havde ventet, at huslejereguleringen ville bidrage med 0,1 pct., men det blev 0,2 pct. Derfor opjusterer vi vores skøn, siger cheføkonom Bo Overvad.
Huslejeundersøgelsen, der foretages af Danmarks Statistik viste en stigning i den gennemsnitlige husleje på 1,2 pct. for fradrag af boligsikring og boligydelse.
Bo Overvad understreger, at det netop er den ugunstige inflationsudvikling i forhold til de fleste øvrige EU-lande, der får Sydbank til at fastholde sin forventning om en udfvidelse af den ti-årige dansk-tyske rentespænd på tre måneders sigt til 100 bp. mod de aktuelle knap 85 bp.
For november vil forskellen, hvis Sydbanks estimat holder stik, give en inflationsforskel på over 1 pct.point. Sydbank har tilmed svært ved at se, hvad der inden for de næste 12 måneder skulle få rentespændet ind.
- Udviklingen lægger yderligere pres på overenskomstforhandlingerne til foråret. De bliver afgørende, siger Bo Overvad.
Sydbank forventer tilmed en stigning i forbrugerpriserne fra oktober til november på 0,3 pct. mod tidligere 0,2 pct. (/slj).
(c) Reuters Limited 1996.
