Satair budt i kurs 200 før notering - handlere.

KØBENHAVN, 2 juni (Reuter) - Satair, der noteres på Københavns Fondsbørs tirsdag, bliver mandag formiddag budt i prisniveauet omkring 200 kr., oplyser en række aktiehandlere til Reuters Finans.
- Jeg hører i markedet, at Satair ligger på kurs 200. Det passer godt med, at den burde åbne med en præmie, siger en handler.
En anden handler oplyser, at aktien ikke er lagt ud i mæglernes interessesystem, hvilket belægger kursen med usikkerhed. Trods aktien ikke er i interessesystemet endnu, bliver den dog handlet mandag, oplyser handleren.
Blandt de øvrige handlere svinger meldingerne om aktiemarkedets modtagelse af Satair fra, at der er stor interesse i aktien til, at der er fornuftig interesse efter aktien.
Udbudskursen i Satair blev fredag sat til 170 kr. efter, at udbuddet af 622.200 aktier blev overtegnet 16 gange.
Satair er en af verdens førende distributører af flyreservedele og arbejder i 100 lande.
Selskabet venter et ordinært resultat efter skat på ca. 25 mio. kr. for 1996/97 mod 14 mio. kr. efter skat i 1995/96.
- Carl Johan Corneliussen (+45) 33 96 96 57.
(c) Reuters Limited 1997.
