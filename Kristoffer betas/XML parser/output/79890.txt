DETAILTAL PEGER PÅ HØJT PRIVATFORBRUG I 97 - SHB.

KØBENHAVN, 6 februar (Reuter) - De seneste tal for detailomsætningen i november og december fra Danmarks Statistik forstærker indtrykket af, at privatforbruget vil vokse meget stærkt i 1997, vurderer Svenska Handelsbanken (SHB) torsdag.
- Sammenholder man detailomsætningstallene med de seneste tal for bilsalg og forbrugertillid, synes det at pege i retning af en meget stærk vækst i privatforbruget i 1997, og at væksten allerede tog fart i slutningen af 1996, vurderer bankens cheføkonom Thomas Thygesen overfor Reuters Finans.
Svenska Handelsbanken forventer i år en vækst i det private forbrug på mellem tre og fire pct.
Det sæsonkorrigede mængdeindeks for detailsalget lå i november-december 1996 ca. 1,1 pct. højere i forhold til september-oktober. Det tre-måneders glidende gennemsnit for perioden september-november og oktober-december steg til 110,5, hvor det siden februar-april har ligget mellem 109 og 110.
Stigningen skyldes primært en høj vækst i detailsalget i november.
Forbrugertilliden steg i januar til 10 fra tre i december, og den lå dermed i sidste måned på det højeste niveau siden efteråret 1995. Personbilsalget steg med fem pct. i december i forhold til november.
- Eva Pedersen (+45) 33 96 96 57.
(c) Reuters Limited 1997.
