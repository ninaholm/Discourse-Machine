JULIUS KOCHS SALG AF HEGNE OG SNORE FALDT I HLV.

KØBENHAVN, 27 februar (Reuter) - Julius Koch Gruppens omsætning faldt i den første halvdel af regnskabsåret 1996/97 med knap otte pct. til 22,3 mio. kr. Tilbagegangen i salget skyldes bl.a. et lavere omsætning inden for snehegne, sandflugtshegne og stigebånd, flettede snore m.v. Det fremgår af Gruppens halvårsregnskab torsdag.
Derimod er omsætningen af handelsvarer steget.
- Omsætningen af handelsvarer er steget stærkt i halvåret, men fra et lavt niveau. Den positive udvikling ventes at fortsætte, skriver Julius Kock Gruppen.
I Italien har der været fremgang i salget af flettede sygarner, mens salget på de øvrige markeder har været nogenlunde uændret.
Julius Koch Gruppen fik i første halvår et ordinært resultat før skat på 2,2 mio. kr. mod 5,8 mio. kr. i den tilsvarende periode 1995/96. Bruttoresultatet faldt knap en mio. kr. til 7,3 mio. kr.
For hele 1996/97 forventer Gruppen et resultat før skat på et lidt lavere niveau end året før. I 1995/96 havde selskabet et ordinært overskud før skat på 4,3 mio. kr.
- Eva Elgaard Pedersen (+45) 33 96 96 57.
(c) Reuters Limited 1997.
