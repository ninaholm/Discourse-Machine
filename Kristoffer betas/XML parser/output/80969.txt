NovoNorm på vej mod lancering i 1998 - Novo dir.

KØBENHAVN, 3 marts (Reuter) - Hvis Novo Nordisk har heldet med sig i sine bestræbelser på at få sit første lægemiddel til Type2-diabetikere, NovoNorm godkendt af sundhedsmyndighederne, vil en kommerciel lancering allerede kunne ske i 1998. Det fremgår af udtalelser fra forskningsdirektør i Novo Nordisk, Mads Krogsgaard Thomsen.
- Den (ansøgning om myndighedernes godkendelse af NovoNorm, red.) bliver sandsynligvis allerede sendt i første halvår. Det er en ambitiøs milepæl, vi har sat os, siger Mads Krogsgaard Thomsen til Reuters Finans.
Det tager typisk halvandet år for et lægemiddel at opnå sundhedsmyndighedernes godkendelse, der er nødvendig for en lancering. Novo Nordisk planlægger at indsende registreringsansøgninger på ca. samme tid i Europa og USA.
- Vi taler typisk om halvandet år for at få en godkendelse. Hvis vi er heldige, tager det et år. Hvis vi er uheldige, tager det to år, vurderer Mads Krogsgaard Thomsen.
Det betyder, at det første af en række Type2-produkter fra Novo Nordisk tidligst ventes på gaden hen mod slutningen af næste år.
Novo Nordisk har længe ønsket sig et Type2-lægemiddel i sin produktpalet.
- Vi gør os selv en stor tjeneste (ved at udvikle et Type2-præparat, red.). For os er det en absolut nødvendighed, at vi er særdeles aktive inden for Type 2-diabetes, dels fordi der er et kæmpestort udækket medicinsk behov, og dels fordi der altid vil være et stort behov for insulin til Type2-markedet, siger Mads Krogsgaard Thomsen.
Han afviser dog, at Novo Nordisk direkte har været tvunget ind på markedet for Type2-diabetesmidler, som følge af at udviklingen af bedre lægemidler på dette område har kunnet udskyde tidspunktet for hvornår Type2-patienter skal have insulin udefra, eksempelvis fra Novo Nordisk.
- Vi er ikke tvunget til det (gå ind på markedet for Type2-midler, red.), men det er vigtigt hele tiden at give patienterne den bedste behandling, siger Mads Krogsgaard Thomsen.
Det har tidligere været Novo Nordisks vurdering, at ansøgningen om registrering af NovoNorm ville være klar i løbet af 1997.
Type2-diabetikere er som udgangspunkt ikke afhænge af insulin udefra som klassiske sukkersygepatienter. Det kan de dog blive i takt med, at sygdommen skrider frem. Gruppen af Type2-diabetikere er langt den største i forholdet en til 10.
- Søren Linding Jakobsen (+45) 33 96 96 53.
(c) Reuters Limited 1997.
