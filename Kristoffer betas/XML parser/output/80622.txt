BG BANK TROR PÅ UDLÅNSVÆKST I 1997 - THUFASON.

KØBENHAVN, 24 februar (Reuter) - BG Bank har i 1996 oparbejdet et betydeligt indlånsoverskud, men en række tiltag, der skal tiltrække låne-kunder, ventes at give pote i 1997, oplyser bankens adm. direktør Henrik Thufason.
- Vi har fået så positive signaler, så vi nu tror på, at det (udlån, red.) stiger, siger Henrik Thufason til Reuters Finans.
Bankens store satsning på erhvervskunderne i 1996 har endnu ikke resulteret i stigende udlån, fremgår det af årsregnskabet, der blev offentliggjort mandag.
Men de første par måneder af det nye regnskabsår er ifølge Henrik Thufason gået godt.
- Det har været godt, og det har bestemt ikke skuffet, siger Henrik Thufason.
Han henviser til banken har øget omfanget af kredittilsagn på erhvervsområdet meget. Men i 1996 var virksomhederne tøvende med at benytte sig af den stående mulighed for at optage et lån i banken. BG Banks samlede udlån faldt knap fire pct. i 1996 til 55.663 mio. kr.
Det ordinære resultat før skat og ekstraordinære poster steg til 1.938 mio. kr fra 1.885 mio. kr. året før, men bundlinieresultatet faldt til 1.568 mio. kr. fra 1.745 mio. kr. efter store ekstraordinære udgifter og stigende skattebetaling.
(c) Reuters Limited 1997.
