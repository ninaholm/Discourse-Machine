Valuta - ITL ramt af Buba-kommentar om lire/EMU.

KØBENHAVN, 21 oktober (Reuter) - Den italienske valuta
kom ud på en lille glidetur mandag eftermiddag, da en
repræsentant for Bundesbank udtrykte sig klart negativt om
lirens deltagelse i den fælles mønt.
- Den italienske lire vil med, men det bør den ikke
komme, lød udtalelsen fra Bundesbank-medlemmet
Klaus-Dieter Kuehbacher mandag eftermiddag.
Valutaen droppede hurtigt et par lire til kurs 998,00
mod D-mark efter den klare udmelding fra Tyskland.
- Der er dog ingen tvivl om, at Tyskland og Frankrig
vil deltage i EMU&apos;en fra start, lød det fra Kuehbacher.
Kuehbacher sagde, at Italien ikke har opfyldt de
finanspolitiske krav til deltagelse i EMU&apos;en, og han
tilføjede i samme åndedrag, at Grækenland heller ikke
burde være med i den monetære union fra starten.
Liren handles til 997,50 per D-mark - niveauet var
fredag eftermiddag 995,40.
I Frankrig er der nogenlunde ro omkring valutaen, og
Bank of France lod også interventionsrenten blive liggende
på 3,25 pct. efter middag. Francen omsættes på samme
kurser som sent fredag, dvs. 3,3786 i forhold til den
tyske mark.
Den japanske yen bliver svækket i Europa efter
søndagens valg, og mod den amerikanske dollar har kursen
ramt 33 måneders laveste på 112,90. Dollaren har nu øjnene
rettet mod kurs 113,58, som det næste mål, mener
tilhængere af teknisk analyse.
DEM/DKK  USD/DKK  FRF/DKK USD/JPY USD/DEM
Mandag    14.25  3,8280   5,8875  1,1325  112,80  1,5385
Mandag    11.18  3,8275   5,9015  1,1325  112,70  1,5415
(/klp).
(c) Reuters Limited 1996.
