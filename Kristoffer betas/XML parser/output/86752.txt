Lindab øgede salg med 17 pct i 1 hlv 1997.

KØBENHAVN, 15 august (Reuter) - En større efterspørgsel i første halvdel af 1997 inden for begge forretningsområder, Ventilation og Profile, var hovedårsagen til en omsætningsmæssig fremgang på 17 pct. til 1.405 mio. SEK i det svenske industriselskab Lindab, der også er noteret på Københavns Fondsbørs, fremgår det af halvårsregnskabet fredag.
- Første halvår 1997 og især andet kvartal var kendetegnet af forbedret efterspørgsel inden for begge forretningsområder, skriver ledelsen.
Omsætningen til udlandet steg med 27 pct. til 1.007 mio. SEK, svarende til 72 pct. af den samlede omsætning. Eksporten fra Danmark beløb sig til 120 mio. kr. mod 106 mio. kr. året før. Til gengæld faldt omsætningen på Lindabs hjemmemarked i Sverige med en pct. til 398.
Omsætningen i forretningsområdet Ventilation steg med 18 pct. til 914 mio. SEK, hvilket svarer til 65 pct. af koncernens omsætning.
I forretningsområdet Profile steg omsætningen 16 pct. til 491 mio. kr.
Driftsresultatet i Lindab steg med 69 pct. til 107 mio. SEK, mens nettoresultatet blev på 56 mio. SEK mod 32 mio. SEK i samme periode året før.
For hele regnskabsåret 1997 venter koncernen et resultat efter finansieringsomkostninger, der bliver noget bedre end i 1996.
I 1996 fik koncernen et resultat efter finansieringsomkostninger på 200 mio. SEK.
(1 SEK = 0,8744 kr.)
- Jørn Nurkka (+45) 33 96 96 55.
(c) Reuters Limited 1997.
