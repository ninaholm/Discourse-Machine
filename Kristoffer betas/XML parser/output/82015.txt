Marius P ramt af øget asfalt konkurrence i 1996.

KØBENHAVN, 24 marts (Reuter) - Skærpet konkurrence på vej-markedet skar en del af omsætningen og overskuddet væk i entreprenørsektoren i den fynske entreprenør-og miljø-virksomhed, Marius Pedersen. Det fremgår af koncernens årsregnskabsmeddelelse for 1996.
- Vejafdelingens omsætning faldt som ventet, men øvrige afdelinger/selskaber i entreprenør-sektoren realiserede en større omsætning end forventet, således at omsætningen totalt gik frem med seks pct. og sektorresultatet med en pct. i forhold til 1995, skriver Marius Pedersen.
Samlet viser koncernens regnskab for 1996 en stigning i nettoomsætningen til 532,5 mio. kr. i 1996 mod 496,7 mio. kr. i 1995. Det ordinære resultat steg til 74,1 mio. kr. fra 67,8 mio. kr. i 1995.
Til gengæld for det dårlige år i vejafdelingen, steg både omsætningen og overskuddet i entreprenørafdelingen og maskinafdelingen, der også hører under entreprenør-sektoren.
I de øvrige virksomheder indenfor entrenør-sektoren har udviklingen været med tvetydig. I datterselskabet Sportsbygg AB har resultatet været &quot;utilfredsstillende&quot;, mens omsætningen har været som budgetteret.
I det halvt-ejede MPS Contractors har resultatet været &quot;væsentligt bedre&quot; end budgetteret, mens omsætningen har været i underkanten af budgettet.
I miljøsektoren blev omsætningen tre pct. større end i 1995. Det skyldes ikke mindst, at Marius Pedersen i 1996 har bygget, monteret og igangsat et gasanlæg i Odense. En omsætning, som ikke forventes i 1997.
Afdelingen for Internationale Miljøaktiviteter har realiseret et resultat &quot;tæt på det forventede&quot;.
- Afdelingens hovedaktiviteter har i 1996 været koncentreret om afvikling af aktiviteterne i Tyskland, overordnet styring og ledelse af aktiviteterne i Centraleuropa, samt fortsat overvågning af øvrige markeder, skriver Marius Pedersen.
Marius Pedersen forventer i 1997 en fortsat pæn fremgang i den ordinære drift, fremgår det af regnskabet.
- For 1997 forventes totalt set en positiv udvikling i koncernens aktiviteter, skriver Marius Pedersen i regnskabet.
- Morten Bonde Pedersen (+45) 33 96 96 51.
(c) Reuters Limited 1997.
