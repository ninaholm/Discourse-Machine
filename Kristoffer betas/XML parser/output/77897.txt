ENGANGSBESPARELSER/-INDTÆGTER BAG FL-BALANCE - RB.

KØBENHAVN, 28 november (Reuter) - Det bliver først og fremmest engangsindtægter og - besparelser, der sørger for, at næste års finanslov vil bringe det samlede offentlige budget i balance, skriver Ritzaus Bureau (RB).
Det fremgår af den stemmeaftale, som regeringen onsdag aften indgik emd SF, og som ventes at redde regeringens liv. Det skyldes, at Enhedslisten, som også har sat sit præg på aftalen, sandsynligvis vil være parat til at undlade at stemme.
Af de ca. to mia. kr. som skulle til for at nå balancen kommer langt de fleste fra en afvikling af den såkaldte Krigsskadeforsikring for Danske Skibe, oprettelsen af et statsligt ejendomsselskabet til at sælge statslige ejendomme og grunde, og en overførsel af 100 mio. kr. af Arbejdsmarkedets Feriefonds renteindtægter, skriver RB.
Derudover skal de kommunale naturgasselskaber levere 500 mio. kr. til statskassen og el-tilskuddet til decentrale kraftvarmeværker skal skæres ned med op mod 100 mio. kr.
Endvidere skærpes reglerne for inddrivelse af restancer, hvilket skla bidrage med yderligere 100 mio. kr.
I aftalen, der formelt kun er indgået med SF, er der flere forbedringer på især uddannelses-, arbejdsmarkeds-, arbejdsmiljø-, social-og erhvervsområdet.
(c) Reuters Limited 1996.
