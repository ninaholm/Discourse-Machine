Sophus B skal handles til kurs 960-1100 - DDB.

KØBENHAVN, 9 juni (Reuter) - Den Danske Bank vurderer i sin seneste udgave af Update, at Sophus Berendsen aktien i det brede kursinterval skal handles mellem kurs 960 og kurs 1.100.
- Vi finder det dog berettiget, at Sophus Berendsen aktien de kommende måneder skal handles i intervallet kurs 1.000 til kurs 1.060., skriver Den Danske Bank i Update.
Banken mener, at opslitningen af Sophus Berendsen i to børsnoterede selskaber, er positiv i forhold til en langt større synliggørelse af indtjeningsperspektiverne i de dele, som ikke har med Rentokil at gøre.
Det ene af de to selskaber får navnet Ratin og skal alene benyttes til at ligge inde med ni-tiendedele af Sophus Berendsens 35,8 pct. af den engelske servicekoncern Rentokil. Den sidste tiendedel beholder Sophus Berendsen som kapitalsikkerhed.
Banken mener, at den for høje holdingsdiscount i Sophus Berendsen aktiens prisfastsættelse vil blive mindre.
- Den vil blive indsnævret om end selve det nye kursleje-og dermed potentialet for Sophus Berendsen for tiden er belagt med nogen usikkerhed, skriver banken.
Det er bankens vurdering, at der fortsat vil være en holdingsdiscount på 10-20 pct. i den nye Sophus Berendsen-akties prisfastsættelse på grund af det nye selskabs fortsatte konglomeratstruktur. Ligesådan mener banken, at Ratin vil have en holdingsdiscount på 10 pct.
Omvendt mener banken ikke, at en strategisk præmie i Ratin er særlig sandsynlig.
- Vi mener, at en strategisk præmie på Ratin skal bero på en sandsynlighed for, at investorer kan overtage hele Ratins aktiekapital. Med den bibeholdte forholdsvise spredte aktionærstruktur i Ratin finder vi imidlertid ikke, at et sådant opkøb er særligt sandsynligt. I vores vurdering indgår det også, at det nuværende forhold mellem A-og B-aktionærer bibeholdes i begge de nye selskaber, skriver Den Danske Bank.
Banken venter positive indtjeningsperspektiver i Sophus Berendsen ud over 1998.
- For Textile Service, Power &amp; Motion og Electronic &amp; Data ser vi pænt positive indtjeningsperspektiver, også ud over 1998, hvor de igangsatte strategitiltag og strukturrationalisering vil bidrage til lønsomheden, skriver banken.
Sophus Berendsen venter i slutningen af året at spaltningen af selskabet bliver vedtaget på en ekstraordinær generalforsamling, så spaltningen kan træde ikraft fra 1. januar 1998.
- Carl Johan Corneliussen (+45) 33 96 96 57.
(c) Reuters Limited 1997.
