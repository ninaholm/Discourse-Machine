Fredgaard-konkurrent solgte for 25 pct mere i 1996.

KØBENHAVN, 24 marts (Reuter) - En af Fredgaards største konkurrenter indenfor salg af forbrugerelektronik, den FDB-ejede kæde Merlin, solgte i regnskabsåret 1996 for 1.006 mio. kr., hvilket var 25 pct. mere end i det foregående år. Resultatet blev et overskud på 0,2 mio. kr. mod et underskud året før på 3,9 mio. kr., fremgår det mandag af en pressemeddelelse fra Merlin.
- Resultatet er specielt tilfredsstillende på baggrund af, at Merlin har fortsat sine investeringer og kraftige ekspansion i 1996. Kæden er blevet udvidet med seks nye Merlin-butikker, skriver adm. direktør Kim Andreasen i meddelelsen.
I resultatet indgår også, at Merlin i 1996 har udbetalt ca. seks mio. kr. i medlemsbonus til FDBs og brugsforeningernes medlemmer, hedder det videre.
Kæden har i regnskabsåret etableret en såkaldt mega-butik, Electronic Word, i Høje-Tåstrup, som er en konkurrent til Fredgaards Super Radio, som ligeledes ligger i Høje-Tåstrup.
I regnskabsåret 1997 forventer selskabet en fortsat vækst i både omsætningen og resultatet.
Fredgaard omsatte i regnskabsåret 1995/96 for 812 mio. kr., hvilket gav et resultat efter skat på 37 mio. kr. For 1996/97 forventes bådeomsætning og resultat i underkanten af det foregående regnskabsår.
- Jørn Nurkka (+45) 33 96 96 55.
(c) Reuters Limited 1997.
