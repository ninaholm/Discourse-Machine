LYKKETOFT KRÆVER DECENTRALT LØNSYSTEM VED OK97.

KØBENHAVN, 20 december (Reuter) - Finansminister Mogens Lykketoft vil ved forårets overensksomstforhandlinger med Centralorganisationernes Fællesudvalg bl.a. kræve, at der gennemføres en reform af lønsystemer, der baner vej for et mere decentralt lønsystem.
- Målet er et langt mere decentraliseret lønsystem, hvor de automatiske anciennitetsbetingede lønstigninger nedtones til fordel for lokalt fastsatte løntillæg baseret på konkrete funktioner, individuelle kvalifikationer samt indsats og resultater, skriver han i en pressemeddelelse.
Samtidig konstaterer han, at der ikke er plads til ret store nominelle lønstigninger.
- Udgangspunktet for forårets forhandlinger er en meget snæver økonomisk ramme. Hvis vi skal kunne stå os i konkurrencenn med den omgivende verden, hvor lønudviklingen er nærmesy historisk beskeden, og hvis vi skal forfølge den positive tendens i beskæftigelsen og holde inflationen i ave, kan der ikke stilles større nominelle lønstigninger i udsigt, skriver Mogens Lykketoft.
(c) Reuters Limited 1996.
