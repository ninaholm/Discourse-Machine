EJ BANKFUSIONER PÅ TVÆRS AF GRÆNSER I 97 - CODAN.

KØBENHAVN, 15 januar (Reuter) - Der er generelt dårlige udsigter for de danske pengeinstitut-aktier i 1997, og der skal ikke ventes en koncentration af sektoren i hverken Danmark eller på tværs af grænser i år, vurderer analytikere fra Codan Bank i bankens konjunkturrapport for første kvartal 1997.
- Vi vurderer, at sandsynligheden for, at de største danske banker vil indgå i nationale såvel som internationale fusioner, er relativt beskeden. Vi har desuden en forventning om en negativ udvikling i de danske pengeinstitutter i 1997, hedder det i rapporten.
Konklusionen bygger på en forventning om et stigende renteniveau, men også en vurdering af pengeinstitutternes fundamentale forhold spiller ind, fremgår det.
- Pengeinstitutterne varsler således generelt pressede rentemarginaler og et stigende tabsniveau i 1997 i forhold til 1996, skriver analytikerne.
De anbefaler derfor, at sektoren undervægtes i forhold til andre brancher, når investorerne sammensætte en portefølje af aktier.
Det fremgår, at de danske pengeinstitut-aktier har performet på niveau med de europæiske banker i 1996, og det er ca. 10 pct. under udviklingen i Totalindekset på Københavns Fondsbørs. (/olm).
(c) Reuters Limited 1997.
