Sonofon sparer 25 pct ved radiobåret system - dir.

KØBENHAVN, 31 juli (Reuter) - Med købet af et radiobåret transmissionssystem venter mobiltelefonselskabet Sonofon at opnå store besparelser, fremgår det af udtalelser fra selskabets adm. direktør.
- Vi ser en umiddelbar besparelse på 25 pct. i forhold til de nuværende lejeafgifter, vi betaler til Tele Danmark i dag, siger adm. direktør Torben Svanberg fra Sonofon Holding til Reuters Finans.
Sonofon, som GN Store Nord ejer 53,5 pct. af, oplyste torsdag, at selskabet har bestilt et radiobåret transmissionssystem hos svenske Ericsson.
Systemet kaldes Mini Link, og den samlede ordre er i størrelsesordenen 60-70 mio. kr. og omfatter levering af udstyr til de cirka 700 sendestationer, som sonofon forventer etableret inden udgangen af 1999. De første sendestationer bliver udstyret med Mini Link allerede i løbet af august, oplyser Sonofon.
Sonofon behøver med det nye radiobårede system ikke, at leje kapacitet i Tele Danmarks fibre og kabler.
- Vi gør det her, fordi det er økonomisk, og fordi det giver os større rådighed og indflydelse på infrastrukturen. Samtidig forbereder det os til den kommende konkurrence på telemarkedet, siger Torben Svanberg.
- Carl Johan Corneliussen (+45) 33 96 96 58.
(c) Reuters Limited 1997.
