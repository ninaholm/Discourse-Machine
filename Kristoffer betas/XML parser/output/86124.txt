Byggeforventninger skubber behov for indgreb - AE.

KØBENHAVN, 31 juli (Reuter) - De afdæmpede forventninger i bygge-og anlægssektoren, som Danmarks Statistik torsdag kunne berette om, mindsker behovet for et hurtigt økonomisk indgreb. Det siger økonom Thomas Pedersen fra Arbejderbevægelsens Erhvervsråd (AE) i en kommentar til tallene.
- Er der faldende tendenser i byggeriet, så skubber det behovet for indgreb, siger han til Reuters Finans.
Den sammensatte sæsonkorrigerede konjunkturindikator for bygge-og anlægssektoren er fra andet til tredje kvartal faldet fra 12 til syv, oplyste Danmarks Statistik.
Thomas Pedersen påpeger, at et indgreb alene skal dæmpe aktiviteten i byggeriet.
- Det skal ikke være et voldsomt og omfattende indgreb. Det vi siger, er, at man ikke skal gentage fejlene fra midt i 1980&apos;erne, hvor man ignorede indikatorerne og først satte ind, da overophedningen var en realitet med syv års ørkenvandring til følge, siger Thomas Pedersen.
Et eventuelt regeringsindgreb skal forhindre mangel på faglærte bygningshåndværkere i slutningen af 1998.
- Det er i slutningen af 1998, der bliver mangel på faglærte bygningshåndværkere, og det er på basis af det, vi begrunder vores frygt. Faglærte bygningshåndværkere skal specielt bruges til parcelhusbyggeri, og det er også her, der bør sættes ind, siger Thomas Pedersen.
Konkret nævner AE-økonomen nedsættelse af belåningsgrænserne eller en afgift på byggemodning af grunde med virkning fra 2. halvår af 1998 blandt de muligheder regeringen har for at undgå flaskehalse i byggesektoren og sikre et stabilt træk i økonomien.
- Carl Johan Corneliussen (+45) 33 96 96 58.
(c) Reuters Limited 1997.
