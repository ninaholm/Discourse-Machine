INVESTORER STILLER FOR FÅ KRAV TIL SELSKABER - MM.

KØBENHAVN, 2 december (Reuter) - Danske aktionærer er så passive, at virksomhedernes ledere næsten beder investorerne om at stille nogle krav, skriver ugebrevet Mandag Morgen (MM).
- En undersøgelse viser, at 83 pct. af erhvervslederne finder, at deres aktionærer er alt for tilbageholdende med at stille krav. Det betyder, at danske virksomheder ikke udsættes for det pres og de krav, som kan forstærke deres udvikling og omstillingsevne, skriver Mandag Morgen.
Ugebrevet betegner det som en kovending i forhold til for 10 år siden, hvor lederene udtrykte frygt for foindssocialisme.
- De store investoreres passive holdning skyldes ikke blot tab på store finansskandaler, men især Hafnias krise vurderes af investorerne som en stærk medvirkende årsag til, at de har indtaget en udpræget passiv holdning, skriver Mandag Morgen.
Professor i selskabsret, Paul Krüger Andersen, fra Handelshøjskolen i Aarhus mener, at de institutionelle investorer lever alt for stille og upåagtet.
- Som forvaltere af kapitalen sidder de på stor magt. Men de tager ikke ansvar generelt set. Det hænger sammen med, at når - og hvis - de tager et ansvar, bliver de også gjort ansvarlige, når det går galt, siger Paul Krüger Andersen til Mandag Morgen. (/olm).
(c) Reuters Limited 1996.
