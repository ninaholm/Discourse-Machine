NYKREDIT VENTER FLADERE OG MERE KRUM RENTEKURVE.

KØBENHAVN, 2 december (Reuter) - Den danske rentekurve ser ud til at blive både mere flad og krum set over de næste tre måneder, forudser økonomer fra Nykredit Bank i den seneste udgave af Investorguide.
- Nykredit Bank har revideret renteprognosen på såvel tre-som 12 måneders sigt, og vi forventer generelt en fladere og mere krum dansk rentekurve på tre måneders sigt - en tendens der allerede nu kan spores i det danske obligationsmarked, skriver økonomerne fra Nykredit Bank.
De bygger forudsigelserne på forventninger om en neutral påvirkning fra det amerikanske obligationsmarked i de kommende måneder og en forventet indsnævring af det lange dansk-tyske rentespænd i et generelt positivt europæisk rentemiljø.
I modsætning til 1996 ventes en tættere kobling mellem det amerikanske og europæiske obligationsmarked.
- Årsagen er mere synkrone vækstforløb samt mere ensartede pengepolitiske attituder i USA og Tyskland, forklarer Nykredit Bank.
Økonomerne venter, at det 10-årige rentespænd mellem Danmark og Tyskland indsnævres til 0,80 pct.point på tre måneders sigt. De betyder, at forventningen til den danske 10-årige rente er 6,50 pct. om tre måneder.
- Resultatet er en generelt fladere og mere krum rentekurve. I det korte og mellemlange segment forventes således kun marginale ændringer, hedder det i Investroguide.
Der er ingen forventninger til ændringer af repo-renten, der aktuelt er på 3,50 pct. (/olm).
(c) Reuters Limited 1996.
