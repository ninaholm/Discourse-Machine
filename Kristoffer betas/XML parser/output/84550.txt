KF tredjestørst på aktier i Norden i maj - KF.

KØBENHAVN, 9 juni (Reuter) - Københavns Fondsbørs (KF) må i den månedlige sammenligning af nordiske børser for maj se sig henvist til en tredjeplads målt på aktieomsætningen, fremgår det mandag af en meddelelse fra Københavns Fondsbørs.
Børsen i Stockholm tegner sig fortsat for den største omsætning med 11,7 mia. ECU. Omsætningen i Oslo blev på 3,2 mia. ECU og overgik hermed omsætningen i København, som blev på 2,8 mia. ECU.
Omsætningen i Helsinki blev på 2,1 mia. ECU og i Reykjavik blev omsætningen på knap 20 mio. ECU.
Målt på omsætningen over de seneste 12 måneder kommer København dog ind på andenpladsen med en omsætning på 33,8 mia. ECU. Oslo sætter sig på tredjepladsen med en omsætning på 32,9 mia. ECU, mens Stockholm kommer ind på førstepladsen med en omsætning på 118,5 mia. ECU.
Målt på obligationsomsætningen fastholder KF sin andenplads i maj og over de seneste 12 måneder. I maj blev omsætningen i København på 61,2 mia. ECU, mens Stockholm fører feltet med en omsætning på 100,7 mia. ECU.
- Jørn Nurkka (+45) 33 96 96 55.
(c) Reuters Limited 1997.
