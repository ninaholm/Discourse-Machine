NOVO-RETSSAG MOD ELI LILLY TRÆKKER UD - NOVO.

KØBENHAVN, 7 november (Reuter) - Novo Nordisks retssag mod Eli Lilly for forsætligt at have fremstillet emballage med urigtige påstande om Novo Nordisks insulinpensystemer er ikke kommet i gang til tiden. Den indledende procedure med at gå på opdagelse i hinandens dokumenter trækker ud, oplyser Novo Nordisks juridiske direktør, Jakob Sørensen.
- Vi er blevet enige med vores modpart om, at det er bedst at få så mange dokumenter på bordet som muligt, inden den egentlige domsforhandling går i gang. Det har taget længere tid end først skønnet, siger Jakob Sørensen.
Det første retsmøde var berammet til den 4. november, og der er ifølge Jakob Sørensen endnu ikke sat en dato for, hvornår retssagen så går i gang. Parterne er sammen med dommeren blevet enige om, at det forberedende arbejde har førsteprioritet, og må tage den nødvendige tid.
- Det er normalt, at det forberedende arbejde trækker ud, fastslår Jakob Sørensen til Reuters Finans.
Novo Nordisk juridiske direktør vurderer, at det kan tage uger, inden retssagen begynder, og selve retssagen kan ligeledes løbe i ugevis.
- Næste gang, vi kommer med noget nyt fra retssagen, er nok, når der foreligger en afgørelse, og det kan tage måneder, siger Jakob Sørensen.
Det foreløbige fogedforbud, der forbyder Eli Lilly at distribuere sine insulinampuller i USA, indtil selskabet ændrer den nuværende emballagetekst, så det klart fremgår, hvad der er Novo Nordisks varemærker, består, indtil retten har truffet en afgørelse, siger Novo-diretøren.
Jakob Sørensen vil ikke kommentere, om retssagen mod Novo Nordisks største konkurrent omfatter et eventuelt erstatningskrav. Denne retssag, der er anlagt ved US District Court, Southern District of New York, kan ifølge Jakob Sørensen også tage stilling til et sådant spørgsmål. (/slj).
(c) Reuters Limited 1996.
