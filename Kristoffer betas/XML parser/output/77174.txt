TILSYN STANDSER SKATTEFIF I JYSKE BANK - ANALYTIKER.

KØBENHAVN, 30 oktober (Reuter) - Pengeinstitutternes vagthund, Finanstilsynet, har været efter Jyske Bank, og det er sket for at standse noget, der kunne minde om skattespekulation, vurderer en analytiker, der følger den danske banksektor tæt.
- Det mest bemærkelsesværdige i regnskabet fra Jyske Bank er det pålæg fra Finanstilsynet, hvor man med store bogstaver mellem linierne skriver, at der må være grænser for skattetænkningen, siger analytikeren, der ønsker at være anonym.
Jyske Bank indførte i 1995 et nyt hensættelsesprincip, hvor banken ville sætte penge til side til dårligere tider en gang ude i fremtiden. Dermed gik banken med både livrem og seler, men den model kan Finanstilsynet ikke acceptere.
- Efter pålæg fra Finanstilsynet er banken ophørt med at foretage ikke-individualiserede hensættelser, skriver Jyske Banks ledelse i regnskabet for de første tre kvartaler af 1996.
Det viste et ordinært resultat før skat på 820 mio. kr. mod 723 mio. kr. i den tilsvarende periode sidste år.
- Det er ikke nogen hemmelighed, at bankerne er mere velpolstrede, end de var i kriseårene. Og det skal de selvfølgelig også være, men her er der helt klart hensat mere end det nødvendige, siger analytikeren.
Ved at hensætte mere, reducerer banken bundlinieresultatet, og dermed udskydes beskatningen af en del af overskuddet.
Jyske Bank har bogført tab og hensættelser på kunder for 180 mio. kr. i årets første ni måneder mod 240 mio. kr. i den tilsvarende periode sidste år. (/olm).
(c) Reuters Limited 1996.
