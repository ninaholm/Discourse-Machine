Fødevareprisstigning overrasker - Jyske.

KØBENHAVN, 20 juni (Reuter) - Den årsstigning i fødevarepriserne på 3,5 pct., som Danmarks Statistik (DS) fredag offentliggjorde for maj, er det mest overraskende af dagens forbrugerpristal fra statistikbureauet. Det vurderer Jyske Banks økonom, Søren Rump.
DS-tallene viser en årsstigning i forbrugerpriserne på 2,1 pct. i maj, mens nettopriserne steg 2,2 pct. år/år i maj. Det er en smule over markedets forventninger, som lød på hhv. 1,9 og 2,0 pct.
Udover fødevarepriserne er det især husleje-og energipriserne, der trak forbrugerprisindekset op.
Huslejepriserne steg - som det allerede var kendt - 3,0 pct. år/år, mens energipriserne steg 3,7 pct.
- Samlet har forbruger-og nettopriserne fået et løft efter en meget moderat vækst i begyndelsen af året. Det ser nu ud til, at prisstigningerne passer bedre til den aktuelle konjunkturudvikling, end de gjorde i begyndelsen af året, siger Søren Rump, der forventer, at stigningstakten vil vokse jævnt resten af året.
Jyske Bank venter en samlet stigning for hele året på gennemsnitligt 2,1 pct. Ved begyndelsen af året lød bankens forventning på 2,5 pct.
- Med de stigninger, vi har set hidtil i år, ser det ud til, at vi havner tæt på de 2,1 pct. i gennemsnit, siger Søren Rump.
- Morten Bonde Pedersen (+45) 33 96 96 51.
(c) Reuters Limited 1997.
