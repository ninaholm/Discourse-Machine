Leksikon forgyldte Gyldendal i 1996.

KØBENHAVN, 2 april (Reuter) - Leksikonet &quot;Den Store Danske Encyklopædi&quot;, der vokser sig bred på danskernes bogreoler i disse år, er en guldgrube for bogforlaget Gyldendal. Det fremgår af selskabets regnskab onsdag.
Regnskabet viste et resultat før skat i 1996 på 33,3 mio. kr. Det er 2,4 mio. kr. højere end 1995-resultatet og samtidig det hidtil bedste, skriver Gyldendal-ledelsen.
- Resultatet er (blandt andet, red.) opnået gennem en positiv udvikling i Danmarks Nationalleksikon A/S, som for 1996 viser et resultat på 7,2 mio. kr. mod 0,2 mio. kr. i 1995, hedder det i regnskabsmeddelelsen.
Blandt de øvrige poster, som har bidraget til rekordoverskuddet, nævner Gyldendal forøget omsætning, forbedret bruttoavance og finansielle indtægter.
Sidstnævnte post var dog ikke nær så givtig som året før.
- Der er opnået kursgevinster for værdipapirer med i alt 4,3 mio. kr. omfattende såvel realiserede som urealiserede kursgevinster. Sidste år var kursgevinster på værdipapirer i alt 7,7 mio. kr., hedder det.
Forlagets omsætning blev på 303,4 mio. kr.
Gyldendal forventer at komme igennem regnskabsåret 1997 med et resultat på nogenlunde samme niveau som i 1996.
- For 1997 ventes en moderat stigning i omsætning og en behersket omkostningsudvikling samt et resultat før skat på niveau med 1996, skriver ledelsen i regnskabet.
- Ole Mikkelsen (+45) 33 96 96 54
- Morten Bonde Pedersen (+45) 33 96 96 51.
(c) Reuters Limited 1997.
