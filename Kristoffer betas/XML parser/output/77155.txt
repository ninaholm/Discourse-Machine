Valuta - Svækkelse af japanske yen fortsætter.

KØBENHAVN, 28 oktober (Reuter) - Den japanske valuta
fortsætter sit tilbagetog, og hen over mandag middag har
den bløde yen lagt sig op over kurs 114 mod US-dollar.
- Mange investorer flytter deres placeringer væk fra
Japan for at få et bedre afkast, og desuden har tekniske
faktorer i valutamarkedet, samt den usikre politiske
situation i Japan, også spillet ind, vurderer analytikere
på de internationale valutamarkeder.
Den japanske yen er en smule under kurs 114,30 per
US-dollar, hvor den tidligere mandag ramte det svageste
leje i de seneste over tre år.
Dollaren har derimod ikke bevæget sig i forhold til
D-marken, og en del af forklaringen er, at forventningerne
til lavere tyske renter nu næsten er helt slukkede, mener
dealere.
I forholdet mellem yen og D-mark er det også den
japanske valuta, der halter bagefter, og kursen har ikke
været så svag siden februar 1993, hvor den også lå på
74,94 JPY per D-mark.
Kronen er blevet lidt mindre værd i D-mark fra mandag
formiddag, idet kursen på vores valuta er nede på 3,8355.
DEM/DKK  USD/DKK FRF/DKK USD/JPY USD/DEM
Mandag    14.41  3,8355   5,8475  1,1355  114,20  1,5230
Mandag    11.14  3,8345   5,8415  1,1350  113,80  1,5235
(/klp).
(c) Reuters Limited 1996.
