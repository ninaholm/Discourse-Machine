Flere gode faktorer løfter bankaktier - handlere.

KØBENHAVN, 23 april (Reuter) - Et pænt rentemarked, kombineret med et flot kvartalsregnskab fra Jyske Bank tirsdag, er onsdag formiddag med til at øge interessen for de store danske banker. Det vurderer flere aktiehandlere, som Reuters Finans har talt med.
- Der er pæn omsætning i de store banker i dag, hvilket kan tilskrives et pænt rentemarked og tirsdagens flotte kvartalsregnskab fra Jyske Bank, siger en handler.
Handlerne er enige om, at der ikke er nogle specielle nyheder i markedet, som trækker bank aktierne op, men at det skyldes de ovennævnte omstændigheder.
- Stigningen i Den Danske Bank kan ligeledes tilskrives den omstændighed, at LD har valgt ikke at rejse krav mod banken i Hafnia-sagen, vurderer en anden handler.
Den Danske Bank er steget 10 kr. til kurs 556, under en omsætning på 22.000 stk. Unidanmark er formiddagens mest handlede aktie med en omsætning på 130.000 stk. Aktien er ved 12-tiden steget fire kr. til kurs 332. BG Bank er ligeledes steget fire kr. til kurs 296, med 20.000 aktier omsat. Jyske Bank er handlet otte kr. højere til kurs 527, under en omsætning på knap 24.000 stk.
Jyske Bank kom ud af første kvartal 1997 med et ordinært resultat på 423 mio. kr. Analytikerne havde på forhånd i et Reuters estimat ventet et ordinært resultat på 220 mio. kr.
- Jørn Nurkka (+45) 33 96 96 55.
(c) Reuters Limited 1997.
