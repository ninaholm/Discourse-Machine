Brug for EU-regler om selskabsovertagelser - Jelved.

KØBENHAVN, 5 maj (Reuter) - Der kan være behov for fælles EU-regler for, hvordan virksomheds-overtagelser kan foregå i EU.
Det skriver økonomiminister Marianne Jelved i et svar til Folketingets Erhvervsudvalg. Spørgsmålet er stillet på baggrund af den opslidende kamp i månederne op til påske om at overtage Phønix Contractors i Vejen.
- Der kan efter min opfattelse udmærket være behov for ensartede regler for virksomhedsovertagelse i EU i lyset af stadigt flere grænseoverskridende virksomhedsovertagelser, skriver økonomiministeren.
Hun tilføjer, at EU flere gange har offentliggjort udkast til direktiver, der skal skabe ensartede regler. Senest i 1996, da et udkast til 13. selskabsdirektiv var til høring blandt en bred kreds af organisationer og ministerier.
- I den forbindelse gav Økonomiministeriet udtryk for, at det man fra dansk side bør arbejde for, er at opnå en høj og tilfredsstillende beskyttelse af mindretalsaktionærer, skriver Marianne Jelved.
Samtidig skal kravene til den virksomhed, der overtager aktiemajoriteten ikke være så skrappe, at danske virksomheder reelt ikke har mulighed for at gøre sig gældende på grund af manglende økonomisk formåen, hedder det i svaret.
Økonomiministeren gør i øvrigt opmærksom på, at Fondsrådet ved Københavns Fondsbørs overvejer at revidere sin bekendtgørelse om overtagelsestilbud. Netop Phønix-sagen er årsagen til, at Fondsrådet vil ændre de gældende regler, skriver økonomiministeren.
- Morten Bonde Pedersen (+45) 33 96 96 51.
(c) Reuters Limited 1997.
