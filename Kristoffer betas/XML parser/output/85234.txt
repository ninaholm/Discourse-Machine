Presserunde - Finans/Økonomi mandag 30 juni.

Reuters står ikke inde for avisartiklernes nøjagtighed 1) Det skrå skatteloft, som betyder, at skatten ikke må tage mere end 60 pct. af den sidste lønkrone, koster de offentlige kasser 2 mia. kr. næste år. Det viser et notat fra Finansministeriet. Skatteministeren og finansministeren har imidlertid erkendt, at skatteloftet fortsat rammer lavest lønnet hårdere, hvilket er en del af skattereformen, men det tidligere regeringsparti, CD, er ikke villige til at ændre reformen. (Det Fri Aktuelt side 3)
2) Danmark står ikke længere i første række, når det drejer sig om at hæve renterne, hvilket kan tilskrives den stærke danske krone over for D-marken. Det vurderer det internationale finanshus Deutsche Morgan Grenfell. Først på det tidspunkt, hvor den danske inflation presser kronekursen ned, vil der være et behov for, at Nationalbanken går ud og forhøjer renterne før Bundesbank. (Børsen side 10)
3) Staten kan med et snuptag hente 50 mia. kr. i sit skatkammer ved at sælge sine aktier fordelt på 47 selskaber. De statslige aktieselskaber er blevet så stor en succes, at de har fyldt statens skjulte skatkammer til bristepunktet med over 50 mia. kr. Værdien af aktieposterne indgår ikke i statens officielle formueopgørelser. Men det er penge, som finansminister Mogens Lykketoft (S) i en håndevending kan proppe i statskassen ved at sælge aktierne i en række af de 47 selskaber, der har staten som hel eller delvis ejer. (Jyllands-Posten Erhverv &amp; Økonomi side 1 og 3)
4) Anlægsbranchen er på vej ud i en alvorlig krise. Når de store infrastrukturprojekter i løbet af de næste par år bliver færdige, vil branchen på det nærmeste bryde sammen. Det forudsiger Entreprenørforeningen i en ny analyse, som offentliggøres i dag. På den baggrund opfordrer Entreprenørforeningen til, at de store jernbaneinvesteringer fremskyndes. (Berlingske Erhverv side 1 og 3)
5) Det private forbrug vokser fortsat, men ikke alarmerende stærkt, vurderer Unibank. Danskerne optager boliglån med en fart, som kommer bag på realkreditten selv. Også salget af rejser ud af landet, biler og andre varige forbrugsgoder tordner i vejret. Forude lokker sommerudsalget og kursstigninger på aktier og obligationer. Men økonom i Unibank, Jesper Nielsen, afviser, at forbruget er ved at løbe løbsk. &quot;Det er vores vurdering, at det private forbrug vokser tæt ved 3 pct. i år. Det en pæn vækst, men ikke alarmerende,&quot; siger han. (Jyllands-Posten Erhverv &amp; Økonomi side 2)
6) Der behøver ikke være nogen konflikt mellem at foretage etiske investeringer og samtidig ønske et godt afkast - tværtimod, siger professor, dr. polit. Peter Pruzan. Det er ofte sådan, at etiske investeringer langsigtet giver det bedste økonomiske resultat. (Erhvervs-Bladet side 10)
7) Ugen Aktie: Carli Gry. (Berlingske Tidende Erhverv side 6)
8) Ugens papir: BG Bank. (Jyllands-Posten Erhverv &amp; Økonomi side 8)
(Presserunden er udarbejdet af Finansinformation).
(c) Reuters Limited 1997.
