BUDGETUNDERSKUD I 96 4,3 MIA KR LAVERE END VENTET.

KØBENHAVN, 3 januar (Reuter) - Underskuddet på de offentlige finanser i 1996 blev 4,3 mia. kr. lavere end forventet for bare en måned siden. Det fremgår af Nationalbankens valutastilling for december, der indeholder tal for udviklingen i statsfinanserne for hele 1996.
Budgetunderskuddet - statens såkaldte nettofinansieringsbehov - udgjorde således i 1996 18,1 mia. kr. mod forventet 22,4 mia. kr. i Finansministeriets Budgetoversigt 4 udsendt i december, viser Nationalbankens tal.
Det betyder ligeledes, at det samlede indenlandske lånebehov - statens indenlandske bruttofinansieringsbehov - på 94,7 mia. kr. i 1996 blev 3,6 mia. kr. lavere end de forventede 98,3 mia. kr. Korrigeres der for Nationalbankens opkøb af statspapirer i december på 0,8 mia. kr. og afrundingsfejl fåes forbedringen i nettofinansieringsbehovet på 4,3 mia. kr.
I 1996 solgte Nationalbanken statspapirer for 96,0 mia. kr. eller 1,3 mia. kr. mere end de nødvendige 94,7 mia. kr. (/slj).
(c) Reuters Limited 1997.
