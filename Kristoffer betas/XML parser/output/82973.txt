Stigende dollar trak op i Orion i 1996.

KØBENHAVN, 23 april (Reuter) - Det tidligere dampskibsselskab Orion, hvis aktiviteter er under afvikling, kom ud af regnskabsåret 1996 med et nettoresultat på 1,7 mio. kr. mod et underskud på 2,3 mio. kr. året før. Fremgangen i resultatet kan hovedsageligt henføres til en stigende dollar, der har påvirket selskabets væsentligste aktiv - et tilgodehavende på 13,5 mio. USD positivt. Det fremgår onsdag af selskabets årsregnskab.
- Hertil kommer, at renteomkostningerne fra 1995 til 1996 er reduceret til 2,8 mio. kr. mod 18,4 mio. i 1995, idet rentetilskrivningen på gælden til kreditorerne under den etablerede kreditordning blev nulstillet fra og med den 1. januar 1996 efter ordningens udløb pr. 31. december 1995 og kreditorernes tilslutning primo 1996 til forslaget om, at åbne og gennemføre en tvangsakkord, skriver ledelsen.
Selve tvangsakkorden ventes først gennemført i slutningen af 1997, som følge af det forsinkede salg af selskabets eneste aktivitet - et 166 acres jordstykke i Elizabeth i New Jersey, USA.
Salget af grunden ventes gennemført i løbet af 1997, hvorefter Orion vil være et tomt børsnoteret selskab, hedder det videre. Købsprisen på grunden udgør 13,5 mio. USD.
Selskabet har tabt mange penge i de seneste år, hvilket har resulteret i en meget negativ udvikling i egenkapitalen. Orion har således i 1996 en negativ egenkapital på 85,7 mio. kr. mod 87,5 mio. kr. året før.
Orion har dog fra sine pengeinstitutter opnået kredittilsagn, der dækker selskabets løbende driftsomkostninger i 1997.
- Jørn Nurkka (+45) 33 96 96 55.
(c) Reuters Limited 1997.
