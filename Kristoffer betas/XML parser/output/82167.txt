Topdanmarks vækst i 1996 overrasker analytikere.

KØBENHAVN, 1 april (Reuter) - Forsikringskoncernen Topdanmark har præsteret en bemærkelsesværdig vækst i 1996, og selskabet står dermed i øjeblikket som den egentlige vinder blandt de børsnoterede forsikringsselskaber, mener flere aktieanalytikere, som Reuters Finans har talt med.
- Der har været massiv vækst på både skades-og livområdet, så de står lidt som vindere på begge markeder, blandt de regnskaber fra børsnoterede forsikringsselskaber, vi har set indtil nu, siger en analytiker, der ønsker at være anonym.
Topdanmark offentliggjorde tirsdag sit 1996-regnskab, og det viste et overskud på 272 mio. kr. mod 26 mio. kr. året før. Selskabet havde en præmiefremgang indenfor skadesforsikring på knap 11 pct., mens livsforsikringsområdet præsterede en vækst på hele 18,5 pct.
- De har en højere vækst end de andre selskaber. Specielt på livområdet, hvor Codan og Tryg-Baltica præsenterede nogle halvsløje resultater, siger analytikeren.
En anden forsikringsanalytiker, der også ønsker at være anonym, bemærker også væksten som det mest interessante i regnskabet.
- Den højere vækst i skadepræmierne i forhold til Codan og Tryg-Baltica viser, at de har et ret stærkt distributionsapparat lige for tiden, og at det går rigtigt godt for dem, siger analytikeren.
Han mener, at de andre selskaber er i gang med en proces, som Topdanmark allerede har været igennem.
- De andre har kundeafgang, fordi de forsøger at gøre deres forretning mere rentabel. Det er en øvelse, som Topdanmark har været i gang med i mange år - som de ikke er færdig med - men har gjort dem til Nordens velnok mest veldrevne forsikringsselskab, siger analytikeren.
Det forspring betyder betyder ifølge analytikeren, at Topdanmark kan finjustere deres portefølje i en takt, hvor de bedre kan kontrollere afgang og tilgang af kunder.
- Det kombineret med samarbejdet med BG Bank og Nykredit gør, at de er i stand til at opretholde og vinde markedsandele, siger analytikeren.
- Ole Mikkelsen (+45) 33 96 96 54.
(c) Reuters Limited 1997.
