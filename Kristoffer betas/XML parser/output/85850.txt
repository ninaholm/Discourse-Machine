CSFB anbefaler defensive handler på rentemarked.

KØBENHAVN, 18 juli (Reuter) - Det danske rentemarked har været nede og teste 50 bp på det lange rentespænd til Tyskland uden at bryde igennem, og det varsler indledningen til en mere defensiv holdning til de danske obligationer. Det vurderer Crédit Suisse First Boston (CSFB) i sin ugentlige nordiske renteanalyse.
- Hvis man vil eksponere sig yderligere i den lange ende af det danske marked, anbefaler vi realkredittens 6 pct. 2026 frem for danske statsobligationer ved et rentespænd på 115 bp (ift. statens 8 pct 2006), skriver CSFB.
Investeringsbanken tilføjer, at realkreditobligationer tenderer til at klare sig bedre i et mindre positivt marked end statsobligationerne.
Det fem-årige segment er efter stor interesse blevet forholdsvist dyrt sammenlignet med den øvrige del af den danske rentekurve, og CSFB anbefaler sine kunder at neddrosle sine positioner i disse papirer, fremgår det.
- Søren Linding Jakobsen (+45) 33 96 96 53.
(c) Reuters Limited 1997.
