OK97 UPÅVIRKET AF NY FERIESKATTEREGEL - KOCH.

KØBENHAVN, 20 december (Reuter) - Skatteminister Carsten Koch afviser i et svar til Venstres arbejdsmarkedsordfører, Helge Sander, at beslutningen om at fremrykke skatteindbetalingen af feriegodtgørelse skulle have nogen indflydelse på forhandlingerne om næste års overenskomster.
Carsten Koch henholder sig til en kommentar fra Finansministieret, som afviser at ændringerne har indflydelse.
- Der er ikke grund til, at overenskomst-forhandlingerne til foråret skulle vanskeliggøres af forslaget om ændringen af skatteindbetalingen af feriepenge og de øvrige elementer i det af regeringen fremsatte finanslovforslag, skriver Finansministeriet.
Ministeriet mener at erhvervsbelastningen i 1997 er minimal som følge af ændringerne.
- Den direkte belastning som følge af fremrykningen af skattebetalingen for feriepenge udgør knap 0,04 pct. af lønsummen, hvilket delvist opvejes af andre nettolettelser i finanslovsforslaget, der svarer til 0,02 pct. af lønsummen, vurderer Finansministeriet.
I det seneste nummer af Entreprenørforeningens blad, Barometer, blev det konstateret, at skatteændringerne satte forhandlingerne i stå før de er begyndt.
- Regeringens planer om at ændre på reglerne for feriepenge har sat overenskomst-forhandlingerne skakmat, inden de overhovedet er kommet igang, hed det i bladet. (/uha).
(c) Reuters Limited 1996.
