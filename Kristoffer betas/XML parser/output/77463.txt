TYSK ISS-FORRETNING ATTER PÅ RETTE VEJ - ISS-BLAD.

KØBENHAVN, 12 november (Reuter) - Efter at ISS&apos; aktiviteter på det tyske marked i 1995 og i første halvdel af 1996 har været præget af store problemer, er der nu udsigt til lys forenden af tunnelen, fremgår det af koncernbladet ISS News.
- I første halvdel af 1996 tabte ISS yderligere kontrakter på markedet, men de tilbageværende kontrakter har givet et bedre overskud efter en større omstrukturering, skriver ISS.
Omstruktureringen i Tyskland har bl.a. betydet, at ni ud af koncernens 15 regionale kontorer er blevet lukket.
Ifølge ISS News vil rengøringskoncernen fremover fokusere yderligere på det tyske marked, hvor der er et stort potentiale for vækst i koncernens omsætning og indtjening. På det tyske marked har ISS i øjeblikket en markedsandel på ca. en pct. ud af et marked med en samlet omsætning på ca. 25 mia. DEM, hedder det videre.
Inden for de seneste år har ISS&apos; omsætning på det tyske marked været på godt 150 mio DEM - med en faldende tendens.
- Denne situation er blevet stabiliseret, og omsætningen er igen begyndt at gå i den rigtige retning, siger adm. direktør Theo Dilissen fra ISS Germany til ISS News. (/jnu).
(c) Reuters Limited 1996.
