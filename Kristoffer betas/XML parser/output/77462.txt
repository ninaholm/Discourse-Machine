EMISSIONSBANKER SER FALDENDE RESULTAT I BG BANK.

KØBENHAVN, 12 november (Reuter) - De tre udenlandske emissionsbanker, der stod for salget af knap 3,8 mio. aktier i BG Bank i oktober, ser positivt på det danske pengeinstituts muligheder i fremtiden, viser en gennemgang af investeringsbankernes seneste analyser.
Men på trods af de pæne ord i deres gennemgang af BG Bank, så venter de tre emissionsbanker i gennemsnit, at BG Bank kommer ud af regnskabsåret 1996 med et ordinært resultat på 1.614 mio. kr., og det er godt 14 pct. lavere end resultatet i 1995, hvor det blev til 1.885 mio. kr.
Det er analytikere fra den amerikanske investeringsbank JP Morgan, der stod som leder af aktiesalget, det tyskejede Kleinwort Benson i London og den franske Banque Indosuez, der har kigget Danmarks tredjestørste pengeinstitut efter i sømmene.
I 1997 venter eksperterne i gennemsnit, at det ordinære resultat vil falde til 1.472 mio. kr., mens det ventes at stige igen i 1998 til 1.539 mio. kr.
Den væsentligste årsag til et faldende resultat er udsigterne til et øget pres på indtjeningen og den lave rentemarginal, fremgår det JP Morgans analyse.
Alle tre investeringsbanker er enige om, at BG Bank-aktien er billig, og at aktiernes indre værdi vil stige fremover.
Kleinwort Benson sætter således aktiernes indre værdi til 283 ved udgangen af 1996, 321 i 1997 og 345 i 1998.
JP Morgan forudser, at aktierne har en indre værdi på 289 ved årets udgang, 334 næste år og 358 ved udgangen af 1998. Indosuez ser den indre værdi være i 297 ved udgangen af 1997, 323 næste år og 352 ved udgangen af 1998.
Investeringsbankernes analytikere mener ikke, at BG Bank har høstet alle fordelene af fusionen endnu, men at de nok skal komme i form af lavere omkostninger.
Det afspejles blandt andet i, at gennemsnittet for deres forudsigelser af de samlede omkostninger viser et fald på knap fire pct. i 1996 til 4.290 mio. kr. mod 4.465 mio. kr. sidste år.
Tab og hensættelser ventes at være blevet reduceret med en fjerdedel i år til 552 mio. kr. fra 739 mio. kr. sidste år.
JP Morgan venter, at BG Bank vil udbetale et udbytte til aktionærerne på 10 kr. pr. aktie for året 1996, 12 kr. i 1997 og 14 kr. i 1998. Analytikerne fra Kleinwort Benson har akkurat samme gæt på udbyttebetalingen, mens Indosuez er mere optimistik i sit skøn, der lyder på 12 kr. for 1996, 13 kr. næste år og 14 kr. i 1998. (/olm).
(c) Reuters Limited 1996.
