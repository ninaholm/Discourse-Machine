JOB-TAL GIVER CHANCE FOR LAVERE SKØN - JELVED.

KØBENHAVN, 31 oktober (Reuter) - Økonomiminister Marianne Jelved er positivt overrasket over de netop offentliggjorte tal for ledigheden i september. Derfor vil hun ikke udelukke, at regeringen må nedjustere sine egne skøn for ledigheden i år.
- Det ser meget pænt ud. Der er nu ingen tvivl om, at det regeringen har skønnet i Økonomisk Oversigt holder. Jeg kan heller ikke afvise, at der kan komme en mindre nedjustering, siger Marianne Jelved.
Ifølge Danmarks Statistik faldt den sæsonkorrigerede ledighed til 8,4 pct. i september fra 8,8 pct. i august.
I Økonomisk Oversigt for oktober skønnede regeringen, at ledigheden i år ender på 8,9 pct. faldende til 8,4 pct. i 1997. Ledighedstallet for september kom også bag på de finansielle markeder. Således viste et gennemsnitligt skøn fra 10 analytikere, at der var ventet et fald til 8,7 pct. Ingen af de 10 analytikere havde ventet ledigheden helt nede på 8,4 pct.
- Det ser lovende ud, også fordi ledighedsopgørelsen omfatter både forsikrede og ikke forsikrede. Det fortæller noget om, at en bred kreds er omfattet af udviklingen, siger Marianne Jelved.
- Nedgangen i ledigheden fra august til september må bl.a. ses på baggrund af en sæsonbetonet stigning i antallet af personer i orlovs-og især aktiveringsordninger. Tallene for de nævnte ordninger kan ikke sæsonkorrigeres, og virkningerne af disse på det sæsonkorrigeret ledighedstal kan derfor ikke bedømmes med sikkerhed, oplyste Danmarks Statistik.
Marianne Jelved mener dog ikke, at faldet i ledigheden markant forbedrer udsigten til balance på de offentlige finanser næste år.
- Så meget tror jeg ikke, det forrykker, siger hun.
I den seneste Økonomiske Oversigt fra Økonomiministeriet sættes underskuddet på de samlede offentlige finanser i 1997 til 3,5 mia. kr. og i 1996 til 14,9 mia. kr. (/uha).
(c) Reuters Limited 1996.
