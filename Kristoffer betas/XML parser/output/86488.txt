Regeringen følger økonomien nøje - Jelved.

KØBENHAVN, 11 august (Reuter) - I en kommentar til de seneste tal for betalingsbalancen sagde økonomiminister Marianne Jelved mandag til Reuters Finans, at regeringen følger udviklingen meget nøje.
- Efter min bedømmelse er der ikke tale om nogen lempelse af den økonomiske politik eller finanspolitikken. Jeg synes, at man skal være varsom med at kommentere enkelte tal, sagde Marianne Jelved.
Hun nævner, at betalingsbalancen måske er blevet en anelse forværret i de seneste måneder men mener, at det kan skyldes en ekstraordinær import af biler.
Ikke desto mindre fastholder hun, at der ikke er sket nogen økonomisk lempelse.
Marianne Jelved sagde, at hun først vil kommentere udviklingen mere detaljeret, når Økonomiministeriet omkring den 20. august offentliggør en ny Økonomisk Oversigt med regeringens seneste prognoser for alle vigtige nøgletal.
Nationalbanken offentliggjorde mandag tal, der viste, at Danmarks nettoindtægt fra løbende betalinger fra og til udlandet i juni faldt 1,5 mia. kr. i forhold til samme måned sidste år, og i årets første seks måneder har Danmark haft en nettoindtægt på 3,7 mia. kr. mod 10,7 mia. kr. i samme periode sidste år.
Cheføkonom Jørgen Birger Christensen fra Den danske Bank kalder det bekymrende, at det stigende danske privatforbrug gnaver af betalingsbalanceunderskuddet og bringer det tæt på nul.
- Erik Matzen (+45) 33 96 96 51.
(c) Reuters Limited 1997.
