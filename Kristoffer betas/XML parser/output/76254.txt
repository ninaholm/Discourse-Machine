OMSÆTNING STEG PÅ FONDSBØRSEN I AUGUST - KF.

KØBENHAVN, 11 september (Reuter) - Efter en noget stille juli var der stigende aktivitet i både aktie-og obligationshandlen i august, fremgår det af Københavns Fondsbørs månedsrapport for august.
Omsætningen på aktiemarkedet steg med otte pct. til 16,4 mia. kr., hvilket svarer til en gennemsnitlig dagsomsætning på 748 mio. kr. mod 666 mio. kr. i juli.
I løbet af årets første otte måneder er aktieomsætningen steget 44 pct. til 141,6 mia. kr. i forhold til samme periode sidste år.
Mest omsatte aktie var i august Tele Danmark med en omsætning på to mia. kr. ISS havde derimod den højeste omsætningshastighed på knap 23 pct., hvilket på årsbasis svarer til 272 pct.
Både total-og KFX-indekset nåede at sætte rekord i august. Ultimo august var begge steget fire pct. i forhold til ultimo juli.
På obligationsmarkedet steg omsætningen med syv pct. til 498,3 mia. kr. nominelt, hvilket svarer til en dagsomsætning på 22,7 mia. kr. mod 20,2 mia. i juli. Derimod faldt repo-handlen med ni pct. til 1.551,3 mia.
I perioden januar-august er der i alt omsat obligationer for 4.567,2 mia. kr. nominelt - en fremgang på 22 pct. i forhold til den samme periode 1995.
På trods af den stigende omsætning på obligationsmarkedet faldt omsætningen i statspapirer for anden måned i træk med knap 15 pct., mens omsætningen i enhedsprioritet steg 68 pct. til 190,2 mia. kr.
- Det skyldes bl.a. stor interesse for de åbne realkreditserier med udløb i hhv. 2016 og 2026, der lukkede ved udgangen af august, skriver Fondsbørsen.
Statens benchmark, 8 pct. 2006, var i august den mest omsatte obligation med en handel på 74,2 mia. kr. Blandt realkreditpapirerne var det Nykredits 8 pct. 2026, der var mest i vælten med en omsætning på 13,2 mia. kr.
Også obligationsmarkedet var præget af kursstigninger. Således faldt den gennemsnitlige rente i august med otte basispoint til 7,10 pct.
På futures og optionsmarkedet steg den nominelle omsætning med 32 pct. til 19,5 mia. kr. i august. (/eep).
(c) Reuters Limited 1996.
