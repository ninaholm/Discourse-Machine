Uklogt at binde krone tæt til euro - Bangemann.

KØBENHAVN, 27 februar (Reuter) - Det vil være uklogt af Danmark at binde kronen tæt til en fælles europæisk valuta, når Danmark efter alt at dømme kommer til at stå udenfor samarbejdet om den fælles mønt, euro&apos;en.
Det sagde Martin Bangemann, EU&apos;s kommissær for industri og informationsteknologi, på en ØMU-konference arrangeret af Venstre torsdag.
- Det ville ikke være klogt at indskrænke båndene (mellem krone og euro, red.) fordi det var præcist det, der var problemet for Storbritannien og senere Italien og Spanien, da det monetære system brød sammen (i 1992-1993, red.), sagde Bangemann.
Dermed henviste han til det europæiske monetære system, hvor EU-landene indtil 1992 var forpligtede til at holde kurser, der lå tæt op ad hinanden. Hvis en valuta kom under pres, var de øvrige centralbanker forpligtede til at støtte ved at købe den pågældende valuta.
- Det snævre bånd mellem valutaerne inviterede spekulanterne til at spekulere mod de forskellige valutaer. Der sker det, at når centralbankerne assisterer en valuta, der er under pres, så pumper man en masse penge ud til spekulaterne. Så hvis marginen er større, er det meget sværere at spekulere mod en valuta, sagde Martin Bangemann.
- Morten Bonde Pedersen (+45) 33 96 96 51.
(c) Reuters Limited 1997.
