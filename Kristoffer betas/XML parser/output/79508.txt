SVENSKE COLA-FORHANDLINGER IKKE AFSLUTTET - COLA.

KØBENHAVN, 28 januar (Reuter) - Forhandlingerne omkring et samarbejde mellem Coca-Cola og Carlsberg om Coca-Cola produktionen i Sverige er endnu ikke afsluttet. Det oplyser informationschefen i Coca-Cola Norden, Bjørn Erikson, til Reuters Finans tirsdag.
Pr. 1. april overtager Coca-Cola selv produktion og salg af Coca-Cola i Sverige, efter at Pripps Ringnes i flere år har stået for produktion og salg af den populære læskedrik.
Ifølge Bjørn Erikson ligger Coca-Cola fortsat i forhandlinger med Carlsberg, og dissse forhandlinger er endnu ikke afsluttet.
Om det er planen, at Carlsberg skal være medejer af det nye Coca-Cola selskab i Sverige ønsker Bjørn Erikson ikke at komme nærmere ind på.
- Det er for tidligt at gå nærmere ind i detaljerne omkring forhandlingerne med Carlsberg, men vi diskuterer mulighederne for et nærmere samarbejde, fortsætter han.
Hos Carlsberg i Valby har man ingen kommentar til de igangværende forhandlinger. (/jnu).
(c) Reuters Limited 1997.
