Nordtank ser muligheder i Polen og Baltikum - dir.

KØBENHAVN, 6 maj (Reuter) - Vindmølleproducenten Nordtank Energi Group ser et potentielt marked i Estland, Litauen og Polen, mens selskabet udelukker Japan og Rusland som interesseområder for sine vindmøller. Det siger adm. direktør, Vagn Trend Poulsen, til Reuters Finans tirsdag.
- Der er muligheder og et potentielt marked ved Østersøen, som vi holder øje med, men landene skal først være politisk klar med hensyn til aftaler om afregning for vindenergien, siger Vagn Trend Poulsen til Reuters Finans.
Omvendt er Nordtank ikke interesseret i at komme ind på hverken det russiske eller det japanske marked. Det russiske marked er udelukket, fordi der ikke er økonomi i landet til at opstille vindmøller og Japan, fordi det japanske marked er for lille til mange vindmølleproducenter. Andre danske vindmølleproducenter, Micon og Vestas er allerede på banen i landet
- Japan og Rusland er helt ude af vores prioritering. Japan er ude, fordi markedet er for lille til mange firmaer, mens Rusland er ude, fordi situationen i landet er for uigennemskuelig, siger Vagn Trend Poulsen.
Tyskland, Kina, Storbritannien, Danmark og Indien hører til Nordtanks hovedmarkeder.
- Carl Johan Corneliussen (+45) 33 96 96 57.
(c) Reuters Limited 1997.
