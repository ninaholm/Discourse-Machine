USD-lån styrker DDB-solvens marginalt - kontorchef.

KØBENHAVN, 2 juni (Reuter) - Den Danske Banks planer om at optage et obligationslån på ca. 500 mio. USD i det amerikanske marked påvirker kun bankens solvensprocent marginalt, oplyser kontorchef Knud Erik Kristensen fra Den Danske Bank.
- Det kommer ikke til at betyde voldsomt meget. Uden at have beregnet det nøjagtigt vil jeg tro, at det betyder 0,1-0,2 pct., siger Knud Erik Kristensen.
Han henviser til, at Den Danske Bank næsten samtidig indfrier et obligationslån på 350 mio. USD, som trækker i modsat retning, ligesom bankens køb af den svenske Östgöta Enskilda Bank også trækker ned i solvensprocenten. I den anden retning trækker et lån på 300 mio. USD, som banken indgik aftale om allerede i april.
- Der er altså faktorer, der går i hver sin retning, og der kan også være sket småændringer i balancesammensætningen siden den 31. december 1996, hvor vi offentliggjorde solvensprocenten, siger Knud Erik Kristensen.
Lovens mindstekrav er en solvens på 8,0 pct., og ved årsskiftet blev bankens solvens opgjort til 9,8, men da Den Danske Bank offentliggjorde planerne om at købe Östgöta Enskilda Bank, blev det samtidig oplyst, at købet ville medføre en reduktion af koncernens solvens med ca. 0,7.
7,7 pct.point af koncernens solvensprocent kommer fra bankens betydelige kernekapital.
1 USD = 6,5307 kr.
- Ole Mikkelsen (+45) 33 96 96 54.
(c) Reuters Limited 1997.
