GOLDMAN S VENTER DANSK INFLATION OVER 3 PCT I 1998.

KØBENHAVN, 31 januar (Reuter) - Den danske prisudvikling giver grund til bekymring og vil i 1998 overstige tre pct. Det vurderer den amerikanske investeringsbank Goldman Sachs i sin seneste økonomiske prognose.
- Styrken i det økonomiske opsving vækker en del bekymring over udsigterne for inflationen. Stigende kapacitetsudnyttelse og højere lønkrav øger risikoen for udsigterne på længere sigt, og vi forudser, at inflationen vil stige fra 2,1 pct. i 1996 til 2,6 pct. i 1997 og 3,1 pct. i 1998, skriver Goldman Sachs.
Banken hæfter sig især ved de fremsatte lønkrav og nævner specifikt byggesektoren. Goldman Sachs forventer således, at timelønningerne vil stige med 4,4 pct. i 1997 og 4,6 pct. i 1998 mod 4,2 pct. i 1996.
- Det skulle blive udlignet ved en cyklisk løft i produktiviteten, og det fastholder en fornuftig udvikling i lønenhedsomkostningerne, men en forventet udvidelse af gevinstmarginerne underbygger vores skøn på en højere inflation, skriver Goldman Sachs.
Aktiviteten i den danske økonomi vil fastholde det relativt høje omdrejningstal i prognoseperioden, selv om det hjemlige forbrug ikke forventes at holde trit med de seneste års høje vækstrater, vurderer Goldman Sachs. Det skyldes forventningen om, at stærkere vækstrater i især Tyskland vil øge den danske eksport.
Den amerikanske banks økonomer har sat den økonomiske vækst til 2,4 pct. i 1996, stigende til 3,5 pct. i 1997 og 3,0 pct. i 1998. (/slj).
(c) Reuters Limited 1997.
