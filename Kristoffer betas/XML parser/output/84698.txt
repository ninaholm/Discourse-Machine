Otte danske KFX-aktier i kommende NOX-indeks - AROS.

KØBENHAVN, 12 juni (Reuter) - Kun otte danske KFX-selskaber vil have den rette størrelse til at indgå i det nye nordiske blue chip NOX-indeks, der skal lanceres i forbindelse med sammenlægningen af handelssystemerne på børserne i Stockholm og København.
Det viser beregninger, som Aros Securities og Den Danske Bank har foretaget for Reuters Finans torsdag.
Det nye NOX-indeks skal ifølge chefen for Stockholms Fondsbørs, Bengt Ryden, bestå af de 30 største svenske og danske selskaber.
Ifølge beregningerne fra de to danske storbanker, der er foretaget ud fra selskabernes nuværende markedsværdi, vil de danske selskaber i indekset blive: Novo Nordisk, Den Danske Bank, D/S 1912, D/S Svendborg, Danisco, Tele Danmark, Sophus Berendsen og Unidanmark.
Carlsberg ligger, ifølge beregningerne, tæt på en plads i det fine selskab, men må indtil videre nøjes med en placering som nummer 32.
Henrik Nordestgaard fra Aros Securities understreger, at han ikke kender den eksakte beregningsmodel for det nye indeks, men at beregningen er foretaget ud fra selskabernes markedsværdi.
- Hvilke selskaber der kommer til at indgå i et eventuelt NOX-indeks, vil naturligvis komme til at afhænge af udvælgelseskriterierne. Vores bud skal derfor tages med forsigtighed, idet vi udelukkende har kigget på de selskaber, der i dag indgår i de eksisterende indeks, siger Henrik Nordestgaard.
Hvis kriteriet kun var markedsværdien ville A-aktierne i eksempelvis D/S Svendborg og D/S 1912 blive en del af det nye indeks, mens de ikke er med i det danske KFX-indeks i dag, fordi der ikke er nok likviditet i de to papirer. Der kan være lignende tilfælde blandt de noterede aktier på børsen i Stockholm.
Børserne i Stockholm og København har ikke selv oplyst nærmere om den beregningsmetode, der skal ligge til grund for optagelsen i NOX-indekset.
Københavns Fondsbørs og Stockholms Fondsbørs underskrev torsdag en hensigterklæring om et vidtgående samarbejde med henblik på at skabe et fælles nordisk værdipapirmarked med navnet Nordic Exchanges - NOX.
Målt på markedsværdi er det svenske Ericsson med en værdi på 217,1 mia. kr., der kommer ind på første pladsen, fulgt af Astra og Volvo.
Først på femtepladsen dukker der en dansk virksomhed op, nemlig Novo Nordisk med en markedsværdi på 46,5 mio. kr.
- Jørn Nurkka (+45) 33 96 96 55.
(c) Reuters Limited 1997.
