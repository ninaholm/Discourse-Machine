SF MODSTANDER AF YDERLIGERE SALG AF TELE DK-AKTIER.

KØBENHAVN, 4 februar (Reuter) - Det vil være forkert af staten at nedbringe sin ejerandel i Tele Danmark yderligere, mener SF. Det siger partiets teleordfører, Aage Frandsen, i en kommentar til nedsættelsen af den arbejdsgruppe, der skal fastlægge værdien af statens ejerandel på ca. 51 pct. af Tele Danmark.
- Det er ikke ud fra en ideologisk betragtning, at vi er modstander af et salg. Men det er, fordi vi ikke mener, at staten skal sælge ud af sine værdier, siger Aage Frandsen til Reuters Finans.
Fredag kom det frem, at regeringen har nedsat arbejdsgruppen. Et svar fra gruppen ventes i sidste halvdel af 1997. Nedsættelsen af arbejdsgruppen kan være første skridt i retning af, at regeringen ønsker at nedbringe sin ejerandel yderligere. Men indtil videre afviser regeringen, at der er aktuelle planer om et salg.
Når Aage Frandsen ikke ser det som et ideologisk spørgsmål, skyldes det, at den side af sagen allerede blev afklaret, da børsnoteringen og det første aktiesalg blev vedtaget. Det skete i et politisk forlig, som SF ikke var en del af.
- I og med der allerede er solgt så mange aktier, så har man mistet styringen over Tele Danmark. Og det var regeringen allerede indstillet på dengang, siger han.
Den seneste demonstration af regeringens manglende lyst til at ville blande sig i Tele Danmarks drift kom i sidste uge fra forskningsminister Jytte Hilden i forbindelse med teleselskabets fyringsrunde.
- Selskabet må have fuld mulighed for at tilpasse sig markedet uden politisk indblanding, sagde Jytte Hilden. (/uha).
(c) Reuters Limited 1997.
