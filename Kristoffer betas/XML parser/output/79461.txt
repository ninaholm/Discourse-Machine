KURSREGULERINGER TRAK NED I LOLLANDS BANK I 96.

KØBENHAVN, 27 januar (Reuter) - Det er først og fremmest markant lavere kursreguleringer af værdipapirbeholdningen, der er skyld i, at Lollands Bank kom ud af regnskabsåret 1996 med et mindre overskud end i 1995, fremgår det årsregnskabet, som banken offentliggjorde mandag.
- Kursgevinsten på obligationer og aktier er 2,7 mio. kr. mod sidste års 5,7 mio. kr. Denne post bærer præg af, at vi har valgt at placere os således, at risikoen på denne beholdning har været meget begrænset, skriver ledelsen i regnskabet.
Banken kom ud af 1996 med et ordinært resultat på 17,6 mio. kr. mod 19,6 mio. kr. året før. Bundlinjeresultatet er 9,9 mio. kr. mod 12,8 mio. kr. i 1995. Forskellen skyldes blandt andet, at banken havde ekstraordinære udgifter på 1,7 mio. kr. i 1996. En mio. kr. af de ekstraordinære udgifter er brugt på nedskrivning af selskabets ejendomme, men 0,6 mio. kr. er brug på en renovering af omgivelserne ved hovedkontoret i Nakskov.
Bankens samlede omkostninger er faldet 0,9 pct. til 26,5 mio. kr., mens posten med tab og hensættelser på kunder faldt knap 34 pct. til 4,5 mio. kr.
Bankens udlån er uændret lige under 350 mio. kr., mens indlån er steget med godt syv pct. til 485,9 mio. kr.
Bankens ledelse venter, at resultatet af den primære bankdrift i 1997 bliver noget lavere, men da Lollands Bank kan fejre 90-års jubilæum i år, har bestyrelsen indstillet, at der udbetales 20 pct. i udbytte. Sidste år var udbyttet 15 pct. (/olm).
(c) Reuters Limited 1997.
