Færre henvendelser end ventet søndag - DDB.

KØBENHAVN, 2 juni (Reuter) - Den Danske Bank fik i går færre henvendelser end ventet, da bankens medarbejdere for første gang sad klar ved telefonerne på en søndag, oplyser bankdirektør Søren Møller Nielsen.
- Det lå i underkanten af, hvad vi havde forventet, men i øvrigt fungerede det, som det skulle, siger Søren Møller Nielsen til Reuters Finans.
Han mener, at det gode vejr kan have haft en afgørende rolle for interessen, da mange mennesker ganske enkelt opholdt sig udendørs i weekenden.
- Det havde nok hjulpet, hvis der havde været regnvejr i går, siger Søren Møller Nielsen.
Den Danske Bank oplyste i sidste uge, at den oprettede en ny service kaldet Danske Direkt, hvor kunderne kan ringe til banken og blive personligt betjent både om lørdagen og søndagen og langt ud over den normale åbningstid på hverdage. Banken udvidede i realiteten sine åbningstider til 72 timer fra 35,5 timer om ugen.
Inden premiereweekenden oplyste Søren Møller Nielsen, at han forventede op mod 1.000 henvendelser den første weekend. Søren Møller Nielsen vil ikke oplyse, hvor mange henvendelser der rent faktisk kom. Han oplyser blot, at der ikke kom så mange, som banken havde drømt om.
Banken har som defineret målgruppe, den store del af befolkningen, der køber hus eller bil i weekenden, som familier traditionelt bruger på at tage store økonomiske beslutninger.
- Alle henvendelser med nogle få undtagelser drejede sig om mennesker, der er interesseret i at bruge banken på en anden måde og komme i kontakt med os på utraditionelle tidspunkter, siger Søren Møller Nielsen om henvendelserne den første søndag.
Unibank har også planer om at åbne telefonerne på lørdage og søndage. Det sker midt i august.
- Ole Mikkelsen (+45) 33 96 96 54.
(c) Reuters Limited 1997.
