Regeringsplan med smukke mål uden midler - DI.

KØBENHAVN, 30 april (Reuter) - Regeringens plan for dansk økonomi rummer mange smukke mål. Men midlerne mangler, siger afdelingsleder, Richard B. Larsen, Dansk Industri (DI).
- Set fra økonomens synspunkt er der ingen nyheder. Det hele er genoptryk af regeringens finansredegørelse fra i fjor, siger Richard B. Larsen.
Han tilføjer, at DI flere gange har efterlyst en opgørelse over, hvor regeringen vil finde midlerne til at føre de smukke mål ud i livet.
- Det er svært at være ueing i de mål, regeringen sigter efter. DI er enig med regeringen i, at skatten skal ned, at gælden skal væk, og at færre skal gå på overførselsindkomst, siger Richard B. Larsen.
Han tilføjer, at han har svært ved at finde yderligere kommentarer til regeringens plan, som blev præsenteret for pressen efter et ekstraordinæret ministermøde tirsdag.
De konservatives finanspolitiske ordfører, Pia Christmas-Møller betegner regeringens nytrykte plan som &quot;endnu en luftig pjece&quot;.
- Vi kan ikke være uenige i de sympatiske mål, der står på regeringens ønskeseddel. Men hvor er midlerne?, skriver hun i en pressemeddelse.
Mens DI og de konservative ikke er euforisk over regeringens nytrykte pjece, har LO lutter lovord over for regeringens nyeste plan.
- Regeringen fortjener al mulig ros for, at den ønsker at gå endnu videre. Det viser, at vi har en handlekraftig regering, der oprigtigt har sat det oprigtige mål at fjerne den arbejdsløshed, der for få år siden var noget, man bare levede med. Og det er også nu, vi skal omsætte det økonomiske råderum til et menneskeligt råderum, skriver LO&apos;s formand Hans Jensen i en kommentar.
Regeringen har i sin pjece med titlen &quot;Danmark som foregangsland&quot; sat sig som mål at nedbringe ledigheden til 5,0 pct. i år 2005. Antallet af arbejdsløse skønner regeringen vil falde til 145.000.
I Finansredegørelsen fra december skønnede Finansminsteriet en ledighed i år 2005 på 5,7 pct. svarende til 165.000 personer.
- Eva Elgaard Pedersen (+45) 33 96 96 55
- Morten Bonde Pedersen (+45) 33 96 96 51.
(c) Reuters Limited 1997.
