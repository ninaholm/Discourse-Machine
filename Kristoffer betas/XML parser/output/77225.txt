FL97-FORHANDLINGER MÅ BRISTE ELLER BÆRE - K.

KØBENHAVN, 31 oktober (Reuter) - Der var ikke mange kommentarer fra hverken regeringen eller de konservative, da parterne torsdag kl. 10.30 gik til de forhandlinger om næste års finanslov, der måske kan føre til det endelige forlig.
Men Hans Engell fra de konservative sagde, at nu måtte det briste eller bære. De konservative havde før mødet ifølge Hans Engell ikke set regeringens seneste forligsskitse, der har været omtalt i flere medier torsdag.
- Jeg håber da, at vi når et langt stykke af vejen i dag. Men jeg vil ikke sætte en tidshorisont på, hvor lang tid det tager, sagde Hans Engell til pressen.
Ifølge Berlingske Tidende opererer regeringen med en forhøjelse af bruttoskatten som et led i en plan om at forenkle selskabsskatten. Til det svarede Hans Engell, at partiet under ingen omstændigheder vil være med til at øge det samlede skattetryk.
- De konservative medvirker ikke til en aftale, der vil betyde en forhøjelse af skattetrykket. Nu må vi se på regeringens samlede skitse, og så må vi i gang forhandlingerne, sagde Hans Engell.
Regeringens chefforhandler, finansminister Mogens Lykketoft strøg lige ind i mødelokalet i Finansministeriet uden at ville komme med en kommentar før forhandlingerne. (/uha).
(c) Reuters Limited 1996.
