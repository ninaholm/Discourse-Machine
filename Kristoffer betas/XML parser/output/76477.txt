MIDTBANK SER DÆMPET REAKTION PÅ US-RENTESTIGNING.

KØBENHAVN, 24 september (Reuter) - I tilfældet af en amerikansk rentestigning ved tirsdagens længe ventede FOMC-møde, vil reaktionen på de finansielle markeder være begrænset, vurderer Midtbank i sin ugentlige markedskommentar, Finans Fokus.
- Midtbank forventer på såvel valuta-, aktie-, og obligationsmarkedet en ret behersket reaktion på renteforhøjelsen - hvis den altså kommer, skriver Midtbank.
Midtbank betragter en renteforhøjelse som en naturlig fortsættelse af Federal Reserves pengepolitik.
- En renteforhøjelse nu ligner mest en finjustering af en i øvrigt stabil og meget robust amerikansk økonomi... Samtidig er de amerikanske nøgletal ikke helt entydige, og der er fortsat kun indikationer på stigende inflation, og endnu ikke målbare stigninger i den amerikanske inflation, skriver Midtbank.
Udviklingen i de amerikanske arbejdsløshedstal understøtter en amerikanske rentestigning, mener Midtbank.
- Den amerikanske centralbank har i flere måneder haft alibi for at gennemføre en renteforhøjelse. Således har de økonomiske væksttal, især arbejdsløshedstallene givet rigelig begrundelse for at hæve de korte renter. Arbejdsløshedsprocenten har længe befundet sig i det &quot;røde felt&quot;, idet den amerikanske økonomi historisk set har fået stigende inflation, når arbejdsløsheden faldt til under seks pct, skriver Midtbank.
Ifølge Alan Grenspans Humphrey Hawkins tale, er den historiske sammenhæng mellem inflation og arbejsløshed ophævet.
- I den samme tale understregede centralbankchefen, at han ikke troede denne situation ville fortsætte i lang tid. Spørgsmålet er derfor, om ikke centralbanken er nået til den erkendelse, at arbejdsløsheden er så lav, at det uundgåeligt vil føre til stigende inflation, og ... at det er tid for handling, således at centralbanken fortsat vil have markedets tillid og vise, at man agerer, før økonomien udvikler sig skævt, skriver Midtbank.
Midtbank forventer, at den amerikanske Fed-fund rente vil blive hævet med 25 til 50 bp fra 5,25 pct. (/clm).
(c) Reuters Limited 1996.
