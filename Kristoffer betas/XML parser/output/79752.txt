RISIKO FOR TILBAGESALG I EDB GRUPPEN - MIDTBANK.

KØBENHAVN, 4 februar (Reuter) - Der er risiko for et tilbagesalg af aktier i EDB Gruppen, hvis selskabet ikke lever op til de høje forventninger i markedet, mener analytikere fra Midtbank.
- Aktien er dyr målt på nøgletal, og der er i markedet meget store forventninger til den fremtidige indtjening. Såfremt disse høje indtjeningsforventninger ikke indfries inden for en overskuelig fremtid, må et tilbagesalg i aktien imødeses, hedder det i det ugentlige Finans Fokus, som Midtbank udgiver.
EDB Gruppens aktier er siden begyndelsen af 1996 steget fra kurs 71 til kurs 225 inden offentliggørelsen af årsregnskabet for 1996 i sidste uge. Overskuddet var på 33,2 mio. kr. før skat mod 27,1 mio. kr. året før.
- Et resultat på linie med selskabets egne forventninger og en smule skuffende for markedet, skriver Midtbank.
Mandag lukkede selskabets aktier i niveauet 210. (/olm).
(c) Reuters Limited 1997.
