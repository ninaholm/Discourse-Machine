LD-investeringer i danske aktier gav 32 pct i 96.

KØBENHAVN, 16 april (Reuter) - Lønmodtagernes Dyrtidsfond (LD) opnåede et afkast på 32,0 pct. inklusiv udbytter på sine investeringer i danske børsnoterede selskaber i 1996. Før udbytte var afkastet på 29,1 pct., som kan sammenlignes med en stigning i totalindekset på Københavns Fondsbørs på 28,8 pct., fremgår det af fondens årsregnskab.
Fondens investeringer i udenlandske aktier har givet et afkast på hele 46 pct. Til sammenligning viste Morgan Stanley&apos;s Europaindeks en fremgang på 29,9 pct inklusiv udbytter, mens det tilsvarende verdensindeks steg 21,7 pct. i 1996.
- Afkastet har isoleret set betydet en forøgelse af værdien af LD&apos;s beholdning med mere end 500 mio. kr., skriver fonden i regnskabet.
Blandt LD&apos;s største aktie-investeringer i udlandet i 1996 er Reuters Holding,, Airtours og Brødrene Dahl.
Ved udgangen af 1996 var den samlede markedsværdi af LD&apos;s udenlandske aktier 1.997 mio. kr., mens tallet for beholdningen af danske børsnoterede aktier var på godt 12 mia. kr.
LD opnåede et samlet resultat af investeringsvirksomheden på 4.450 mio. kr. i 1996 mod 2.016 mio. kr. i 1995.
- Ole Mikkelsen (+45) 33 96 96 54.
(c) Reuters Limited 1997.
