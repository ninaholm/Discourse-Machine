Mange interessante opkøbsmuligheder - Oticon.

KØBENHAVN, 3 april (Reuter) - Oticon er forholdsvis sikker på, at koncernens nye erklærede strategi om aktivt opkøb af virksomheder vil lykkedes. Det fremgik på et investormøde torsdag i anledning af koncernens regnskab for 1996, der blev fremlagt onsdag.
- Hånden på hjertet vil det ikke tage os mange dage at lave en liste med 100 virksomheder, der er interessante for Oticon, sagde selskabets adm. direktør Lars Kolind.
Han ønskede dog ikke at konkretisere planerne, der således kan indeholde opkøb inden for alle af koncernens tre forretningsområder: høreappater, diagnostiske instrumenter og lydsystemer. Derudover kan et eventuelt opkøb også befinde sig på grænsen til eksisterende forretningsområder.
(c) Reuters Limited 1997.
