CMO 95-1&apos;s overskud mere end halveret i 1996.

KØBENHAVN, 18 april (Reuter) - Collateralized Mortgage Obligations (CMO) Denmark 95-1&apos;s overskud efter skat faldt i 1996 med 54 pct. til 329.000 kr. Det fremgår af selskabets regnskab, der blev fremlagt fredag.
Netto renteindtægter steg imidlertid betragteligt til 3,4 mio. kr. fra 2,3 mio. kr. i 1995. Men samtidig steg udgifter til personale og administration med knap to mio. kr. til tre mio. kr.
CMO Denmark 95-1 havde ved udgangen af 1996 en samlet balance på 2,46 mia. kr. Heraf udgjorde egenkapitalen 10,3 mio. kr.
Selskabet begyndte sine aktiviteter den 13. juli 1995, hvor der blev erhvervet nominelt 2,3 mia. kr. realkreditobligationer.
CMO&apos;er er obligationer udstedt på baggrund af en portefølje af realkreditobligationer således, at realkreditobligationernes egenskaber indenfor kreditrisiko, renterisiko, konverteringsrisiko og løbetid omfordeles på de forskellige CMO&apos;er, så de tilpasses investorernes behov.
Selskabet ophører, når alle obligationer er udtrukket, eller såfremt selskabet Structured Finance Servicer udnytter sin option til at købe realkreditobligationerne, hvilket tidligst kan ske, når der er 10 pct. tilbage af beholdningen.
Ultimo 1996 udgjorde beholdningen 67,6 pct. af den oprindeligt erhvervede.
I 1997 forventes et positivt resultat på niveau med 1996, fremgår det.
Bestyrelsen indstiller, at der for 1996 udbetales et udbytte på 82,80 kr. per aktie a 1.000 kr.
- Eva Elgaard Pedersen (+45) 33 96 96 58.
(c) Reuters Limited 1997.
