Finansrådet parat til at drøfte skatter - Krarup.

KØBENHAVN, 8 august (Reuter) - Pengeinstitutternes organisation, Finansrådet, er parat til at drøfte selskabsskat, aktieafgift og anden form for skat med regeringens embedsfolk, hvis det tema skulle komme for i det store udvalg, der snart nedsættes for at &quot;analysere og vurdere&quot; den finansielle sektor efter år 2000. Det siger rådets formand, Unibanks direktør, Thorleif Krarup til Reuters Finans fredag.
- Min første fornemmelse efter at have læst udkastet til kommissoriet var, at der nok ikke skal snakkes skat. Men skulle det alligevel ske, vil Finansrådet være indstillet på at gå ind i de drøftelser, siger han.
Hvis regeringen skulle fremføre et ønske om at få finansieret en nedsættelse af selskabsskatten med en aktieafgift på 15 pct., sådan som man gjorde i forrige års finanslovsforhandlinger og eventuelt kæde det sammen med en forhøjelse af aktieloftet, der nu gælder for ATP, LD og pensionskasserne, vil pengeinstitutterne fremføre et krav om at ophæve lønsumsafgiften, understreger Thorleif Krarup. Denne afgift giver for tiden staten et provenu på 1,5 mia. kr. om året.
- Lønsumsafgiften er ikke alene dybt uretfærdig men i højeste grad konkurrenceforvridende i forhold til de aktører, som pengeinstitutterne konkurrerer med, ikke mindst efter år 2000. Vi vil i udvalget arbejde for ens spilleregler for alle på det finansielle marked, så en drøftelse i udvalget af afgiften er yderst relevant, siger Thorleif Krarup.
Han understreger, at Finansrådet hermed på ingen måde har sanktioneret en aktieafgift. I hans ord ligger kun, at pengeinstitutterne er parate til i udvalget at drøfte alle spørgsmål af betydning for den finansielle sektor, uanset i hvilken sammenhæng regeringens embedsmænd måtte præsentere dem.
Arbejdsminister Jytte Andersen siger til Reuters Finans, at man i Økonomiministeriet her og nu ikke vil være med til at hæve ATP&apos;s og LD&apos;s aktieloft til 40 pct., fordi teamet skal indgå i de undersøgelser, der skal ske i udvalget &quot;om den finansielle sektor efter år 2000&quot;.
Finansminister Mogens Lykketoft sagde mandag til Det fri Aktuelt om aktieloftet, at regeringen selvfølgelig &quot;lytter til, hvad parterne kommer med, og hvis der er enighed om det parterne imellem, har det selvfølgelig stor vægt&quot;.
Kilder siger til Reuters Finans, at der er lagt op til, at embedsmænd og den finansielle sektor skal finde hinanden i udvalget, således at der om mange sager kan komme en fælles indstilling til regeringen og Folketinget.
I 1993 indstillede den finansielle sektor og regeringens embedsmænd i enighed efter deres udvalgsarbejde til Nyrups daværende flertalsregering, at pensionskasserne fik hævet deres aktieloft til 50 pct., men i regeringen ville CD ikke gå længere end 40 pct. Det blev derefter vedtaget af Folketinget, imod de konservatives og Venstres stemmer.
- Erik Matzen (+45) 33 96 96 51.
(c) Reuters Limited 1997.
