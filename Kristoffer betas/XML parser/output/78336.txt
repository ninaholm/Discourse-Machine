TYSKE OBLIGATIONSRENTER HAR BUNDET - UNIBANK.

KØBENHAVN, 16 december (Reuter) - De tyske obligationsrenter har bundet, vurderer Unibank Markets i den ugentlige kommentar til rentemarkedet.
- Set i bakspejlet burde sidste uges hovedbudskab - rentebunden nærmer sig i Tyskland - have været rentebunden passeret i Tyskland, skriver Unibank Markets.
I starten af december bundede den 10-årige tyske rente i knap 5,60 pct. og ligger nu aktuelt i underkanten af 5,90 pct., anfører Unibank - tværtimod.
- Vi har ikke forventning om, at renten vil blive presset tilbage til 5,60 pct. eller under, men forudser derimod yderligere rentestigninger over de kommende måneder. I de kommende uger ventes udsving mellem 5,75 og 6,00 pct., skriver Unibank.
Om udsigterne for det danske obligationsmarked maner Unibank Markets&apos; analytikere til forsigtighed. Banken vurderer eksempelvis, at den seneste tids overperformance af danske papirer er spekulativt præget.
- Producerer EU-topmødet en aftale om en stabilitetspagt, forventes det at fremme den igangværende tendens til konvergens i Europa og Danmark ventes på den baggrund at fortsætte spændindsnævringen til Tyskland. Vi forventer dog ikke, at det 10-årige spænd kan komme under 75 bp., vurderer Unibank Markets.
Mandag formiddag ligger den lange danske merrente i 86 bp. mod 84 bp. fra morgenstunden.
De 15 EU-lande blev i weekenden enige om en stabilitetspagt, der frikender lande med et fald i den økonomiske vækst (BNP) på 2,0 pct. eller mere fra at blive pålagt bøder, hvis de bryder kriteriet om et budgetunderskud på under 3,0 pct. af BNP. I tilfælde af fald i BNP på mellem 0,75 og 2,0 pct., er det op til Ministerrådet at afgøre om det paågældende land skal idømmes bøder. (/slj).
(c) Reuters Limited 1996.
