Den Kbh Bank nedjusterer anbefaling på Kbh Luft.

KØBENHAVN, 4 april (Reuter) - Analytikerne hos Den Københavnske Bank har nedjusteret sin anbefaling på Københavns Lufthavne til hold fra anbefalingen køb på niveau, fremgår det af Månedsbrevet, som banken udgiver.
Analytikerne betragter bortfaldet af indtægter fra salg af toldfrie varer i 1999 som det største problem for Københavns Lufthavne.
- For at kompensere for tabet af denne store indtjeningskilde vil Københavns Lufthavne hæve lufthavnstaksterne. Såfremt Københavns Lufthavne ønsker at fremstå som en konkurrencedygtig nordeuropæisk lufthavn, vil der være en grænse for, hvor højt disse takster kan hæves. Det er vores vurdering, at det blive yderst vanskeligt at kompensere fuldt ud for dette indtjeningstab, hedder det i analysen, der er dateret den 31. marts.
De massive investeringer, som lufthavnen allerede har planlagt, er ifølge Den Københavnske Bank nødvendige, hvis selskabet skal gøre sig nogle forhåbninger om at få erstattet indtægten fra det toldfrie salg med andre indtægter.
Den Københavnske Bank forventer en omsætning på 1,6 mia. kr. i 1997, mens resultatet af den primære drift ventes at blive 535 mio. kr. mod 485,1 mio. kr. i 1996. Resultatet før skat ventes at blive på 465 mio. kr. i 1997 og 505 mio. kr. i 1998.
- Ole Mikkelsen (+45) 33 96 96 54.
(c) Reuters Limited 1997.
