HSBC James Capel nedjusterer Novo-indtjening.

KØBENHAVN, 15 august (Reuter) - Investeringsbanken HSBC James Capel i London har nedjusteret sine skøn for indtjeningen i Novo Nordisk efter selskabets fremlæggelse af halvårsregnskab onsdag. Anbefalingen er fortsat hold, fremgår det af et notat.
- Vi sænker vores skøn for indtjeningen på grund af højere udgifter til forskning og udvikling samt til salg og marketing, selv om effekten af restruktureringen slår hurtigere igennem end forventet, skriver HSBC James Capel.
De nye skøn lyder på en indtjening per aktie (EPS) på 26,9 kr. i 1997 og på 31,2 kr. i 1998 mod hhv. 28,9 kr. og 32,7 kr. Nedjusteringerne betyder, at HSBC James Capel nu forventer et nettoresultat i 1997 på 2.021 mio. kr. og på 2.342 mio. kr. Det er hhv. 150 mio. kr. og 112,5 mio. kr. lavere end tidligere estimeret.
De britiske analytikere vurderer, at Novo Nordisks aktie handler til en lille rabat i forhold til medicinalsektoren generelt.
- Med udsigt til få positive nyheder på kort sigt, fastholder vi vores hold-anbefaling, skriver HSBC James Capel.
Under et mindre afsnit for risici beskæftiger HSBC James Capel sig med det faldende insulinsalg i USA, målt i US-dollars.
- Novo Nordisk har fastholdt sin markedsandel på omkring 20 pct., men sælger nu flere produkter til større grossister, der forlanger større rabatter. Denne trend ser ud til at have accelereret i andet kvartal, skriver banken.
Indenfor enzym-forretningen er salget til tekstilindustrien faldet. HSBC anser konkurrencen på enzym-markedet for at være stærk, og priskrige kan bryde ud.
- På denne baggrund mener vi, at enzym-forretningen skal have en lavere rating end lægemidlerne, skriver HSBC James Capel.
Novo Nordisk fik i første halvår et overskud før skat på 1.345 mio. kr., svarende til en stigning på ni pct.
- Søren Linding Jakobsen (+45) 33 96 96 53.
(c) Reuters Limited 1997.
