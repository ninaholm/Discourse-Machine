Brug højkonjunkturen til reformer - overvismand.

KØBENHAVN, 8 august (Reuter) - Regeringen bør bruge den nuværende højkonjunktur til at gennemføre mere langsigtede reformer i forbindelse med finansloven for 1998, mener overvismand Niels Kærgård. Både på arbejdsmarkeds-og pensionsområdet.
- Man skal udnytte højkonjunkturen som smøremiddel til de mere langsigtede reformer, siger Niels Kærgård til Reuters Finans.
Overvismanden advarer mod udelukkende at diskutere kortsigtede indgreb, der kan modvirke en eventuel overophedning af økonomien, når næste års finanslov skal forhandles på plads.
- Der er bestemt behov for at diskutere større ting som stramninger på arbejdsmarkedet og metoder til at friste de lidt ældre til at blive længere tid på arbejdsmarkedet. Langsigtede reformer, som samtidig har en konjunktureffekt, der passer ind i det nuværende konjunkturbillede, siger Niels Kærgård.
- Og det er jo altid lettere at lave den slags indgreb i en højkonjunktur, end det er i en lavkunjunktur, påpeger overvismanden.
Dermed ligger han på linie med LO-formand Hans Jensen, der i sidste uge opfordrede regeringen til at udnytte højkonjunkturen til at tage fat på strukturelle reformer.
- Tiden er blandt andet inde til at gå overførselsindkomstsystemerne efter i sømmene, skrev Hans Jensen i en kronik sidste fredag i Berlingske Tidende.
Budskabet fra overvismanden er ikke nyt. I vismandsrapporten fra maj hed det, at muligheden for en begrænsning af overførselsindkomsterne naturligt bør indgå i en debat om prioriteringen af de offentlige finanser.
Regeringen fremlægger sit forslag til næste års finanslov tirsdag den 26. august.
- Stig Ørskov Pedersen (+45) 33 96 96 59.
(c) Reuters Limited 1997.
