SHB NÆPPE INTERESSERET I AMAGERBANKEN - ANALYTIKER.

KØBENHAVN, 4 oktober (Reuter) - Svenska Handelsbanken er næppe interesseret i at overtage Amagerbanken. Det lyder ulogisk. Sådan vurderer en analytiker, der følger de danske banker tæt, de seneste dages forlydende om svensk opkøb af aktier i Amagerbanken.
- Hvad skal Svenska Handelsbanken, der er Skandinaviens mest veldrevne og omkostningsbevidste bank, med en gammel ramponeret skude som Amagerbanken. Selv om tanken lyder besnærende, og der er gået spekulation i det, så tror jeg bare ikke på det, siger analytikeren, der ønsker at være anonym.
Prisen for Amagerbankens aktier er steget 17 pct. siden i tirsdags, og der har været ekstra stor aktivitet i papiret på Københavns Fondsbørs.
Tirsdag den 1. oktober kunne en aktie i Danmarks 10. største børsnoterede pengeinstitut købes for 167 kr., men fredag nåede prisen op i årets højeste niveau ved kurs 200.
- Hvis jeg havde Amagerbank-aktier, ville jeg sælge på den her spekulation, siger analytikeren.
Amagerbanken har 26 filialer, hvoraf de 17 er placeret på selve Amager, og beskæftiger ca. 450 mennesker.
- Med hovedparten af filialerne på Amager, så er det ikke specielt velbeslåede privatkunder, som banken har, siger analytikeren.
Uden at anse det for at være realistisk, mener han, at Forstædernes Bank er langt mere interessant for Svenska Handelsbanken, fordi den har kunder med en generel højere indtægt, og det passer bedre ind i den svenske banks profil og intentioner.
Onsdag afviste Svenska Handelsbankens direktør i Danmark, Nils-Erik Persson, over for Reuters Finans blankt alle forlydende om opkøb af aktier i Amagerbanken.
Svenske Handelsbanken er på størrelse med Danmarks største pengeinstitut, Den Danske Bank. Men den svenske bank drives med langt færre ansatte end Den Danske Bank.
Svenske Handelsbanken åbnede den første egentlige filial for privatkunder forleden, men banken har været i Danmark siden 1992, hvor den først og fremmest har koncentreret sig om børsaktiviteter og erhvervskunder. Nu har banken givet udtryk for et ønske om at etablere flere filialer for privatkunder i Danmark.
I Norge og Finland, hvor Svenska Handelsbanken er henholdsvis det sjettestørste og det fjerdestørste pengeinstitut, har fremgangsmåden været opkøb. (/olm).
(c) Reuters Limited 1996.
