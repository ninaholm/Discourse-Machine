BG Bank opjusterer prognose for 1997.

KØBENHAVN, 19 august (Reuter) - Landets tredjestørste bank, BG Bank, opjusterer sine hidtidige forventninger til basisindtjeningen for hele 1997. Det fremgår af koncernens regnskab for første halvår, der blev fremlagt tirsdag.
- Samlet forventes bankens basisindtjening i 1997 at ligge over 1996. Koncernens samlede resultat for 1997 vil endvidere være påvirket af udviklingen i obligations-og aktiekurserne. Med uændret kursniveau anslås bankens skattebetaling for 1997 til knap 25 pct. af det samlede resultat, skriver BG Bank.
I første halvår 1997 fik BG Bank et overskud før skat på 1.063 mio. kr. mod 821 mio. kr. i den tilsvarende periode sidste år.
(c) Reuters Limited 1997.
