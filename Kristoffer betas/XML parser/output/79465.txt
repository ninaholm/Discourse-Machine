TOPSIL OP PÅ BLA TILFREDSHED MED PRODUKT - DEALERE.

KØBENHAVN, 27 januar (Reuter) - Topsil-aktien er kommet særdeles godt fra start i denne uge. Det skyldes bl.a., at selskabets adm. direktør, John Olesen, fredag oplyste til Reuters Finans, at firmaet har fået indfriet sine forventninger til et ny-udviklet silicium-produkt.
Det oplyser to dealere til Reuters Finans.
Straks fra morgenen steg aktien 60 kr. og handles ved middagstid til 900 kr. - 109 kr. over fredagens lukkekurs.
- Det undrer os, at ikke alle har fået de meldinger, som direktøren i Topsil gav til Reuters. Der sidder flere i markedet og er utilfredse, fordi de solgte i fredags uden at kende til nyhederne, siger en dealer.
Topsils adm. direktør, John Olesen, oplyste endvidere, at firmaet regner med at erobre tabte markedsandele tilbage på sit tidligere hovedmarked i Japan med det nye produkt.
Desuden forklarede han, at Frederikssund-virksomheden regner med at flytte en større del af sin forarbejdning til udlandet de kommende år.
Til Fondsbørsen meddelte Topsil kort forinden, at virksomheden har købt halvdelen af en amerikansk maskinfabrik, Riotech Inc. (/mbp).
(c) Reuters Limited 1997.
