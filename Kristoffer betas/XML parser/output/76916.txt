SYDBANK SER STIGNING I AKTIER I 1997 PÅ 10-15 PCT.

KØBENHAVN, 16 oktober (Reuter) - Det danske aktiemarked vil frem til ultimo 1997 stige 10-15 pct. som følge af øgede vækstforventninger, et fortsat lavt renteniveau og en fortsat rigelig likviditet i markedet, vurderer Sydbank i sin seneste analyse af det danske aktiemarked, Fondsudsigten.
- Drivkraften i 1997 bliver i høj grad vækstforventninger, hvor den i 1996 primært har været rentefald og dollarstyrkelse, skriver Sydbanks økonomer i prognosen.
Banken forventer i resten af 1996 et stort set uændret marked, men med mulighed for korrektion på kort sigt.
Sydbank hæfter sig ved, at udlandets efterspørgsel i år har været på et højt niveau. I de første otte måneder af 1996 har udlandet foretaget nettokøb af danske aktier for ca. 5,7 mia. kr., hvilket er ca. 1,7 mia. kr. højere end i de første otte måneder af 1995.
Men banken pointerer, at det ikke er sikkert, at den udenlandske efterspørgsel vil blive fastholdt.
- I det omfang den økonomiske vækst i Europa viser tegn på acceleration, vil det kunne reducere interessen for det danske aktiemarked relativt til resten af Europa. Øgede vækstrater i Europa vil nemlig kunne flytte investorernes penge til mere cykliske markeder end det danske. Det vil kunne føre til et tilbagesalg, hvilket vil kunne presse aktiekurserne, vurderer Sydbank.
Udover en faldende interesse fra udlandet, vurderer Sydbank også, at bl.a. en rentestigning i USA kan få negativ indflydelse på markedet. (/eep).
(c) Reuters Limited 1996.
