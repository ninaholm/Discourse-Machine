Presserunde - Generelle nyheder onsdag 18 juni.

Reuters står ikke inde for avisartiklernes nøjagtighed 1) Hafnia og Balticas finanskrise i 1992 kunne muligvis være undgået. Finanstilsynet advarede nemlig allerede halvandet år før krisen brød ud Industriministeriet mod konsekvenserne af de fjendtlige overtagelsesforsøg, der siden betød, at begge selskaber holdt op med at eksistere, som man kendte dem. Advarslen blev således helt overhørt af industriminister Anne Birgitte Lundholt. (Børsen side 1 og 27)
2) SF har på forhånd presset regeringen op i en krog, inden EUs regeringskonference i foråret går ind i sin afgørende fase. SF-formand Holger K. Nielsen har således gjort det klart, at der ikke på nogen måde skal fires ved de danske EU-forbehold. Dermed pålægges regeringen også at blokere for, at de andre EU-lande kan ændre regler om det retslige og indre samarbejde. (Børsen side 15)
3) Danmarks skal i slutspurten om EUs regeringskonference gøre åbenhed og demokrati til en mærkesag. Det fastslår en dagsorden, som SF, Socialdemokratiet og Venstre i dag fremsætter i fællesskab. Det usædvanlige fodslag markeres samtidig med forhandlinger i Statsministeriet. (Politiken side 7)
4) Efter at regeringen har erkendt, at 13 lande vil gå sammen om en fælles asylpolitik, er det danske EU-forbehold om flygtninge og indvandrere kommet under ny beskydning. Den konservative partileder, Per Stig Møller, taler nu om at sende danskerne til EU-stemmeurnerne allerede til efteråret, eller til januar næste år. Samtidig mener Holger K. Nielsen fra SF, at regeringen skal benytte sin vetoret til at forhindre området i at blive et inter-statsligt anliggende. (Berlingske Tidende side 1)
(Presserunden er udarbejdet af Finansinformation).
(c) Reuters Limited 1997.
