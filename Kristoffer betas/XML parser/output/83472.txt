Stigende eksport øger overskud hos Cubic.

KØBENHAVN, 7 maj (Reuter) - Stigende salg uden for Danmarks grænser har været med til at øge resultatet hos Cubic-Modulsystem i første halvdel af regnskabsåret 1996/97, fremgår det af regnskabet, det blev offentliggjort onsdag.
- Den samlede eksportomsætning er på koncernniveau forøget med 14 pct. sammenlignet med sidste år. Denne udvikling anses for tilfredsstillende og er medvirkende til en fortsat reduktion af afhængigheden af det danske marked, skriver ledelsen i regnskabet, der viste et resultat før skat på 10,2 mio. kr. mod 8,5 mio. kr. i den tilsvarende periode året før.
Resultatet er det bedste i koncernens historie, og udover den stigende eksport har datterselskaberne også været med til at øge overskuddet, fremgår det.
(c) Reuters Limited 1997.
