Dansk køb af Fona ikke sandsynlig - analytikere.

KØBENHAVN, 22 juli (Reuter) - En dansk overtagelse af den engelsk-ejede radio-, tv-og elektronikkæde, Fona, anses ikke som særlig sandsynlig, vurderer flere danske analytikere overfor Reuters Finans onsdag.
Spekulationerne om en dansk overtagelse af kæden er opstået efter, at Dagbladet Børsen onsdag har lanceret ideen om, at bl.a Tele Danmark skulle være interesseret i kæden.
- Jeg kan ikke umiddelbart forestille mig, at Tele Danmark kunne være interesseret i at gå ind i en branche med faldende indtjening, siger en analytiker.
Dermed er han på linie med flere af sine kollegaer, som mere hælder til en fortsat udenlandsk løsning.
- Det må næsten være ny udenlandsk investor, som overtager Fona, da der ikke er nogen oplagte danske kandidater, der har den fornødne kapital, siger en anden analytiker.
Det er anden gang inden for et årstid, at den engelske kæde Thorn sætter Fona til salg. Da Fona for et årstid siden blev sat til salg blev salgstilbuddet dog trukket tilbage, da ingen af de interessede købere bød en pris, som ledelsen af Thorn fandt tilfredsstillende.
Nu forsøger de engelske ejere endnu engang at sælge den danske kæde, hvilket ifølge Børsens oplysninger skal ske til en lavere pris.
Tidligere er den danske tv-radio-og elektronikkæde, Fredgaard, blevet nævnt som en mulig køber, men det anser analytikerne for meget usandsynligt.
- Fredgaard har slet ikke pengene til et så stort opkøb. Jeg anser det som meget usandsynligt, at Fredgaard skulle være interesseret i at overtage Fona, da kæden næsten er dobbelt så stor som Fredgaard. Synergieffekten ville være meget lille, fortsætter han.
Hos Fredgaard har det ikke været muligt at træffe nogen, der har kunnet kommentere salget af Fona.
Analytikerne venter ikke, at en ny udenlandsk ejer af Fona vil betyde ny priskrig på det stærkt konkurrence prægede danske marked.
- Indtjeningen er i forvejen presset til det yderste, så en ny udenlandsk ejer vil nok ikke gå ind og presse indtjeningen yderligere, vurderer en analytiker.
Fona har på nuværende tidspunkt en markedsandel på godt 18 pct. i Danmark, mens Fredgaard havde en andel på 10 pct. før købet af Selandia-kæden.
Selandia har en markedsandel på godt tre pct. Det viser en markedsoversigt, som Fredgaard delte ud på et investor-og analytikermøde i slutningen af maj.
Ifølge markedsoversigten stiler Fredgaard mod en markedsandel på 13 pct. i år 2000.
- Jørn Nurkka (+45) 33 96 96 55.
(c) Reuters Limited 1997.
