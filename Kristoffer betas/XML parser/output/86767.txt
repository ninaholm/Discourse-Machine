Tvivl om VK&apos;s kapitalpension-skat - analytikere.

KØBENHAVN, 15 august (Reuter) - Længere tid med en alt for høj statsgæld og øgede krav om hurtigere statslige budgetforbedringer kan blive kravet, hvis VK&apos;s overvejelser om at nedsætte 40 pct.&apos;s afgiften på kapitalpension til 30 pct. gennemføres. Det vurderer analytikere i flere ministerier over for Reuters Finans fredag.
Venstres politiske ordfører Anders Fogh Rasmussen sagde tirsdag til Reuters Finans, at VK i øjeblikket arbejder med en seniorpakke, der bl.a. skal få ældre til at blive længere på arbedsmarkedet, bl.a. ved at nedsætte 40 pct. afgiften på kapitalpension, og han nævnte som eksempel en nedsættelse til 30 pct., hvis man venter med sin pensioneringen til man bliver 63 år.
Men analytikere i flere ministerier tror over for Reuters Finans ikke på, at man opnår den ønskede virkning med forslaget.
- Forslaget vil primært gavne en gruppe af erhvervsaktive med pæne indkomster, som alligevel ikke havde planer om at gå på pension før. Og andre vil ikke ændre deres planer, men gå af som 60-årige, som de hele tiden har planlagt. Over for disse mennesker vil den lavere afgift ikke få den ønskede virkning, siger én.
Finansministeriet lavede i Finansredegørelse 96 en længere beregning af den nuværende pensionsopsparing, for at belyse virkningen på de offentlige finanser. Heri konkluderedes, at pensionsopsparingen bidrager kraftigt til at øge den offentlige gæld, men at staten ville få sin skat af den fradragsberettigede pensionsopsparing hjem på udbetalingstidspunktet.
- Det vil der så ikke blive tale om, og det medfører, at statsgælden vil være meget stor i endnu flere år, med mindre der gennemføres store offentlige besparelser, siger en analytiker.
En anden vurderer, at en nedsættelse vil være givtig for pensionsspareren, men betyde en forværring af de offentlige finanser, alt andet lige.
I Finansredegørelse 96 skriver Finansministeriet, at en forøgelse af tilbagetrækningsalderen til 63,5 år fra nu 61,5 år, sådan som regeringen ønsker &quot;næppe kan realiseres inden for rammerne af de nuværende tilbagetrækningsregler og vilkår for ældre på arbejdsmarkedet&quot;. Der skal med andre ord ske noget mere.
Analytikerne mener ikke, at VK&apos;s tanker vil bidrage konstruktivt til både at afvikle statsgælden, og samtidig fremtidssikre velfærdssamfundet med kun 2 personer i den erhvervsaktive alder for hver person i pensionsalderen i år 2030, mod i dag 3 personer.
- Erik Matzen (+45) 33 96 96 51.
(c) Reuters Limited 1997.
