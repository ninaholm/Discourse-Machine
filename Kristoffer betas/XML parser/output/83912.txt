Ekspert-udsagn om boligskatter nytteløse - Frp.

KØBENHAVN, 21 maj (Reuter) - Det kan ikke nytte noget, at regeringen først melder ud i dagspressen omkring boligskatter, og siden henter opbakning fra eksperter til alle sider, sagde Kirsten Jacobsen (Frp.) under en forespørgsel i Folketinget til regeringen om boligskatter onsdag.
- Der er ligeså mange eksperter, der har en mening om det her, som der er eksperter til, sagde hun.
Om bemærkningen var møntet specielt på onsdagens vismands-rapport fra Det Økonomsike Råd, står hen i det uvisse.
Ihvertfald anbefalede rådet, at boligskatterne hæves.
- Set i et internationalt lys beskatter Danmark jord og fast ejendom lavt i forhold til beskatning af bl.a. arbejdskraft og kapital. En øget beskatning af de immobile faktorer er derfor en oplagt mulighed, skriver rådet i sin rapport.
Samme tanke udtrykte skatteminister Carsten Koch på en konference i sidste uge om fremtidens ejerboligmarked.
- Hvis det danske skattesystem fortsat udhules på grund af kapitalen og arbejdskraftens frie bevægelighed, kan der være grund til at overveje at hæve boligskatten. Den faste ejendom flytter sig ihvertfald ikke til udlandet, sagde han.
Skatteministeren præciserede under onsdagens folketings-debat, at han talte om en mulighed, som regeringen muligvis vil gribe til engang i fremtiden.
Finansminister Mogens Lykketoft sagde i folketingssalen, at regeringen ikke har planer om at øge den samlede boligbeskatning.
- Morten Bonde Pedersen (+45) 33 96 96 51.
(c) Reuters Limited 1997.
