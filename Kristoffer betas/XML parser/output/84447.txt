Falck-lønninger i den høje ende - dir.

KØBENHAVN, 4 juni (Reuter) - Resultatet af det seneste udkast til en overenskomst for omkring 4.000 Falck-redderne bliver lønstigninger, der ligger i den høje ende, når der sammenlignes med udviklingen på det øvrige arbejdsmarked. Det fastslår både informationsdirektør Nels Petersen fra Falck og forretningsfører Orla Petersen fra SID&apos;s transportgruppe over for Reuters Finans onsdag. De to parter blev i weekenden enige om et nyt udkast til en overenskomst efter Falck-reddernes afvisning af forligsmandens mæglingsforslag.
- Lønstigningerne ligger i den høje af de rammer, der gør sig gældende for det øvrige arbejdsmarked, siger Nels Petersen.
Orla Petersen er enig i den vurdering, men ønsker ikke at give en mere konkret vurdering af lønstigningernes størrelse.
- Det nuværende udkast er uhyre omfattende og gælder for alle de lokale stationer. Det betyder, at det er meget svært at give et samlet billede, siger Orla Petersen.
Hos Falck vurderer Nels Petersen, at den nye aftale ligger inden for koncernens budgetrammer. Ifølge Nels Petersen påvirker lønaftalen ikke koncernens forventninger til resultatet. Det samme gælder den seneste tids arbejdsnedlæggelser.
- Redderne har jo ikke fået løn, når de har nedlagt arbejdet, siger Nels Petersen.
Informationsdirektøren påpeger i øvrigt, at Falck slap for at indrykke annoncer i landets aviser, hvor selskabet ville have anvist kunderne andre muligheder for hjælp, hvis konflikten var fortsat.
Det nye udkast til en overenskomst sendes nu til urafstemning. Afstemningsresultatet ventes den 12. juni.
- Stig Ørskov Pedersen (+45) 33 96 96 59.
(c) Reuters Limited 1997.
