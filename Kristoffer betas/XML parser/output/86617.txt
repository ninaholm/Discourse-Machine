Novo vil ikke indhente tabt salg fra 1 hlv - dir.

KØBENHAVN, 13 august (Reuter) - Novo Nordisk forventer ikke at indhente det tabte salg fra første halvår som følge af bl.a. problemer i USA i andet halvår, oplyser viceadm. direktør i Novo Nordisk, Kurt Anker Nielsen, til Reuters Finans i en kommentar til halvårsregnskabet udsendt onsdag.
I sine forventninger til helåret 1997, skriver Novo Nordisk, at forventningen om en stigning i resultatet af primær drift på mindst 15 pct. er uændret, &quot;idet et lavere salg end forventet påregnes modsvaret af den gunstige udvikling i flere hovedvalutaer ...&quot;.
- Det (bl.a. problemer i USA, red.) har medført et lavere salg i første halvår, og det regner vi ikke med at genvinde i andet halvår. Hvis vi bare holder vores budgetter i andet halvår, er vi tilfredse. Det tabte salg i første halvår i forhold til vores forventninger vil alt andet lige betyde, at vi ville få sværere ved at opfylde forbedringen på 15 pct. Men der er også sket noget godt, og det er valutaen, siger Kurt Anker Nielsen.
Det er især en styrkelse af det britiske pund, den japanske yen og den amerikanske dollar, der kommer Novo Nordisk til gode.
Han tilføjer, at Novo Nordisks stort anlagte besparelsesprogram, MAX, forløber som planlagt, og det betyder, at selskabet forventer at have skåret ca. 250 mio. kr. af selskabets udgifter til stabsfunktioner allerede i år. Ved udgangen af 1998 vil stabsomkostningerne være reduceret med yderligere 150 mio. kr. på årsbasis.
Omkostningerne steg i første halvår i samme hastighed som salget, men Kurt Anker Nielsen forventer fortsat, at stigningen i koncernens omkostninger vil være mindre end stigningen i omsætningen, når året er omme.
I første halvår har øgede udgifter til især forskning og udvikling samt til salg og markedsføring præget udviklingen.
- For året som helhed regner vi stadig med, at omkostninger stiger mindre end salget, slår Kurt Anker Nielsen fast.
Novo Nordisk kom ud af første halvår med et overskud før skat på 1.345 mio. kr., svarende til en stigning på ni pct.
Der var ifølge et Reuters-estimat forventet et overskud på 1.272 mio. kr.
- Søren Linding Jakobsen (+45) 33 96 96 53.
(c) Reuters Limited 1997.
