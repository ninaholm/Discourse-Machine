INVESTFORENINGER SER 10 PCT AKTIEAFKAST.

KØBENHAVN, 21 januar (Reuter) - InvesteringsForeningsRådet, der er en interesseorganisation for de danske investeringsforeninger, forventer et afkast på investeringer i aktier på over 10 pct. i 1997, sagde formanden for rådet, direktør Carsten Mahler, på et pressemøde tirsdag.
- På aktiesiden er kurserne allerede steget meget siden årsskiftet, men vi forventer for året som helehed aktieafkast på den rigtige side af de 10 pct., sagde Carsten Mahler.
Han vurderede generelt, at 1997 bliver et moderat år for investeringsmarkederne.
- For det er ikke realistisk at tro, at kurserne fortsætter op i samme tempo. Omvendt er risikoen for større kursfald nok ikke så stor, sagde Carsten Mahler.
Investeringsforeningernes danske aktieafdelinger har i gennemsnit givet et afkast på 27,84 pct. i 1996, mens totalindekset på Københavns Fondsbørs steg 28,83 pct. Afdelinger med globale aktieporteføljer har i gennemsnit givet 20,37 pct. i afkast, mens geografisk baserede afdelinger har givet et afkast på 24,19 pct.
Udbyttebetalende afdelingerne med danske obligationer gav i gennemsnit et afkast på 8,51 pct., mens udbyttebetalende afdelinger med globale obligationer gav et afkast på godt 15 pct.
Der er i alt 18 investeringsforeninger med flere end 100 afdelinger og 350.000 medlemmer. Danske Invest og Uni-invest er de to største med en samlet formue på over 30 mia. kr. De to foreninger benytter henholdsvis Den Danske Bank og Unibank som depotbanker, og investeringsbeviserne i de to foreninger sælges via de to bankers filialnet. (/olm).
(c) Reuters Limited 1997.
