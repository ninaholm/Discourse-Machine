EU vil tilpasse direktiv om solvens og kapital.

KØBENHAVN, 3 juli (Reuter) - EU-Kommissionen og det luxembourgske formandsskab har planer om at foreslå ændringer i tre EU-direktiver om solvenskrav og kapitalgrundlag for pengeinstitutter og investeringsselskaber. Ønsket er er tilpasse direktiverne til den udvikling, der er sket på det finansielle marked, oplyser afdelingschef i Økonomiministeriet, Jens Pagter Kristensen.
- Vi har kun modtaget underretning fra det luxembourgske formandsskab i overskriftsform, og der er derfor nu kun tale om en første orientering, som vil blive givet til Folketingets Europaudvalg på dets møde fredag, siger han til Reuters Finans.
De tre direktiver er fra henholdsvis 1977, 1989 og 1993, og det vil dreje sig om tekniske justeringer.
Endvidere overvejes det at nedsætte en værdipapirmarkedskomite i EU, på samme måde som man har det på bank-og forsikringsområdet. Komiteen skal følge udviklingen og rådgive Kommissionen.
Og det overvejes at skærpe EU-kravene til den tilsynsvirksomhed, som medlemslandene er forpligtet til at føre af den finansielle sektor, ikke mindst med hensyn til tilsynet af tredje landes finansvirksomhed.
- Erik Matzen (+45) 33 96 96 51.
(c) Reuters Limited 1997.
