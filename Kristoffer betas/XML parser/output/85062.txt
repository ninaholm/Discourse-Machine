ISS får gevinst fra Darenas-salg - dir.

KØBENHAVN, 23 juni (Reuter) - Salgssummen for ISS Darenas, der overtages af Unilever, overstiger den bogførte værdi, oplyser adm. direktør i ISS Scandinavia, Sven Ipsen.
- Vi vil få en positiv gevinst fra salget, siger Sven Ipsen, der dog ikke vil konkretisere yderligere.
Der kommer ikke til at gro mos på de frigivne midler, der i løbet af meget kort tid vil blive kanaliseret over i nye virksomhedsopkøb inden for ISS Scandinavias kerneområder som rengøring, catering og ældreomsorg.
ISS dekreterede for et år siden på grund af sine store problemer i USA stop for sin agressive opkøbspolitik i Skandinavien. Nu er der givet grønt lys til nye opkøb, og de vil vise sig allerede i løbet af få måneder, påpeger Sven Ipsen.
- Vi har gennemført en akkvisitionsstrategi i de skandinaviske lande, men på grund af problemerne i USA har den ligget underdrejet i et års tid. Nu er vi i gang med at genoplive de gamle kontakter, siger ISS-direktøren.
Han vurderer, at der trods ISS&apos; uvante passive holdning i Skandinavien det seneste års tid fortsat er mange interessante muligheder for opkøb. Han peger bl.a. på muligheden for at udvide aktiviteterne indenfor ældreomsorg i Sverige, der er et af divisionens vigtigste ekspansionsområder.
Salgssummen fra ISS Darenas, der i 1996 omsatte for 170 mio. kr. med et driftsoverskud ifølge Sven Ipsen på 14 mio. kr., vil sandsynligvis ikke være nok til at betale for de virksomheder, som ISS har i kikkerten.
- Vi sælger ikke ISS Darenas for at kunne finansiere de nye virksomhedsopkøb, men for at satse på vores kerneområder, siger Sven Ipsen.
ISS har indenfor de seneste år solgt ud af sine aktiviteter i Norden, herunder vaskeridivisionen til Sophus Berendsen og vagttjenesten til Falck. Men efter ISS Darenas er det slut.
- Nu er vi der, hvor vi skal være, slår Sven Ipsen fast.
ISS Scandinavia er ISS-koncernens største og mest lønsomme division med en omsætning i 1996 på 5.261 mio. kr. med et driftsoverskud på 332 mio. kr.
- Søren Linding Jakobsen (+45) 33 96 96 53.
(c) Reuters Limited 1997.
