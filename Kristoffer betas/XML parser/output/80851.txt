Unibank Markets nedjusterer tysk renteprognose.

KØBENHAVN, 28 februar (Reuter) - Unibank Markets har nedjusteret sin prognose for den lange tyske rente. Det sker i konsekvens af en revurderet opfattelse af det fremtidige forløb på få, men afgørende områder, fremgår det af publikationen Finansielle strategier fra Unibank fredag.
- Vi mener, at der ikke er grundlag for at forvente en aggressiv stigning i den lange tyske rente frem mod årets udgang. 10-års renten ventes at være steget meget behersket til i størrelsesordenen 5,75 pct. ultimo 1997, skriver chefanalytiker Jacob Vejlø fra Unibank.
Den tyske økonomi står overfor et moderat konjunkturopsving. Traditionelt er inflationsforventningerne øget i takt med stigende vækst, vurderer Unibank.
- Unibank er fortsat af den opfattelse, at der tegner sig et moderat opsving i Tyskland forude. Men vi drager nu den konklusion, at inflationsfrygten, som har kendetegnet tidligere konjunkturopgange, ikke bliver nær samme kaliber denne gang. Vi drager også den konklusion, at sandsynligheden nu overvejende taler for, at tysk pengepolitik ikke vil skifte kurs på denne side af euro&apos;ens etablering, skriver Jacob Vejlø.
- Jørn Nurkka (+45) 33 96 96 55.
(c) Reuters Limited 1997.
