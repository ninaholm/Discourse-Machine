Venstre drøfter aktie-lempelser for ATP og LD.

KØBENHAVN, 4 august (Reuter) - Venstres folketingsgruppe skal fredag på sit møde i Maribo drøfte, om partiet skal acceptere en ændring af ATP&apos;s og LD&apos;s nuværende loft for aktie-investeringer på 35 pct. af formuen. Ordføreren Helge Sander vil indstille, at det sker, men ikke så grænsen kommer op på 40 pct. ligesom for andre pensionskasser, understreger han tirsdag over for Reuters Finans:
- De seneste måneders store kursstigninger har skabt en anden situation end forudsat, da vi gik med til at sætte grænsen for ATP og LD til 35 pct. Det er grotesk, hvis de to fonde skal sælge gode papirer for ikke at sprænge loftet. Det spørgsmål vil jeg godt drøfte, siger han.
Helge Sander har bedt partiets eksperter om at udarbejde et notat, der beskriver de nuværende regler, sådan at folketingsgruppen fredag kan opdateres om situationen. Det har især overrasket ham, at investeringsgrænsen tolkes så stramt, at den på intet tidspunkt må overskrides.
Det kunne tale for i stedet at gøre aktieandelen op en gang i kvartalet eller halvårligt.
- Jeg er fortsat imod at forhøje grænsen til 40 pct., men man kunne måske ændre reglerne derhen, at der ikke medregnes aktier, der er steget lang tid efter, at ATP og LD har erhvervet dem inden for 35 pct.&apos;s grænsen, siger han.
Helge Sander henviser til, at KFX-indekset i år er steget med ca. 37 pct. til omkring 187 mandag fra 136,13 ved årets begyndelse.
- I den situation synes jeg, at det vil være dårligt købmandsskab at sælge gode papirer, fordi de er blevet mere værd. Det drejer sig jo om at sikre pensionssparernes værdier, og det gør man ikke ved at tvangssælge gode papirer, påpeger Venstre-ordføreren.
Helge Sander siger, at han ingen anelse har om, hvordan Venstres gruppe vil se på spørgsmålet. Men han synes, at det er så vigtigt, at man bør drøfte det nu.
- Jeg er fortsat imod, at ATP og LD skal have mere indflydelse end nu på erhvervslivet. Men omvendt synes jeg også, at de to fonde skal have rimelige vilkår. Det er det, som jeg gerne vil drøfte.
Venstre og Konservative var i sin tid imod at forhøje de to fondes investeringsgrænse. Men gik i 1987 som led i &quot;fingeraftryksforliget&quot; med Socialdemokratiet med til at hæve grænsen til 25 pct. fra 20 pct. I 1994 blev grænsen sat op til de nuværende 35 pct.
- Erik Matzen (+45) 33 96 96 53.
(c) Reuters Limited 1997.
