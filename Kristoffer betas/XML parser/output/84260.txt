NEG Micon ser ord res efter skat 23,6 mio kr - dir.

KØBENHAVN, 30 maj (Reuter) - NEG Micon, som bliver navnet på det selskab, der opstår efter fusionen mellem Micon og Nordtank Energy Group, venter i indeværende regnskabsår (1/4 til 31/12-97) et ordinært resultat efter skat på 23,6 mio. kr., sagde Micons formand, Erling Lindahl, på et presse-og investormøde fredag i København, hvor fusionen blev præsenteret.
- Omsætningen forventer vi vil ligge på ca. 1,2 mia. kr., mens egenkapitalen vil ligge på ca. 180 mio. kr. Det er mindre, end de to selskaber har tilsammen i dag, fordi vi venter fusionsomkostninger på 23 mio. kr, sagde han.
Han sagde, at fusionen af de to mellemstore vindmøllefabrikanter sker i erkendelse af, at begge selskaber er lige små nok til at begå sig på et mere og mere konkurrencebetonet verdensmarked.
- Vi skal erkende, at dækningsgraden er kommet for langt ned. Det skal der rettes op på gennem de synergi-effekter, vi opnår ved fusionen, sagde han.
Ledelsen i det fusionerede selskab har sat sig som mål, at overskudsgraden skal ligge på mellem seks og otte pct., mens egenkapital-forrentningen skal ligge på 12-15 pct.
- Vi regner med, at vi kan nå vores mål sidst i 1998 eller begyndelsen af 1999, sagde Nordtanks formand, Gerhard Albrechtsen.
På mødet oplyste ledelsen, at ordrebeholdningen i Nordtank og Micon i øjeblikket er på 600 mio. kr. tilsammen.
Selskabets ledelse forventer, at Tyskland, Indien, USA, Spanien og Storbritannien vil blive de største vækstmarkeder frem til år 2001.
Det fusionerede selskab vil få hovedsæde i Randers, mens produktionen i Balle og Grenaa opretholdes.
- Vi regner med at bestæftige 450 medarbejdere, og der vil kun ske få afskedigelser, færre end en håndfuld, sagde Ole Bøgelund Nielsen, adm. direktør i Micon.
Ledelsens forslag om at lægge de to virksomheder sammmen, skal behandles på generalforsamlinger i de to selskaber den 4. juli. Hvis planerne bliver vedtaget, skal de nye aktier noteres den 11. juli.
Den nominelle aktiekapital i det nye selskab bliver på 46 mio. kr.
- Morten Bonde Pedersen (+45) 33 96 96 51.
(c) Reuters Limited 1997.
