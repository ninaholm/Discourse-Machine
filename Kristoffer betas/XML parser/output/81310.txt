Bestyrelsesmedlemmer vil ikke afgøre Phønix-slag.

KØBENHAVN, 11 marts (Reuter) - Slaget om Phønix Contractors vil ikke blive afgjort som følge af flere bestyrelsesmedlemmers mulige tilknytning til større aktieposter i selskabet. Det står klart efter, at både Mogens Hugo Jørgensen fra C. W. Obel og Peter Christoffersen over for Reuters Finans afviser at repræsentere større investorer.
- Jeg repræsenterer ikke C. W. Obel som medlem af Phønix&apos; bestyrelse, siger adm. direktør for C. W. Obel, Mogens Hugo Jørgensen.
Peter Christoffersen er fra flere sider blevet sat i forbindelse med Codan Forsikring, da han skulle være blevet indsat i Phønix&apos; bestyrelse på foranledning af den tidligere Hafnia-chef Per Villum Hansen, der i sin tid købte aktier i Phønix. Codan købte resterne af Hafnia og dermed asfaltaktierne tilbage i 1993.
- Jeg har aldrig drøftet min bestyrelsespost med Codan, siger Peter Christoffersen til Reuters Finans.
Han stiller sig i øvrigt undrende over, hvorfra denne sammenkobling stammer, da han indtrådte i Phønix&apos; bestyrelse i 1990. Omverdenen betragtede på det tidspunkt Peter Christoffersen som førstemand i Baltica Forsikring og Hafnias Per Villum Hansen som udtalte ærkerivaler.
Både Codan og C. W. Obel hører til Phønix&apos; største aktionærer med hhv. 10,1 pct. og 1,6 pct. af aktierne og 15,2 pct. og 5,9 pct. af stemmerne.
De to bestyrelsesmedlemmer står begge bag en enstemmig beslutning om at anbefale et salg af Phønix til norske Rieber &amp; Søn. Hvis de to bestyrelsesmedlemmer rådede over de nævnte aktieposter, ville slaget om Phønix meget hurtigt få en ende, da aktieposterne sammen med Riebers og Phønix&apos; egen beholdning af asfalt-aktier vil repræsentere mere end 50 pct. af stemmerne.
- Det er en delikat sag, og især for mig da jeg har en dobbeltrolle, men som bestyrelsesmedlem kan jeg kun henvise til formanden og som repræsentant for C. W. Obel har jeg ingen kommentarer, siger Mogens Hugo Jørgensen.
Han vil således ikke kommentere om C. W. Obel, som flere af de øvrige storaktionærer vil sælge sine aktier i Phønix til højestbydende eller virksomheden opererer med andre &quot;blødere&quot; parametre.
Rieber og den anden bejler til Vejen-virksomheden, Icopal har begge budt 876 mio. kr. for virksomheden. Tilbudene udløber den 1. april kl. 16.00.
- Søren Linding Jakobsen (+45) 33 96 96 53.
(c) Reuters Limited 1997.
