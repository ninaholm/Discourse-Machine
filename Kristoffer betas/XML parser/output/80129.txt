SAS ANSER PÅSKEKONFLIKT FOR HYPOTETISK - SAS.

KØBENHAVN, 12 februar (Reuter) - SAS anser en konflikt blandt de danske lufthavnsfunktionærer, LFF, der truer påsketrafikken ud af København, som hypotetisk. Det skyldes, at hvis de igangværende lønforhandlinger ender i Forligsinstitutionen, vil der sandsynligvis blive fremsat et mæglingsforslag. Det betyder samtidig, at en eventuel varslet konflikt vil blive udsat. Det siger pressetalsmand i SAS, Jens Peter Skaarup.
- Hvis LFF ikke selv stemmer forslaget hjem, vil de øvrige medarbejdergrupper, der er omfattet af forslaget, nok gøre det, siger Jens Peter Skaarup.
I tilfælde af, at forligsmandens mæglingsforslag, der er gældende for alle de lønmodtagergrupper, der ikke har kunnet nå til enighed, derimod ikke vedtages, er der lagt op til storkonflikt på det danske arbejdsmarked.
- Enten finder vi en løsning lokalt uden indblanding fra forligsmanden, eller så er der lagt op til en generel storkonflikt på arbejdsmarkedet, siger Jens Peter Skaarup.
SAS betegner derfor en strejke i SAS som meget lille, og forventer, at påsketrafikken bliver afviklet under helt normale omstændigheder.
LFF vil, hvis overenskomst-forhandlingerne sendes i Forligsinstitutionen eller der ikke er fundet en løsning inden den 20. februar, sende et konfliktvarsel til SAS. Konflikten vil i så fald træde i kraft den 24. marts.
Lufthavnsfunktionærerne har imidlertid altid en sidste udvej for at ramme SAS på sin flytrafik ved at nedlægge arbejdet i strid med overenskomsten.
- Det vil skade forhandlingerne alt for meget. Det tror jeg ikke på, siger Jens Peter Skaarup.
SAS har betegnet LFFs krav til indgåelse af en tre-årig overenskomst som uaccepetable. SAS har beregnet, at en sådan overenskomst i løbet af tre år vil forøge de samlede lønomkostninger med 12 pct., svarende til 50 mio. kr. om året.
I LFF siger formand Nicolas Fischer, at de har fremlagt en pakkeløsning, der bl.a. vil fremme lufthavnsfunktionærernes fleksibilitet så meget, at det vil medføre store besparelser for SAS. Det skulle samtidig give plads til en reallønsfremgang for LFFs medlemmer.
I SAS pointerer Jens Peter Skaarup, at der i LFFs forhandlingsudspil ikke er indeholdt noget nyt i forhold til de fleksibilitetsmuligheder, der allerede eksisterer.
- Søren Linding Jakobsen (+45) 33 96 96 53.
(c) Reuters Limited 1997.
