DDB hejser advarselsflaget for betalingsbalance.

KØBENHAVN, 6 august (Reuter) - Den Danske Bank hejser nu advarselsflaget, når det gælder udviklingen for den danske betalingsbalance. Efter onsdagens skuffende danske handels-og betalingsbalancetal for maj venter banken nu et overskud på den betalingsbalance på 5-10 mia. kr. i 1997. I juni ventede banken et overskud på 14,8 mia. kr.
- Vi er blevet noget mere bekymrede for udviklingen på betalingsbalancen og er tæt på at tænde den røde advarselslampe. 1997-overskuddet kan meget vel blive i nærheden af fem mia. kr., siger afdelingsdirektør Per Hviid fra Den Danske Banks økonomiske sekretariat.
Overskuddet på betalingsbalancens løbende poster var i maj 0,3 mia. kr. Det bragte årets samlede overskud op på 3,6 mia. kr. mod 13,0 mia. kr. i samme periode sidste år.
Udviklingen i importen af varer til forbrug bidrager kraftigt til forværringen. Det indikerer, at det indenlandske forbrug er i kraftig fremdrift. Ikke mindst som følge af udviklingen i ejendomspriserne, der har givet mulighed for et større lånefinansieret privatforbrug. Per Hviid mener, at udviklingen på betalingsbalancen bør give anledning til overvejelser hos regeringen.
Især hvis Nationalbankens valutastatistik for juni viser, at tendensen til et faldende overskud fortsætter. Nationalbanken offentliggør valutastatistikken i slutningen af denne uge.
Regeringen har en lang række af muligheder for at bremse fremdriften i det private forbrug og begrænse forværringen af betalingsbalancen. Flere økonomer har påpeget nødvendigheden af indgreb på boligområdet.
- Man kan kun gisne om, hvor der vil blive sat ind. Men man slipper næppe for at komme uden om boligområdet, hvis privatforbruget skal dæmpes. Især ikke hvis valutastatikken tegner samme billede som dagens tal, siger Per Hviid.
Selvom udsigterne for betalingsbalancen i 1997 langt fra er lyse, er Per Hviid ikke i tvivl om, at balancen om et år vil være i bedring. Men det kræver, at efterspørgslen i Tyskland, Frankrig og Sverige tager fart, påpeger økonomen fra Den Danske Bank.
- Stig Ørskov Pedersen (+45) 33 96 96 59.
(c) Reuters Limited 1997.
