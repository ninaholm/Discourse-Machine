Egenkapital påvirkes positivt af værftsalg - JL.

KØBENHAVN, 1 april (Reuter) - J. Lauritzen Holdings egenkapital bliver i 1997 positivt påvirket af salget af knap halvdelen af Danyard-værftet til malyasiske Penang Shipbuilding Construction (PSC), oplyste adm. direktør Bent Østergaard fra J. Lauritzen Holding til Reuters Finans tirsdag.
- I 1996 påvirkes J. Lauritzen Holdings egenkapital ikke yderligere af Danyard-aftalen, men i 1997 kan der i princippet blive tale om en positiv påvirkning på baggrund af de godt 600 mio. kr. PSC skyder i Danyard, da vi jo ejer 52 pct. af Danyard. Den endelige påvirkning afhænger dog af Danyards 1997-resultat, sagde Bent Østergaard.
Med salget af Danyard til PSC er der nu pumpet godt og vel 1,5 mia. kr. i Danyard for at sikre værftets overlevelse. J. Lauritzen Holding konverterede således i september 1996 omkring 500 mio. kr. af Danyards gæld til selskabet til egenkapital og konverterer i forbindelse med PSC-aftalen yderligere omkring 400 mio. kr.
Ifølge Bent Østergaard betyder det, at Danyards egenkapital bringes i nul mod minus 576 mio. kr. ved halvåret 1996. Samtidig betaler PSC de aftalte godt og vel 600 mio. kr., direkte til Danyard.
Bent Østergaard kunne samtidig oplyse, at der også i 2. halvår 1996 var underskud i Danyard, men ville ikke oplyse om størrelsen af det. I halvårsregnskabet ventedes et underskud i andet halvår på omkring 100 mio. kr.
- Stig Ørskov Pedersen (+45) 33 96 96 59.
(c) Reuters Limited 1997.
