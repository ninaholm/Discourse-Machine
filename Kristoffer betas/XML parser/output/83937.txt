Lovende start på 1997 - Progress-direktør.

KØBENHAVN, 22 maj (Reuter) - Rederiet Progress har fået en god start på 1997. Det sagde adm. direktør G. Lorents Sørensen på rederiets generalforsamling onsdag.
- Den regnskabsmæssige start på 1997 har været lovende, og bekræftet, at vi har satset på de rigtige forretningsområder. Vore handlingsplaner peger fremad, og som lille rederi har vi stor fleksibilitet i den daglige tilrettelæggelse af forretningernes sammensætning og gennemførelse, sagde G. Lorents Sørensen.
Progress-direktøren fandt rederiets aktiekurs særdeles attraktiv. Onsdag sluttede aktien i kurs 60.
- Med en aktiekurs på kun 60 betaler nye aktionærer kun ca. 11,5 gange overskuddet. Det mener vi er særdeles attraktivt, især da vi som det fremgår af beretningen forventer stigende oveskud fremover, sagde G. Lorents Sørensen.
Han anser det inden for rækkevidde, at resultatet for 1997 måske vil kunne nå op på de oprindelige forventninger til 1996.
I 1996 blev det til et overskud før skat på 10,8 mio. kr. I forbindelse med aflæggelsen af regnskab for 1995 gav ledelsen udtryk for, at resultat før skat i 1996 ville ligge ca. 15 pct. højere end resultat før skat for 1995, der blev på 17,2 mio. kr. Det svarer til, at ledelsen ved aflæggelsen 1995-regnskabet ventede et overskud før skat i 1996 på knap 20 mio. kr.
Dermed synes Progress-direktøren at åbne op for, at 1997-resultatet vil komme op i nærheden af 20 mio. kr. Ved aflæggelsen af regnskab for 1996 forventede ledelsen en sund og positiv udvikling i 1997 og et overskud, der lå over niveauet for 1996.
- Eva Elgaard Pedersen (+45) 33 96 96 57.
(c) Reuters Limited 1997.
