Nordisk flysamarbejde styrker Maersk-satsning - dir.

KØBENHAVN, 4 april (Reuter) - Maersk Air anser det ikke for en ulempe for sin kommende satsning på ruten mellem København og Stockholm, at det A.P. Møller-ejede flyselskab har valgt at stå uden for partneren Finnairs samarbejde om bl.a. bonusprogrammer med norske Braathens SAFE og svenske Transwede - nærmere tværtimod. Det siger kommerciel direktør i Maersk Air, Jørn Eriksen.
- Det kan blive en lille fordel for os, at man på ruten nu kan vælge mellem både en individuel bonus og en bonus til betaleren af billetten, siger Jørn Eriksen.
De tre selskaber koordinerer i det nye nordiske flysamarbejde deres bonusordninger, der alle begunstiger den rejsende, mens Maersk Airs rabatordninger tilfalder den, der betaler for flybilletterne.
Jørn Eriksen er overbevist om, at de forskellige bonussystemer ikke vil koste passagerer, når Maersk Air og Finnair fra den 28. april udfordrer SAS på den dansk-svenske hovedstadsrute med otte daglige afgange.
SAS har med stor succes øget loyaliteten blandt sine passagerer gennem selskabets individuelle bonus-program, Eurobonus med over en million medlemmer.
Det er kun i spørgsmålet om bonusordningerne, at Maersk Air vil holde sig for sig selv. På andre områder samarbejder selskabet med andre selskaber, og det er en tendens, der vil fortsætte, siger Jørn Eriksen. Han nævner her de fælleskodede flyvninger, som Maersk Air har sammen med bl.a. KLM og Sabena på ruterne Billund-Amsterdam og Billund-Bruxelles. Der kan laves andre lignende aftaler, vurderer han.
Maersk Air har lagt sin første større satsning på den skandinaviske hovedstadstriangel mellem København og Stockholm, men det kunne i realiteten lige så godt have været København-Oslo.
- Potentialet er stort set det samme, siger Jørn Eriksen.
Han vil ikke komme nærmere ind på selskabets planlægning, men tilføjer, at flyvning på ruten ikke er mulig i øjeblikket, da Oslo-lufthavnen Fornebu ingen ledig kapacitet har. Det vil blive ændret, når den nye lufthavn, Gardermoen bliver taget i brug i oktober 1998.
- Ligesom der på København-Stockhom er plads til andre end SAS, så er der også plads til andre på København-Oslo, siger Jørn Eriksen.
Han skønner, at passagergrundlaget er omkring en million personer på begge ruter.
Maersk Air og Finnair vil efter den 28. april stå for ca. 30 pct. af de udbudte flysæder mellem de svenske og danske hovedstæder. Jørn Eriksen forventer at Maersk Air/Finnair når op på en markedsandel på 25 pct. i løbet af det første år. og mindst 30 pct. på sigt.
- Søren Linding Jakobsen (+45) 33 96 96 53.
(c) Reuters Limited 1997.
