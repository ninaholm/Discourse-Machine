Robust stigning i BNP i 1997-98 - Nykredit Bank.

KØBENHAVN, 20 maj (Reuter) - Det danske bruttonationalprodukt (BNP) ventes at vise en robust stigning i både 1997 og 1998, primært som følge af en fortsat høj indenlandsk efterspørgsel. Det vurderer Nykredit Bank i sin seneste prognose over dansk økonomi, Konjunktur Oversigt 1997:2.
Banken opjusterer i prognosen sit hidtidige skøn for væksten i år til 2,6 pct. fra 2,3 pct. Til næste år ventes en BNP-vækst på 3,0 pct. mod tidligere ventet 2,5 pct.
- Dansk økonomi præges fortsat af en høj indenlandsk efterspørgsel, der først og fremmest trækkes af vækst i det private forbrug og de faste bruttoinvesteringer. I 1996 var bidraget til BNP-væksten fra disse to områder tilsammen ca. 80 pct. af den samlede stigning i BNP. Første kvartal af 1997 tyder på at have været en fortsættelse af denne tendens, skriver Nykredit Bank.
Det private forbrug understøttes i øjeblikket af et stigende detailsalg og en stigende forbrugertillid. De to ting tilsammen taler for, at privatforbruget endnu ikke har toppet, vurderer banken.
Derudover understøttes forbruget af udsigten til en stigende disponibel indkomst til næste år.
- ...hvilket kombineret med formueeffekten fra de stigende ejendomspriser understøtter forventningerne om en fortsat robust vækst i privatforbruget i 1998, skriver Nykredit Bank.
Bankens økonomer spår en vækst i privatforbruget i år på 3,0 pct. faldende til 2,8 pct. i 1998.
Investeringerne ventes stige bl.a. som følge af opførelsen af den faste forbindelse over Øresund, opførelsen af den københavnske minimetro og opstillingen af mobiltelefonmaster.
Det gunstige vækstscenario forventer Nykredit Bank vil smitte af på beskæftigelsen, der estimeres til at falde til 8,2 pct. i år og 8,0 pct. i 1998. Men samtidig vil der komme en vis opdrift i prisstigningstakten.
Men det afholder ikke Nykredit Bank fra at nedjustere sit skøn for inflationen i år til 2,1 pct. stigende til 2,5 pct. i 1998. Tidligere ventede banken en inflation i år på 2,5 pct.
- Det er uændret den højere lønstigningstakt og det robuste forbrug, der betyder, at vi ser et mindre løft i inflationsniveauet i prognoseperioden. Energipriserne ventes til gengæld af trække i modsat retning, og dermed ventes årsstigningstakten ved årets udgang af ligge omkring 2,6 pct., vurderer Nykredit Bank.
Bankens økonomer spår, at overskuddet på betalingsbalancen i både 1997 og 1998 vil være ca. 10 mia. kr.
- Eva Elgaard Pedersen (+45) 33 96 96 57.
(c) Reuters Limited 1997.
