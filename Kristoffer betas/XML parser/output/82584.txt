Flere opkøbsmodne virksomheder i Danmark - ØU.

KØBENHAVN, 14 april (Reuter) - Trods få handler med noterede danske virksomheder, gemmer der sig godbidder blandt de opkøbsmodne selskaber i Danmark, skriver Økonomisk Ugebrev (ØU) mandag, der blandt andet peger på Sophus Berendsen og EAC.
- Begge selskaber fremhæves for deres mange forskellige aktiviteter der gør, at en eventuel køber med fordel kan sælge aktiviteter fra stykvis - og sandsynligvis til en højere pris, end aktiverne vil koste ved et samlet salg, hedder det i Økonomisk Ugebrev.
Sophus Berendsen-aktien er ifølge analytikerne for lavt prissat - ikke mindst fordi Rentokil-ejerposten er så attraktiv, fremgår det.
Blandt sidepapirerne på Fondsbørsen peges der på Mols-Linien, Obtec, Kansas, Albani og Bording.
- Mols-Linien er en godbid, måske for et interesseret færgerederi, der tror på ruten, trods den kommende bro over Storebælt, skriver Økonomisk Ugebrev.
- Ole Mikkelsen (+45) 33 96 96 54.
(c) Reuters Limited 1997.
