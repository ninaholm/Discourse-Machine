Privatforbrug giver ikke overophedning - DHS.

KØBENHAVN, 10 juni (Reuter) - Udviklingen i det orivate forbrug kan ikke gives skylden for en overophedning af den danske økonomi. Sådan lyder vurderingen fra Dansk Handel &amp; Service efter tirsdagens lavere end ventede detailomsætningstal for marts og april fra Danmarks Statistik.
- Detailsalgstallene viser, at der ikke kan tales om en overophedning af privatforbruget. Der i hvert fald ikke behov for et økonomisk indgreb over for privatforbruget, siger økonom Lars Storr-Hansen fra Dansk Handel &amp; Service til Reuters Finans.
Ifølge Danmarks Statistik steg den sæsonkorrigerede detailomsætning i marts og april kun med 1,1 pct. på årsbasis. 10 økonomer ventede i en Reuters-prognose en stigning på 2,4 pct. på årsbasis.
Lars Storr-Hansen hæfter sig specielt ved et fald i indekset over andre forbrugsvarer i marts og april, når der sammenlignes med februar.
- Faldet skyldes sandsynligvis debatten om bilafgiftspakken. Udsigten til højere bilafgifter har fået forbrugerne til at holde igen på forbruget af andre langvarige forbrugsgoder, vurderer Lars Storr-Hansen.
Den lavere end ventede fremgang i detailsalget ryster dog ikke Dansk Handel &amp; Service.
- Detailomsætningstallene har vist en tendens til at underestimere udviklingen i det private forbrug. Vi venter fortsat en vækst i det private forbrug på 2,5 pct. i 1997, siger Lars Storr-Hansen.
- Stig Ørskov Pedersen (+45) 33 96 96 59.
(c) Reuters Limited 1997.
