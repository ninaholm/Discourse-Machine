Tele DK vil ikke kommentere statsligt aktiesalg.

KØBENHAVN, 25 juni (Reuter) - Tele Danmark vil på nuværende tidspunkt ikke kommentere regeringens planer om at sælge dele af eller hele statens aktiepost i den danske telekoncern, oplyser informationsafdelingen hos Tele Danmark onsdag.
Regeringen offentliggjorde planerne om aktiesalget onsdag.
- Jeg vil (derfor) til efteråret tage initiativ til politiske forhandlinger om gennemførelse af et aktiesalg, siger forskningsminister Jytte Hilden.
Den danske stat ejer knap 52 pct. af aktiekapitalen i Tele Danmark.
Jytte Hilden henviser til, at lovgivningen om liberalisering af det danske telemarked er fuldt gennemført, og det i forlængelse heraf er naturligt at tage statens ejerskab op til fornyet revision.
Regeringen har allerede nedsat en arbejdsgruppe, der skal analysere mulighederne for et helt eller delvist salg af statens aktier. Analysen gennemføres med bistand fra Den Danske Bank og den britiske bank, N.M. Rothschild &amp; Sons.
En kilde i N.M. Rothschild oplyste tidligere onsdag til Reuters Finans, at banken sammen med Den Danske Bank vil være klar til at aflevere den første, indledende rapport om et eventuelt salg den 1. september i år.
Tele-analytikere og andre brancheeksperter vurderer, at statens rådgivere sandsynligvis vil pege på tre alternativer for afviklingen af et eventuelt salg.
Enten kan staten sælge alle sine aktier frit på det åbne marked, den kan lade Tele Danmark købe aktierne tilbage, eller den kan sælge en større post til en samarbejdspartner.
Samarbejdspartneren, British Telecom har været nævnt adskillige gange som en oplagt aftager af en del af statens Tele Danmark-aktier.
Statens aktier er alle A-aktier, der den 1. juni 1998 bliver konverteret til B-aktier, hvorefter selskabet kun vil have en aktieklasse. A-aktier har pr. 1. marts i år samme retsstilling som de privatejede B-aktier.
- Søren Linding Jakobsen (+45) 33 96 96 53.
(c) Reuters Limited 1997.
