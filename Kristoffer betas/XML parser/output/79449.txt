DFDS&apos; OPKØBSPAUSE SLUT, MEN KUN SMÅ OPKØB I 97.

KØBENHAVN, 27 januar (Reuter) - DFDS varsler igen nye virksomhedsopkøb. Den selvproklamerede opkøbspause i 1996 bliver ikke forlænget i 1997. Det sagde adm. direktør i DFDS, Niels Bach, på et transportseminar arrangeret af Den Danske Finansanalytikerforening.
- Der er ikke erklæret opkøbspause i 1997. Vi forudsætter dog ingen større køb, men vi kommer ikke udenom mindre akkvisioner, sagde Niels Bach.
Niels Bach vurderede endvidere, at DFDS i det store hele har opnået den kritske masse, der er nødvendig for en transportkoncern i Nordeuropa.
Der er imidlertid, tilføjede Niels Bach, altid gevinster ved at indgå samarbejdsaftaler på europæisk plan. DFDS er eksempelvis med i en større alliance indenfor fragtområdet, den såkaldte Team-alliance.
Niels Bach oplyste endvidere på transportseminaret, at DFDS i 1996 nåede en omsætning på 8,2 mia. kr. I 1995 nåede DFDS-koncernen en nettoomsætning på 7,3 mia. kr.
Omsætningen var i 1996 fordelt med 18 pct. indenfor passagerskibsområdet, 16 pct. indenfor fragtskibsområdet, 14 pct. indenfor landtransport og den resterende del indenfor logistik og spedition, oplyste Niels Bach.
De tilsvarende tal for 1986 var 38 pct., 28 pct., 5 pct. og 25 pct., fremgik det af seminaret. (/slj).
(c) Reuters Limited 1997.
