Udlandet fik glæde af højt dansk afkast i 96 - LD.

KØBENHAVN, 15 april (Reuter) - Det er først og fremmest udenlandske investorer, der får glæde af høje kursstigninger på danske aktier, som det var tilfældet i 1996. Det skyldes reglen om, at fonden kun må investere 35 pct. af formuen i aktier, mener Lønmodtagernes Dyrtidsfond (LD).
- Udenlandske investorer har i de sidste to år købt danske aktier for 13 mia. kr. Flere danske investorer har i kraft af investeringsreglerne ikke kunnet øge investeringer i det danske marked og således ikke fået det fulde udbytte af den gunstige udvikling, hedder det i LD&apos;s årsregnskab.
Der henvises til, at London-baserede pensionsfonde kan handle frit, de betaler ikke aktieafgift, og de er ikke underkastet reglen om, at kun 35 pct. af formuen må placeres i aktier.
- Det forekommmer ulogisk, at man begrænser danske pensionskassers investeringer i danske arbejdspladser og dermed lader udenlandske investorer få så relativ stor dominans på det danske kapitalmarked, hedder det i synspunktet.
Der henvises til, at argumentet imod at ophæve reglen traditionelt har været, at aktier giver en stor risiko.
- Dette argument har næppe nogen væsentlig berettigelse for en langsigtet pensionsinvestor, mener LD.
For LD betød reglerne i 1996, at fonden var tvunget til et større frasalg af aktier sidst på året på grund af den positive markedsudvikling. Der var tale om et nettosalg af børsnoterede danske aktier på godt 700 mio. kr., fremgår.
- Hvis LD gennem de seneste tre år havde haft mulighed for at investere 40 pct. af formuen i aktier, ville vi have tjent yderligere 435 mio. kr. til vores kontohavere, påpeger LD.
LD&apos;s ledelse mener, at fonden mindst bør ligestilles med pensionskasser og livsforsikringsselskaber, der har lov til at investere 40 pct. af formuen i aktier.
Trods de begrænsede investeringsmuligheder blev 1996 et godt år for LD. Resultatet af investeringsvirksomheden blev på 4.450 mio. kr. mod 2.016 mio. kr. året før. Dermed tilskrives 12,5 pct. i rente efter realrenteafgift.
- Ole Mikkelsen (+45) 33 96 96 54.
(c) Reuters Limited 1997.
