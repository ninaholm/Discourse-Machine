I ORDEN HVIS GENTOFTE VIL SÆLGE NESA-AKTIER - K.

KØBENHAVN, 11 september (Reuter) - Det er i orden med Det konservative Folkeparti, hvis Gentofte vil sælge sin ejerandel i det børsnoterede elselskab NESA, skriver partiets energiordfører Eva Møller i en pressemeddelelse onsdag.
- Selvfølgelig skal Gentofte kommune have lov til at sælge sine aktier i NESA, hvis den ønsker det. Jeg er helt overbevist om, at kommunen handler ansvarligt på borgernes vegne. Desuden er det grundlæggende et sundt princip, at virksomheden overgår til private investorer, skriver Eva Møller.
Dermed tager de konservative afstand fra den socialdemokratiske miljøminister Svend Auken, der er modstander af salg af NESA-aktier.
- Svend Aukens modstand mod salg af NESA-aktier bærer tydeligt præg af, at han er mere politiker, end han er forretningsmand. Det nytter ikke noget at lukke øjnene for, at elmarkedet i Europa er godt på vej til at blive frit, forlyder det fra den konservative energiordfører. (/eep).
(c) Reuters Limited 1996.
