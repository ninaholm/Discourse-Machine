Presserunde - Generelle nyheder fredag 18 april.

Reuters står ikke inde for avisartiklernes nøjagtighed 1) Det bliver dyrere at være boligejer i Danmark. Regeringen vil stramme grebet om boligejerne ved fortsat at udhule værdien af rentefradraget. Det vil ske som led i den kommende skattereform, måske allerede til efteråret i forbindelse med forhandlingerne om finansloven, siger finansminister Mogens Lykketoft (S). Nationalbankdirektøren mener nemlig, at den danske økonomi vil løbe løbsk, hvis ikke privatforbruget begrænses. (Berlingske Tidende side 1, Jyllands-Posten Erhverv &amp; Økonomi side 1 og 4)
2) Prisen for rengøring falder til det halve, når hospitalerne udliciterer. Det viser den første danske undersøgelse af forskellen i udgifter mellem private og offentlige serviceydelser. (Berlingske Tidende side 1)
3) Staten bruger i øjeblikket syv mia. kr. på boligstøtte, men der er stadig mange, der ikke udnytter deres ret til at få den. Derfor sparer staten omkring en mia. hvert år. Det er resultatet af en ny undersøgelse, som Rockwool Fondens Forskningsprojekt udgiver i dag. Berlingske Erhverv side 1 og 3, JP side 1 og 5)
4) Socialdemokratiet mener, at det er så vigtigt, at de nye telelove bliver vedtaget inden sommerferien, at de vil gå uden om Venstre, der hidtil har blokeret forhandlingerne. Det kan betyde lavere tele-rater allerede kort efter sommerferien. (Berlingske Erhverv side 3)
5) Regeringen har givet Folketinget misvisende oplysninger om &quot;Scandinavian Star&quot;s ejerforhold. Flere politikere rejser kritik af sagen og kræver en ny redegørelse fra justitsminister Frank Jensen (S). (Jyllands-Posten side 1 og 2)
6) En ny EU-strid er under kraftig opsejling i SF. Op til partiets landsmøde i næste uge kræver Folketingsmedlem og medlem af SFs hovedbestyrelse, Margrete Auken, at den EU-skeptiske fløj i partiet bekender kulør: &quot;De EU-kritiske i SF må gøre sig klart, at de ikke bare holder SFs fremtid, men også Danmarks og Europas fremtid, i deres hænder. Et nej som resultat af folkeafstemningen vil skabe et næsten uløseligt bøvl for os selv,&quot; siger Margrete Auken. (Jyllands-Posten side 3)
7) Justitsminister Frank Jensens (S) plan for en total reform af retsvæsenet får en nærmest overstrømmende modtagelse hos de øvrige partier. Selv om planen indeholder flere vidtgående forslag som at skære i antallet af retskredse, har ministeren allerede bred opbakning fra Det Radikale Venstre, CD, SF og de konservative til at fortsætte reformarbejdet. Regeringspartneren Det Radikale Venstre er ikke afskrækket &quot;af et eneste punkt i planen&quot;, siger partiets retspolitiske ordfører, Bjørn Elmquist. (Jyllands-Posten side 4)
8) Det bør være strafbart at købe sig til stemmer ved opstilling af kandidater til et valg. Det mener valgekspert Lars Bille på baggrund af Brøndby-sagen, hvor byrådsmedlem Kurt Nielsen har tilbudt gratis fodboldbilletter som modydelse for at stemme på bestemte kandidater, når S-listen til kommunalvalget skal på plads. (Politiken side 1 og 2)
(Presserunden er udarbejdet af Finansinformation).
(c) Reuters Limited 1997.
