Løbende betalinger faldt 5,5 mia jan-maj - Natbank.

KØBENHAVN, 8 juli (Reuter) - Danmarks nettoindtægt fra løbende betalinger fra og til udlandet faldt i perioden januar til maj 1997 med 5,5 mia. kr. i forhold til samme periode sidste år. Det fremgår tirsdag af Nationalbankens statistik over betalinger fra og til udlandet.
I årets første fem måneder har Danmark haft en nettoindtægt på 4,2 mia. kr. mod 9,7 mia. kr. i samme periode sidste år.
Faldet i nettoindtægten skyldes blandt andet, at nettoindtægten fra søtransport er faldet til 3,3 mia. kr. fra 5,7 mia. kr.
Derudover har en stigning i underskuddet på rejsekontoen trukket ned i nettoindtægten fra de løbende betalinger. Rejsekontoen udviste i perioden januar-maj 1997 et underskud på 3,7 mia. kr. mod et minus på 2,7 mia. kr. i de første fem måneder af 1996.
Ydermere er nettoindtægten på posten for andre varer og tjenester blevet vendt til et minus på 1,1 mia. kr. fra et overskud på 0,5 mia. kr.
I modsat retning trækker, at Danmarks nettobetalinger af udbytter er blevet reduceret til 1,1 mia. kr. i perioden januar til maj 1997 fra 1,5 mia. kr. i den tilsvarende periode 1996.
- Eva Elgaard Pedersen (+45) 33 96 96 57.
(c) Reuters Limited 1997.
