ØKONOMER SER FLERE I JOB OG UÆNDRET DEC-LEDIGHED.

KØBENHAVN, 21 januar (Reuter) - Det gennemsnitlige antal registrerede ledige vil i december falde marginalt til 228.000 personer fra 228.700 i november, men ledighedsprocenten vil fortsat være på 8,2 pct., forudser ni danske økonomer, som over for Reuters Finans har skønnet december måneds ledighedstal. Danmarks Statistik offentliggør tallene torsdag den 23. januar.
Det næsten uændrede antal ledige dækker over reduktioner i antallet af personer på orlov/aktivering, samt stigninger i den egentlige beskæftigelse.
Det vurderer et næsten helt enigt panel af økonomer.
- Effekten fra orlov-og aktiveringsordningerne på ledigheden skønnes at være negativ med ca. 3.000 fuldtidspersoner. Størstedelen stammer imidlertid fra aktiveringsordningerne, som typisk neddrosles i december måned, mener økonomerne fra Codan Bank.
Derimod vurderer Codan Bank, at den reelle beskæftigelse vil blive forbedret med 1.500-2.000 personer.
Økonomernes bud på udviklingen i ledigheden i december spænder mellem 8,1 pct. og 8,2 pct.
Flertallet tror dog på en uændret procentvis ledighed på 8,2 pct. (/klp).
(c) Reuters Limited 1997.
