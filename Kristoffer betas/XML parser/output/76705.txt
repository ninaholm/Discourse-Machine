SLOT-LEGALISERING FÅR INGEN BETYDNING - KLH.

KØBENHAVN, 4 oktober (Reuter) - Legalisering af handel med lande-og lettetilladelser, de såkaldte airport take-offs og landing slots, i europæiske lufthavne, som EU-Kommisionen ifølge Financial Times vil foreslå, vil ikke få nogen betydning for Københavns Lufthavne (KLH). Det oplyser adm. direktør Niels Boserup til Reuters Finans.
- Det får ingen betydning for os, da vi endnu ikke har skullet afvise nogen, der har ønsket at flyve hos os, siger Niels Boserup, og henviser til lufthavnens store uudnyttede kapacitet samt udvidelsesplaner.
I andre lufthavne som eksempelvis Heathrow Lufthavn afvises der ifølge Niels Boserup hvert år flere hundrede ansøgninger om at flyve til den meget travle lufthavn i London. Hvis lande-og lettetilladelser i fremtiden vil blive prissat ved hjælp af den frie markedsmekanisme, vil det betyde en bedre udnyttelsesgrad og flere passagerer, siger KLH-chefen.
- En slot er en slot, og en 747 beslaglægger den samme plads som en Fokker 50. Det vil sige, at det kapacitetsmæssigt vil være bedre at lade fly med et større afkast gøre brug af pladsen - set fra både luftfartsselskabets og lufthavnsselskabets synspunkt, siger Niels Boserup.
Der er kun to primære begrænsninger på trafikken gennem en lufthavn, nemlig bane-og terminalkapaciteten.
Så hvis banekapaciteten er knap, men der er plads i terminalerne, kan en bedre udnyttelse ved brug af større fly øge passagertrafikken gennem lufthavnen, anfører KLH-chefen. Men da Københavns Lufthavne ikke har kapacitetsproblemer, vil den foreslåede legalisering af handelen med landings-og lettetilladelser ikke få nogen direkte betydning for lufthavnen, understreger Niels Boserup. (/slj).
(c) Reuters Limited 1996.
