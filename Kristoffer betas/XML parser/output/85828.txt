Kbh Luft ser ikke Bristol-investering sandsynlig.

KØBENHAVN, 17 juli (Reuter) - Det er mere end tvivlsomt, om Københavns Lufthavne overtager aktiemajoriteten i Bristols lufthavn, selv om selskabet har fået tilsendt udbudsmaterialet fra en planlagt privatisering.
- Jeg vil nødig sætte odds på, men det er ikke særlig sandsynligt, at vi vil byde på lufthavnen, siger Niels Boserup til Reuters Finans torsdag.
Han slår dog fast, at selskabets planer om på et eller andet tidspunkt at involvere sig i drift og/eller ejerskab af lufthavne i udlandet er intakt.
Men Niels Boserup ser udbuddet af aktier og ejerandele i lufthavne over hele verden som værende præget af &quot;ren auktionsstemning&quot;, der presser priserne i vejret. Det får Københavns Lufthavne til sammen med lufthavnens eget store udbygningsprogram at være lidt tilbageholdende.
- Vi vil gerne tjene penge med det samme, hvis vi investerer i en lufthavn i udlandet, siger Niels Boserup.
Han oplyser, at Bristol Lufthavn er en mindre lufthavn med 1,5 mio. passagerer om året. Til sammenligning havde Københavns Lufthavne godt otte mio. passagerer i første halvår 1997.
- Søren Linding Jakobsen (+45) 33 96 96 53.
(c) Reuters Limited 1997.
