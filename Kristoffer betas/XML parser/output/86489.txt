B&amp;O overgår egne vækstmål i 96/97 - analytikere.

KØBENHAVN, 11 august (Reuter) - Bang &amp; Olufsen (B&amp;O) ventes at komme ud af regnskabsåret 1996/97 med et resultat før skat, der er 22 pct. højere end det tilsvarende resultat for 1995/96. Dermed vil koncernen overgå sit eget vækstmål, som lyder på en vækst på mindst 15 pct. Det vurderer 10 danske og udenlandske aktieanalytikere, som Reuters Finans har talt med forud for offentliggørelsen af regnskabet den 13. august.
Analytikerne venter i gennemsnit et resultat før skat på 333 mio. kr. mod 272 mio. kr. året før.
Omsætningen ventes at vise en lidt mindre vækst, nemlig knap 14 pct. til 3.088 mio. kr.
B&amp;O har i forbindelse med en ekstraordinære generalforsamling i slutningen af juni specificeret forventningerne til omsætningen og resultatet. Forventningen lyder på en omsætning i størrelsesordnen tre mia. kr. og et resultat før skat på 325 mio. kr.
- Da B&amp;O kom med forventningen i juni, havde de allerede afsluttet årsregnskabet, så de tal burde være rimelige sikre, siger en analytiker.
For at kunne opretholde målsætningen om en vækst på 15 pct. i resultatet før skat kræver det en konstant forbedring af marginalerne, vurderer flere analytikere.
- Det kræver en marginforbedring hele tiden, og det kan de lige klare i 97/98, som følge af det billige tilbagekøb af aktieposten fra Phillips. Derefter er koncernen nok nødt til at justere på omsætningsforventninger (plus fem pct årligt, red.) for at kunne vise en fortsat vækst i indtjeningen, siger en analytiker.
Han tilføjer, at der skal nye omsætningsplaner på bordet, som kan øge omsætningen på den ene eller anden måde, da koncernen ikke kan rationalisere mere.
Flere af analytikerne tror, at det er ved at lysne på flere af selskabet markeder, der har været præget tilbagegang eller stagnation.
- De makroøkonomiske udsigter for deres hovedmarkeder tegner lysere. På hovedmarkedet i Tyskland går det bedre og udsigterne for de kommende år ser lovende ud. Jeg tror, at vi i det her regnskab vil se vækst i samtlige de lande, hvor de er repræsenteret, vurderer en analytiker.
En kollega peger på det amerikanske marked, som et af de markeder, hvor audio-koncernen har pæne vækst muligheder i de kommende år.
Han henviser til, at B&amp;O inden for de kommende tre år planlægger at udvide butiksnettet i USA med 40-50 nye B&amp;O-butikker, hvilket vil øge salget betydeligt.
B&amp;O har på nuværende tidspunkt 18 amerikanske B&amp;O-butikker, og derudover er der langt over 100 forhandlere af selskabets produkter.
Audio-koncernen har i flere år forsøgt sig på det franske marked, men har ifølge flere analytikere endnu ikke helt haft heldet med sig.
- Frankrig er et af deres targetmarkeder, og koncernen har brugt utroligt mange resourcer på at slå igennem uden, at det endnu er rigtigt er lykkedes for dem. Selskabet har i lang tid lovet gode resultater på det franske marked, men vi har endnu ikke set nogle, siger en analytiker.
Han tilføjer, at også det italienske og spanske marked har udvist skuffende resultater.
Til gengæld har analytikerne pæne salgsforventninger til det engelske, danske og de øvrige nordiske markeder.
En del af analytikerne er spændt på, om koncernen også i 1996/97 vil benytte sig af de lidt &quot;spekulative&quot; hensættelser på 40 mio. kr., som blev hensat i 1994/95, til at pynte på resultatet i 1996/97.
- Koncernen brugte 25 mio. kr. af hensættelserne sidste år, og de mangler stadigvæk 15 mio. kr. Hvis de kommer ud med et resultat på niveau med forventningerne og samtidig skriver, at de har brugt de 15 mio. kr., så er det helt klart negativt. Så er der ikke tale om en organisk fremgang, men en regnskabsteknisk fremgang, siger en analytiker.
Analytikerne er ikke specielt enige om købsanbefalingerne på B&amp;O. Fem af analytikerne anbefaler hold, to sælg, mens tre anbefaler køb.
Den gennemgående holding hos skeptikerne er, at B&amp;O-aktien på det nuværende prisniveau er for højt prisfastsat både i forhold til det danske marked, og andre internationale luksusvare-aktier.
Aktien sluttede mandag i kurs 380, svarende til kursstigning på 33 pct. siden årsskiftet.
B&amp;O-ledelsen har udarbejdet en tre-årig målsætning, hvor 1996/97 er det andet år. Ledelsen venter, at kunne leve op til målsætningen i år.
En af de ting, som analytikerne vil kigge nøje efter i regnskabet,er en eventuel ændring eller forlængelse af målsætningen.
(c) Reuters Limited 1997.
