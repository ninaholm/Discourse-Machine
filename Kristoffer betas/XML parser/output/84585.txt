OECD anbefaler stærkere fundament under opsving.

(Reuters Finans udsender hermed sine historier om OECD&apos;s seneste rapport om dansk økonomi, efter at flere danske medier, herunder Jyllands-Posten og Politiken tirsdag morgen har brudt embargoen, der er sat til tirsdag den 10. juni kl. 17.00)
KØBENHAVN, 10 juni (Reuter) - Det danske opsving vil i de kommende år fortsætte uden 1980&apos;ernes dårligdomme, vurderer OECD i sin seneste økonomiske prognose.
- Generelt ser det nuværende opsving ud til at være sundere funderet end sin forgænger, skriver OECD.
Men fundamentet under den danske økonomi er ikke stærkere end, at de vestlige industrilandes økonomiske samarbejdsorganisation gentager sin anbefaling om flere arbejdsmarkedsreformer, en stram økonomisk politik og tiltag for at dygtiggøre arbejdsstyrken for, at opsvinget holder sig på dydens smalle sti.
Den danske økonomi vil i prognoseperioden, der dækker frem til og med 1998, drage fordel af en veletableret strategi med konsolidering af de offentlige finanser, fast kronekurs og reformer på arbejdsmarkedet. Hidtil har den faldende ledighed været ledsaget af lav inflation, overskud på betalingsbalancen og bedre offentlige finanser, noterer OECD.
- Udsigterne til fortsat fremgang er gode baseret på pengepolitikkens troværdighed og udsigterne til nye forbedringer af de offentlige finanser, skriver OECD.
Samarbejdsorganisationen påpeger, at reformerne på arbejdsmarkedet endnu ikke er slået helt igennem endnu, men de første resultater er &quot;opmuntrende&quot;. De seneste overenskomstforhandlinger med beskedne indrømmelser indikerer derfor ifølge OECD, at reformerne allerede har sænket den strukturelle ledighed - ledigheden, der udløser løninflation.
Mens de danske bestræbelserne på at mindske ledigheden blandt unge har haft stor succes, kniber det med at holde de ældre på arbejdsmarkedet.
OECD anbefaler derfor bl.a., at adgangen til at trække sig tilbage fra arbejdsmarkedet før pensionsalderen skal mindskes.
Den faste kronekurspolitik udelukker pengepolitikken som instrument til at regulere aktiviteten i den danske økonomi. Kravet til finanspolitikken skærpes i takt med, at væksten accelererer. I overensstemmelse med behovet er der proklameret et fortsat stramt greb om den økonomiske politik, noterer OECD&apos;s økonomer.
Det vil også være nødvendigt, hvis presset på de danske forbrugerpriser skulle genopstå.
- Finanspolitikken vil udgøre en værdifuld modvægt mod et pres på inflationen, hvis det skulle genopstå, skriver OECD.
Samarbejdsorganisationen hylder en fast finanspolitik, der holder forventningerne til en øget inflation i ave.
- Ændringer i finanspolitikken med kortsigtede udsving i efterspørgselen bør undgåes til fordel for en finanspolitik, der forankrer forventningerne (til inflationen, red.) på mellemlangt sigt, skriver OECD.
Forbedringen på de offentlige finanser er dog for lille, vurderer OECD, og så gerne, at Danmark også i perioder med lav vækst kan fastholde et overskud på de offentlige finanser. Det skyldes især, at stigningen i antallet af pensionister om 10-15 år vil lægge større byrder på statens budgetter.
Organisationens tredje store anbefaling går på en bedre udnyttelse af de mange ressourcer, som Danmark bruger på sine uddannelser, hvor resultaterne ikke står mål med de brugte midler.
OECD skønner især på baggrund af en fortsat stærk hjemlig økonomi en vækst i dansk BNP på 2,5 pct. i 1997, stigende til 2,9 pct. i 1998, uden at inflationen kommer over 2,7 pct. Betalingsbalancen ventes at fastholde sit overskud på ca. en pct. af BNP i de kommende to år, mens de samlede offentlige finanser ses at være i balance i år og vise et overskud på 0,7 pct. af BNP næste år.
De største risici kommer fra en for svag efterspørgsel på de danske eksportmarkeder på den ene side og en for stærk vækst i den indenlandske aktivitet og stigende inflation på den anden, skriver OECD.
- Søren Linding Jakobsen (+45) 33 96 96 53.
(c) Reuters Limited 1997.
