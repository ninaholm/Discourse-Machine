Afkast 8-13 pct på aktie-investeringsbevis 1 kvt.

KØBENHAVN, 17 april (Reuter) - Investeringsbeviser med aktier som speciale klarede sig i første kvartal 1997 markant bedre end de foreninger, der har placeret pengene i obligationer. Det på trods af, at aktiemarkederne faldt tilbage sidst i kvartalet, viser den officielle afkaststatistik fra InvesteringsForeningsRådet.
- Sidst i kvartalet blev især aktiemarkederne ramt af en del uro, og derfor måtte vi også konstatere kursfald på vores beviser, men det ændrer ikke ved det gennemgående positive billede af udviklingen i første kvartal, skriver formanden, direktør Carsten Mahler, Danske Invest.
Det generelle billede viser plusser på 8-13 pct. på investeringsbeviser med aktier, mens obligationerne er steget ca. en-to pct.
Danskerne har siden årsskiftet købt investeringsbeviser for ca. seks-syv mia. kr., fremgår det.
- Samlet passer investeringsforeningerne nu en medlemsopsparing på 64 mia. kr. - det er næsten en fordobling siden udgangen af 1995, skriver Carsten Mahler.
Det er ifølge foreningen specielt obligationsafdelingerne, der oplever vækst.
Obligationsafdelingerne udgør ca. halvdelen af den samlede formue mod ca. 30 pct. for fem år siden.
InvesteringsForeningsRådet forventer, at resten af 1997 kan blive lidt uroligt på aktiemarkederne.
- Det økonomiske grundlag for aktieplaceringer er godt, men kurserne vil nok bevæge sig en del hen over sommeren. På obligationssiden forventer vi, at kurserne ved årsskiftet ligger stort set uforandret i forhold til det nuværende niveau. For året som helhed er det derfor ikke realistisk, at vi gentager de meget flotte afkast fra 1996, slutter Carsten Mahler.
- Eva Elgaard Pedersen (+45) 33 96 96 58.
(c) Reuters Limited 1997.
