SONOFON PÅ STRANDHUGST HOS TELE DK-KUNDER - BLAD.

KØBENHAVN, 21 februar (Reuter) - Sonofon har brugt en protestskrivelse over for dårlig dækning fra 200 utilfredse mobiltelefonbrugere i Rougsø Kommune til at gå på strandhugst hos Tele Danmark Mobil. Det skriver ComputerWorld fredag.
- Salgsafdelingen (Sonofons, red.) i Århus kontaktede samtlige på listen, og var det en Tele Danmark-kunde, blev vedkommende opfordret til at gå over til Sonofon. Det tilbud er klart i strid med dørsalgsloven, skriver ComputerWorld.
Tele Danmark Mobil vil dog ikke melde Sonofon til politiet. Samtidig er selskabet langt fra forundret over konkurrentens fremfærd.
- Egentlig synes jeg, at sådanne salgsmetoder taler for sig selv, og det er ikke første gang, vi er ude for det fra Sonofons side, siger informationschef i Tele Danmark Mobil John Jørgensen til ComputerWorld.
I Sonofon beklager underdirektør Steen Høgh fra salgafdelingen i Århus det skete.
Sonofon er ejet af GN Store Nord og amerikanske BellSouth.
- Søren Linding Jakobsen (+45) 33 96 96 53.
(c) Reuters Limited 1997.
