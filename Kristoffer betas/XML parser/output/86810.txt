Lavere rentemarginal rammer Spar Nord - analytiker.

KØBENHAVN, 18 august (Reuter) - En indsnævring af forskellen mellem ind-og udlånsrenterne har ramt Spar Nord Holding hårdt i årets første seks måneder. Og det stiller store krav til ledelsen i det nordjyske pengeinstitut, der bliver nødt til at nedbringe omkostningerne i den kommende tid, vurderer bankanalytiker Bjarne Jensen.
- Konkurrencen og indsnævringen af rentemarginalen har totalt set kostet dem knap 50 mio. kr. i første halvår, siger Bjarne Jensen til Reuters Finans.
Spar Nord Holding, der er landets sjettestørste pengeinstitut, offentliggjorde mandag sit halvårsregnskab, og det viste et resultat før skat på 119,3 mio. kr. mod 95,7 mio. kr. i den tilsvarende periode sidste år.
- Det, der holder dem oppe, er, at de har øget volumen med ca. seks pct., siger Bjarne Jensen.
Den vigtige post med netto rente-og gebyrindtægter er faldet med 3,3 pct. til 481,4 mio. kr.
Regnskabet fra Spar Nord kan godt bruges som strømpil for regnskaberne fra de største banker, som offentliggøres i den kommende tid, mener Bjarne Jensen.
- Det er det billede, vi kommer til at se. Fremgangen i forretningsvolumen er knap så stor som i de små banker, siger Bjarne Jensen.
(c) Reuters Limited 1997.
