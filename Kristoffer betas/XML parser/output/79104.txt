BANKER UENIGE OM AKTIEMARKEDETS UDVIKLING.

KØBENHAVN, 16 januar (Reuter) - Aktiecheferne i landets tre største banker er ikke helt enige om, hvorvidt den positive tendens, som siden årsskiftet har præget aktiemarkedet, kan fortsætte.
Således kan aktiecheferne i BG Bank og Den Danske Bank ikke umiddelbart se nogen hindring for, at aktiemarkedet fortsætter den positive tendens. I Unibank, Aros Securities, er man derimod lidt mere forbeholden.
- Vi holder fortsat fast på vores forudsigelser fra december om stigende renter på vores breddegrader. Denne stigning vil kunne holde tingene i ave, eller vil kunne trække aktierne ned fra det nuværende niveau. Aktie-festen vil nok kunne fortsætte endnu et stykke tid, men får vi medhold i vores forudsigelser, så er der ikke mere tilbage i den fest, siger chefanalytiker i Aros Securities, Peter Kruse, til Reuters Finans torsdag.
Han tilføjer dog, at hvis den rentestigning, der har været i USA, ikke smitter af herhjemme, så vælter Aros&apos; forventninger.
- Væksten er på vej op i flere lande, og det vil presse renterne op. I Aros er vi måske lidt mere forsigtige end i de andre banker i vores forudsigelser, siger chefanalytikeren.
Hos BG Bank og Den Danske Bank er tonerne mere optimistiske.
- Selvfølgelig vil vi se korrektioner i markedet. Men der er ikke noget underliggende, som gør, at markedet vælter i negativ retning. Der er fortsat masser af købsinteresse i markedet, og den lave rente understøtter denne tendens yderligere, siger afdelingsdirektør i BG Bank Claus Andersen.
Denne vurdering understøttes af aktiechef i Den Danske Bank Flemming Barleth.
- Vi er stadigvæk inde i en opadgående aktietrend og jeg mener ikke, at denne stigning er en boble. Samtidig er de fundamentale ting rundt omkring i Europa gode. De forskellige regeringer er i høj grad fokuseret på ØMU&apos;en og den konvergens, der ligger i det. Det betyder, at der er incitament til bl.a. at bringe underskuddet ned og løse gældsproblemerne. Det har vi ikke set før i så bredt et omfang, siger Flemming Barleth.
Både Claus Andersen og Flemming Barleth understreger dog, at et større kursfald i USA vil kunne påvirke aktiemarkedet i negativ retning.
KFX-indekset er siden årsskiftet steget godt syv pct. og ligger torsdag eftermiddag omkring 146,50. I samme periode er Totalindekset steget tilsvarende til 506,54, hvor indekset lukkede onsdag.
I en rundspørge Reuters Finans foretog lige før jul forventede 14 danske aktieeksperter, at KFX-indekset efter første kvartal vil ligge på 132 og Totalindekset på 470. (/jnu).
(c) Reuters Limited 1997.
