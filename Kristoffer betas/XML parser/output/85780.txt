Venstrefløjen er klar til boligindgreb - SF og EL.

KØBENHAVN, 16 juli (Reuter) - Venstrefløjen er klar til at gennemføre indgreb over for boligejerne i forbindelse med finansloven for 1998. Det er meldingen fra de finanspolitiske ordførere hos sidste års forligsdeltagere i Socialistisk Folkeparti (SF) og Enhedslisten (EL).
- Der er en latent risiko for et stort lånefinansieret forbrug som følge af stigningen i ejendomspriserne. Kan vi finde nogle værktøjer, der tager fat på det område, er det interessant, siger SF&apos;s Jes Lunde til Reuters Finans onsdag.
Et stort lånefinansieret forbrug risikerer ifølge en lang række økonomer at skabe flaskehalse indenfor bygge-og anlægssektoren, specielt som følge af den stigende efterspørgsel på faglært arbejdskraft i forbindelse med vedligeholdelses-aktiviteten indenfor parcelhusbyggeriet.
Frygten for flaskehalse deles ikke af Frank Aaen fra Enhedslisten, der påpeger, at der fortsat er arbejdsløshed på de områder, hvor aktiviteten er størst. Til gengæld vil Enhedslisten gerne ramme gevinsten fra stigningen i ejendomspriserne - men ikke gennem en forhøjelse af lejeværdibeskatningen, der ifølge Frank Aaen rammer socialt skævt.
- Vores intention er at fjerne lejeværdibeskatningen og indføre en beskatning af værdistigningen ved salg, siger Frank Aaen.
Hos SF ønsker Jes Lunde ikke på nuværende tidspunkt at fremlægge forslag, der kan medvirke til at dæmpe byggeaktiviteten. Men han afviser ikke forslaget om en nedsættelse af belåningsprocenten på boliger, når det gælder realkreditlån. Et forslag som blandt andet Centrum-Demokraterne (CD) og de radikale har erklæret sig villige til at studere.
- Hvis CD har et forslag, så er vi klar til undersøge, om det har en virkning. Er det tilfældet, er vi interesserede, siger Jes Lunde, der dog tvivler på, at forslaget har den store virkning.
- Hvis ikke realkreditten låner ud, er det et spørgsmål, om ikke bankerne går ind med produkter, der ligner realkreditinstitutternes til forveksling, påpeger Jes Lunde.
Både SF og Enhedslisten er enige om, at der også på anlægssiden kan skæres i udgifterne. Begge partier går således efter at ramme motorvejsbyggerierne. Derudover foreslår SF igen, at børnechecken skal fratages familier med indkomster over 500.000 kr., ligesom det foreslåes, at folkepensionen skal indtægtsreguleres.
Ingen af de to partier vurderer, at der er behov for en generel stramning for at dæmpe aktiviteten i økonomien. SF går tilmed efter et overskud på de offentlige finanser.
- Der er behov for et overskud på statsfinanserne, så vi kan få afviklet statsgælden. En egentlig stramning er jeg mere tøvende over for, siger Jes Lunde.
Enhedslisten lægger heller ikke op til store udgiftsstigninger.
- Vores krav vælter ikke i sig selv finansloven. De er meget beskedne på omkostningssiden, siger Frank Aaen.
Både SF og Enhedslisten venter, at årets finanslovsforlig bliver mellem regeringen og venstrefløjen. Men de forventer, at regeringen først vil forsøge lykken til højre i Folketingssalen.
- Regeringen vil satse hårdt på højrefløjen. De vil henholdsvis vise forhandlingsvilje og samtidig afsløre, at højrefløjen ikke er interesserede i et forlig. Skuespillet ender med ingenting, spår Frank Aen, der venter, at Enhedslisten kan medvirke til at gennemføre en finanslov ved at undlade at stemme imod loven og i stedet støtte ændringsforslagene.
Med andre ord, er der igen udsigt til et klassisk kludetæppeforlig.
- Stig Ørskov Pedersen (+45) 33 96 96 59.
(c) Reuters Limited 1997.
