Besparelser i sundhedssektor trak ned i Ambu 1 hlv.

KØBENHAVN, 21 maj (Reuter) - Medico-fabrikanten Ambu International oplevede i første halvdel af regnskabsåret 1996/97 en nedgang i resultatet før skat på knap 27 pct. til 5,5 mio. kr., som følge af besparelser i den europæiske sundhedssektor, fremgår det onsdag af selskabets halvårsregnskab.
- Det europæiske marked for medicoudstyr er hårdt ramt af besparelser i sundhedssektoren, hvilket har bevirket et utilfredsstillende salg i Tyskland, Frankrig og Italien i 1. halvår, skriver selskabet.
På trods af besparelserne i sundhedssektoren steg selskabets omsætning med ni pct. til 116,1 mio. kr., mod 106,5 mio. kr. i samme periode åert før.
Salget gennem Ambu&apos;s forhandlernet har i halvåret været over det forventede og skyldes bl.a større projektordre til Fjernøsten, hedder det videre.
Ambu&apos;s nye elektriske sugepumpe Ambu Power Pack Suction er blevet indtroduceret i halvåret, og er blevet godt modtaget markedet. Selskabet har allerede modtaget større ordre fra ambulancesystemer og militær verden over.
For hele regnskabsåret venter Ambu en moderat vækst i omsætningen og et resultat noget over sidste år, hvor selskabet kom ud med et overskud efter skat på 5,6 mio. kr. Omsætningen blev i 1995/96 på 207 mio. kr.
Tidligere lød selskabets forventninger til hele 1996/97 på en markant stigning i resultatet efter skat.
- Jørn Nurkka (+45) 33 96 96 55.
(c) Reuters Limited 1997.
