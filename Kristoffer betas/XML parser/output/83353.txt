Nykredit B sænker 97-ledighedsskøn til 8,2 pct.

KØBENHAVN, 5 maj (Reuter) - Nykredit Bank sænker i sin kommende prognose sit skøn for den danske ledighed i 1997 til 8,2 pct. fra tidligere ventede 8,4 pct. Det siger bankens cheføkonom John Madsen til Reuters Finans mandag.
- Det skyldes dog ikke dagens ledighedstal for marts, men mere en generel udvikling, siger John Madsen.
Bag bankens ledighedsskøn ligger en forventning om, at en stigende produktivitet vil lægge en dæmper på ledighedsfaldet og en forventning om, at ledigheden i de kommende år ikke vil blive påvirket nævneværdigt af de arbejdsmarkedspolitiske ordninger.
- I 1995 viste bruttofaktorindkomsten (BFI) i 1980-priser per beskæftiget en stigning på 1,2 pct. og i 1996 en vækst på 1,1 pct. Tendensen i 1996 har dog været til stigende produktivitet - fra 0,2 pct. p.a. i 1. kvartal til 1,8 pct. i 4. kvartal. En tendens der ventes fastholdt i de kommende måneder - og dermed mindsker muligheden for fortsat fald i ledigheden, skriver Nykredit-økonomen i en kommentar.
John Madsen forventer en vækst i BFI i hele 1997 på ca. 2,5 pct.
Ledighedsskønnet for 1998 fastholdes i den kommende prognose, der ventes på gaden i næste uge, på 8,0 pct.
Marts-tallene fra Danmarks Statistik viste et fald i den sæsonkorrigerede ledighed fra februar til marts på 0,1 pct.point til 8,0 pct.
- Eva Elgaard Pedersen (+45) 33 96 96 58.
(c) Reuters Limited 1997.
