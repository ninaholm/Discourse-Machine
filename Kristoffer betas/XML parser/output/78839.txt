INGEN RENTESÆNKNING TRODS STÆRK KRONE - DDB.

KØBENHAVN, 8 januar (Reuter) - Nationalbanken vil næppe sænke renten foreløbigt for at bremse kronens fremmarch overfor D-marken. Det vurderer direktør i Den Danske Bank, Mads Jakobsen.
Kronen er inden for de sidste par måneder styrket omkring en pct. over for D-marken, og siden årsskiftet er kursen faldet fra 3,8250 til 3,8125.
- Det betyder ikke noget, at kronen er styrket over for D-marken de sidste par dage. Det er væsentligere, at den effektive kronekurs er i dag lavere end for to år siden, siger Mads Jakobsen, Den Danske Bank.
Han mener således ikke, Danmark foreløbigt isoleret vil sænke renten, med mindre andre valutaer pludselig stiger drastisk over for kronen.
- Nationalbanken vil ligesom alle vi andre kigge på både den effektive kronekurs og forholdet til D-marken, siger Mads Jakobsen.
Han mener, at en del af stigningen over for D-marken skyldes, at den tyske valuta er ved at tabe lidt af sin glans på grund af udsigterne til en snarlig fælles-europæisk mønt.
Mads Jakobsen vil ikke give noget bud på, hvor meget kronen skal stige, før Nationalbanken griber ind. Men sålænge kronen stiger langsomt og jævnt som nu, vil der gå lang tid, mener han.
Underdirektør i Codan Bank, Niels Lorentz Nielsen, er enig med DDB-direktøren, men mener, at fortsat fremgang i kronen kan efterlade Nationalbanken i et dilemma senere på året.
- Hvis Danmark bliver ved med at bevæge sig i retning af et europæisk valuta-samarbejde, kan investorernes interesse for kronen vokse yderligere, siger han.
Valutahandlere har overfor Reuters Finans påpeget, at kraftigt køb af danske kroner fra den norske centralbanks side har været medvirkende til de sidste par dages styrkelse af kronen.
De to valuta-eksperter afviser imidlertid begge, at den norske nationalbank køber kroner for at flytte et opadgående pres på den norske krone over på den danske.
- Den danske krone-stigning skyldes, at den danske økonomi fundamentalt set er stærk på de fleste områder, siger Niels Lorentz Nielsen.
Analysechef i BG Bank, Frank Fryd Petersen, vil dog ikke helt afvise, at norsk opkøb af den danske valuta har presset kronen i vejret.
- På grund af den seneste tids meget ringe omsætning i kronen, kan den norske centralbanks opkøb have haft stor påvirkning på kursen, siger han. (/mbp).
(c) Reuters Limited 1997.
