Energiforsyningen faldt i 1 kvt - DS.

KØBENHAVN, 14 juli (Reuter) - Forsyningen af energi faldt i årets første kvartal i forhold til samme kvartal sidste år. Der er tale om et fald for både salget af olieprodukter og forbruget af naturgas og elektricitet, oplyser Danmarks Statistik mandag.
Salget af gas-og dieselolie er gået ned med 9,1 pct. på årsbasis - for miljøvenlig diesel har der dog været en stigning på en pct. Salget af fuelolie faldt med 14,6 pct.
Der har til gengæld været gang i transporten på hjul og vinger, for salget af både motorbenzin og flybenzin/jetbrændstof er gået op - med hhv. 5,9 pct. og 8,3 pct. i forhold til 1996.
Forbruget af naturgas er faldet med seks pct. og gasværksgas med 26,9 pct., når første kvartal 1997 sammenlignes med samme kvartal året før. Forsyningen med elektricitet faldt med 6,5 pct.
En af grundene til den lavere energiforsyning var det relativt milde vejr i første kvartal. I forhold til første kvartal 1996, hvor det var meget koldt, havde dette års første kvartal 23 pct. færre graddage.
Opgørelsen omfatter ikke salget til større el-og kraftvarmeværker, gasværker samt forbruget på raffinaderier og platforme i Nordsøen. Men salget til decentrale kraftvarmeværker er med, og eftersom opgørelsesmetoden er den samme som sidste års, er tallene tilstrækkelig sikre til at vise tendensen, forsikrer Danmarks Statistik.
- Søren Linding Jakobsen (+45) 33 96 96 53.
(c) Reuters Limited 1997.
