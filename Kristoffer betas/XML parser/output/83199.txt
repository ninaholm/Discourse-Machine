Mål kræver stor privat jobskabelse - Lykketoft.

KØBENHAVN, 30 april (Reuter) - For at regeringens økonomiske politik frem til år 2005 skal hænge sammen, kræver det, at der skabes dobbelt så mange job i det private erhvervsliv som i det offentlige, sagde finansminister Mogens Lykketoft på regeringens pressemøde onsdag i forbindelse med offentliggørelsen af de økonomiske mål frem til år 2005.
- Skal det her hænge sammen, skal der skaffes to job ekstra i det private erhvervsliv for hvert job, der kommer i det offentlige. Man skal ikke arbejde mindre, men flere skal i arbejde. Der er tale om en fortsat vækst i beskæftigelsen, sagde finansminister Mogens Lykketoft.
Mogens Lykketoft regner ikke med, at arbejdsløsheden helt forsvinder i fremtiden. Der vil altid være en arbejdsløshed på omkring fem pct. på grund af mere rotation på arbejdsmarkedet og på grund af den danske måde at opgøre arbejdsløsheden på.
- Fuld beskæftigelse svarer til fem pct. arbejdsløshed på grund af vores måde at opgøre tallene på. Der vil også være mange på vej fra et til et andet arbejde fremover. Vi skal have flere jobrotationer, og derfor kan man ikke få arbejdsløsheden helt væk som i gamle dage, sagde Mogens Lykketoft.
Han lagde vægt på, at unge hurtigere skal have et arbejde, og folk samtidig skal blive hængende længere på arbejdsmarkedet.
- Carl Johan Corneliussen (+45) 33 96 96 57.
(c) Reuters Limited 1997.
