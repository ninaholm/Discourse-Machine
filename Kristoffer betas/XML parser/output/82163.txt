INTERVIEW - Novo Nordisk i unik vækstposition.

KØBENHAVN, 1 april (Reuter) - Novo Nordisk står i en unik vækstposition. Det vurderer viceadm. direktør Kurt Anker Nielsen og koncerndirektør Lars Rebien Sørensen i et dobbeltinterview med Reuters Finans.
- Vi kan inden for de tre kerneområder identificere vækstmuligheder, der er meget store - alt afhængig af, hvordan vi definerer det område, vi vil konkurrere på, siger Lars Rebien Sørensen, der er ansvarlig for Novo Nordisks lægemiddelområde, Health Care Business.
Health Care Business leverer tre ud af de fire ben i koncernens to år gamle forretningsstrategi.
Lars Rebien Sørensen henviser til Novo Nordisks unikke position, da de udvalgte produkter i den nye strategi, som skal bære Novo Nordisk ind i det næste århundrede, er kendetegnet ved et markant potentiale for nye anvendelsesmuligheder. Det vil ikke bare forlænge produkternes levetid, men også udvide det kommercielle grundlag markant.
Desuden er væksten på de markeder, hvorpå Novo Nordisk opererer, karakteriseret af høj vækst. Det gælder også for Novo Nordisks sidste ben, de industrielle enzymer, pointerer Kurt Anker Nielsen.
Novo Nordisk har tillige en målsætning om at tilføre sin produktpalette inden for lægemidler et nyt større produkt hvert andet år. Der kom to nye produkter i 1996, bløderpræparatet NovoSeven og epilepsiproduktet Gabritil, men allerede inden år 2000 kan man forvente to-tre større nyheder, lover Lars Rebien Sørensen.
Indenfor enzymforretningen er der lagt op til otte til 10 nye produkter om året. Det er med en vis tilfredshed, at Kurt Anker Nielsen kan konstatere, at tiden med dræbende priskrige synes ovre, og at de tilbageblevende aktører igen kan konkurrere på nye og bedre produkter.
Kurt Anker Nielsen, der er ansvarlig for koncernens økonomi og finanser, pointerer, at hvis bare Novo Nordisk holder fast i sine nuværende markedsandele, så kommer der en naturlig vækst af en betydelig størrelse. Men Novo Nordisk stiller sig ikke tilfreds med det.
- Vi skal øge verdensmarkedsandelen på to måder - ved at øge andelen af de markeder vi allerede er på og ved at gå ind på nye markeder, siger Kurt Anker Nielsen.
Det vil i de kommende år kræve store investeringer i distributions-og salgsleddet, men der vil ikke blive gået på kompromis med omkostningsbevidstheden.
- Vi kommer til at udvide vores salgsstyrke, selv om vi skal være omkostningsbevidste. I de kommende år vil vi øge vores omkostninger til salg og distribution med 8-10 pct. om året for at udbygge systemerne. Det er stadig vores målsætning at holde denne udviklingstrend et par procentpoint under vores toplinieudvikling for at få de ønskede produktivitetsforbedringer, siger Lars Rebien Sørensen.
Kurt Anker Nielsen tilføjer, at investeringerne især vil tilfalde Central-og Østeuropa, de tidligere Sovjetrepublikker og landene østover mod Kina og Japan. I Japan er Novo Nordisk eksempelvis i gang med at opbygge en organisation, der selv skal klare distributionen fra andet kvartal i 1998. I andre lande i Asien har Novo Nordisk etableret salgsorganisationer, som kan udbygges, hvor især Indien ser spændende ud.
På Novo Nordisks absolut to største markeder, industrielle enzymer og diabetesbehandling ses vækstrater på hhv. 10-15 pct. om året og 7-10 pct. om året. Markedet for hormonerstatning vil ligeledes vokse i størrelsesordenen 10-15 pct. Væksthormonerne er i midlertid ikke begunstiget af helt det samme potentiale, vurderer Novo Nordisk.
Kurt Anker Nielsen peger desuden på, at Novo Nordisks vækstambitioner ligeledes er hægtet op på de nye produkters succes.
Han vurderer derfor, at det er nødvendigt, at Gabritil og NovoSeven, lanceret i 1996 og de nye produkter, der kommer i 1998-99, får bidt sig ordentlig fast og hurtigt får en ordentlig rentabilitet.
- Opretholdelse af markedsandele, udvidelse af andelen på verdensmarkedet på to måder og omkostningsbevidsthed er nøgleordene, siger Kurt Anker Nielsen sammenfattende, når han tager de overordnede økonomi-briller på.
I slutningen af 1998 eller i starten af 1999 forventer Novo Nordisk at introducere sit første produkt til behandling af Type2 diabetes, kaldet NovoNorm. Det vil fordoble Novo Nordisks marked og give selskabet en enestående stilling, da det bliver det eneste selskab, der tilbyder behandling af både Type1 og Type2 patienter
- Det giver os et helt nyt marked at operere i. Det samlede marked for Novo Nordisk vil blive fordoblet, siger Lars Rebien Sørensen.
Han henviser desuden til udviklingen af nye insulinanaloger, en hurtigtvirkende og en langsomtvirkende, der i øjeblikket befinder sig i hhv. klinisk udvikling i fase 3 og fase 1.
- Vi har hurtigtvirkende analog i fase 3, der snart er på markedet. Vi har en langsomtvirkende analog i fase 1, og når vi får dem igennem, tror jeg, vi har et sortiment, som ingen vil være i stand til at matche, siger Lars Rebien Sørensen.
Novo Nordisk er langt fremme i sin forskning for at finde frem til de produkter, som det på 10 års sigt kræves for at være førende inden for diabetesbehandling. Og der tages ingen chancer.
- Vi er repræsenteret i alt, hvad der rører sig, slår Lars Rebien Sørensen fast, og henviser bl.a. til forskning i senkomplikationer ved sukkersyge og oral indtagelse af insulinlignende stoffer.
Markedet for diabetesbehandling i den industrialiserede del af verden skønnes i 1996 at udgøre godt seks mia. US-dollars (ca. 38 mia. kr.), ligeligt fordelt mellem insulin, orale produkter og blodsukkermåling. Vækstraten var i 1996 størst inden for de orale produkter med 20 pct., lavest inden for insulin med otte pct.
Novo Nordisk omsætning inden for diabetesbehandling steg i 1996 med 15 pct. til 7,8 mia. kr.
Novo Nordisk ser desuden store muligheder i de mindre forretningsområder under lægemiddelområdet, hormonerstatning og væksthormoner.
Det skyldes dels udvikling af nye produkter, dels at de eksisterende produkter står til at blive godkendt til flere behandlingsformer. Dertil kommer kombinationsmuligheder, der åbner op for deltagelse i nye markeder.
Lars Rebien Sørensen vurderer derfor, at Novo Nordisk indenfor især hormonerstatning kun har fat i en meget lille flig af markedet. Novo Nordisks produkter forventes blandt andet at kunne blive anvendt til behandling af knogleskørhed og måske Alzheimer og hjerte/karsygdomme.
Verdensmarkedet for hormonerstatnings-præparater anslåes i 1996 at udgøre ca. to mia. US-dollars (ca. 13 mia. kr.). Novo Nordisk havde en samlet omsætning på knap en mia. kr. i 1996.
De to nyeste skud på stammen indeholder tillige store potentialer. Epilepsipræparatet Gabritil er kun godkendt som supplerende produkt for eksisterende lægemidler. Men Novo Nordisk kører kliniske forsøg for at Gabritil kan stå alene i behandlingen. Det kan gøre produktet til en storsællert i løbet af nogle år, vurderer Novo Nordisk.
Bløder-produktet NovoSeven, der fik en flyvende start i 1996 med et salg på 150 mio. kr., har tillige gode muligheder for at blive anvendt på langt større områder end i dag, hvis de nødvendige godkendelser opnås.
Novo Nordisk omsatte i 1996 for i alt 14,9 mia. kr. med et overskud før skat på 2,5 mia. kr.
- Søren Linding Jakobsen (+45) 33 96 96 53.
(c) Reuters Limited 1997.
