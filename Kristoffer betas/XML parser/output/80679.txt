EXPEDIT HOLDT SKANSEN I 1996 TRODS SVIGTENDE SALG.

KØBENHAVN, 25 februar (Reuter) - Expedit, der fremstiller butiksinventar, nåede i 1996 et ordinært resultat, der var på samme niveau som 1995 på trods af, at omsætning faldt i moderselskabet, fremgår det af koncernens årsregnskabsmeddelelse tirsdag.
Det ordinære resultat blev således på 10,6 mio. kr. - 0,3 mio. kr. mere end i 1995.
Moderselskabets omsætning faldt med 15,2 mio. kr. til 163,3 mio. kr., hvilket reducerede samme selskabs driftsresultatet med ca. 7,6 mio. kr. til 1,6 mio. kr.
Det blev derfor primært de tilkøbte virksomheder i Sverige samt det norske datterselskab, der halede koncernresultatet op på niveau med 1995.
Således trak tilkøbte svenske Nässjö Inredningar koncernresultatet op med fire mio. kr., mens Axo-Expedits køb af produktionsrettighederne til Axo-indkøbsvognen påvirkede koncernen positivt med 1,6 mio. kr.
Også i Norge gik det positivt, hvor datterselskabet præsterede et resultat, der var 1,5 mio. kr. bedre i 1996 end året før.
Samlet konstaterer ledelsen, at 2. halvår har været væsentligt bedre resultatmæssigt end 1. halvår.
- Resultatmæssigt har udviklingen været betydeligt bedre, idet resultat efter skat i 2. halvår er realiseret med 6,0 mio. kr., hvorefter årsresultatet udgør 6,8 mio. kr. mod 6,6 mio. kr. i 1995. Resultatet er således lidt bedre end forventet ved udsendelse af halvårsmeddelelsen, skriver ledelsen.
Hele koncernens omsætning steg i 1996 med ca. 80 mio. kr. til 323 mio. kr., hvilket begrundes af købet af Nässjö Inredningar
Omsætningen fordeler sig i 1996 som i året før med ca. 80 pct. i Norden og resten udenfor.
- Vurderes derimod fordelingen mellem omsætning til dagligvarehandelen og omsætning til fag-og mærkevarehandelen er der sket en betydelig forskydning i retning af fag-og mærkevarehandelen, hedder det i regnskabet.
I år forventer Expedit at opnå en bedre indtjening end i 1996.
- Markedsforholdene vurderes fortsat som konkurrenceprægede, men på baggrund af Expedits styrkede position på det nordiske marked forventes forøget indtjening i 1997, skriver ledelsen.
- Uffe Hansen (+45) 33 96 96 58.
(c) Reuters Limited 1997.
