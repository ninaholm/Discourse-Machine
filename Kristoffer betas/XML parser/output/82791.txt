Analytikere venter faldende kvt-res hos Jyske Bank.

KØBENHAVN, 18 april (Reuter) - Jyske Bank vil efter alt at dømme offentliggøre et resultat for de første tre måneder af 1997, der er lidt mindre end i den samme periode sidste år.
Det forudser fire bankanalytikere, som Reuters Finans har talt med forud for offentliggørelsen af regnskabet på tirsdag.
I gennemsnit forventer de, at det ordinære resultat før skat bliver på 220 mio. kr. Det er godt to pct. mindre end det tilsvarende tal sidste år, hvor det var 225 mio. kr.
Den mest optimistiske analytiker tror på et overskud på 302 mio. kr., mens den mest pessimistiske kun forventer et plus på 183 mio. kr.
Analytikerne er som ved tidligere lejligheder usikre på posten med kursreguleringer af værdipapirer, og det afspejles også i den store afstand, der er mellem det højeste og laveste bud, som er på henholdsvis 165 mio. kr. og 35 mio. kr.
De samlede omkostninger ventes at være steget med knap fire pct. til 375 mio. kr. fra 362 mio. kr. året før.
Samtidig med at der ventes lavere aktivitet i form af faldende nettorente-og gebyrindtægter, så ventes posten med tab og hensættelser at være steget med godt fem pct. til 83 mio. kr.
I forbindelse med offentliggørelse af åreregnskabet i februar oplyste Jyske Bank, at den for hele året venter en basisindtjening på mellem 600 og 750 mio. kr., mens tab og hensættelser vil havne et sted mellem 300 og 350 mio. kr.
Jyske Bank er det eneste pengeinstitut i Danmark, der offentliggør kvartalsregnskab, og tallene ventes offentliggjort tirsdag den 22. april om eftermiddagen.
(c) Reuters Limited 1997.
