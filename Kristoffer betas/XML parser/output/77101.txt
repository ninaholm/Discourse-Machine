NYE 4 PCT-OBLIGATIONER KAN SVÆKKE 6 PCT 2002 - BG.

KØBENHAVN, 24 oktober (Reuter) - Udstedelsen af de nye lavtforrentede obligationer med en løbetid på fem-seks år, vil kunne betyde en svækkelse af statens 6 pct. 2002, vurderer BG Bank i det seneste nummer af Finansbrevet.
Tirsdag startede Kommunekredit, Øresundskonsortiet og Storebæltsforbindelsen udstedelse af fire pct.-papirer. I alt er der annonceret et samlet udbud på min. to mia. kr.
- Det forekommer sandsynligt, at der vil komme et endnu større udbud i dette løbetidssegment, hvilket kan betyde en yderligere svækkelse af især 6 pct. St.lån 2002, vurderer BG Banks økonomer.
Den samlede cirkulerende mængde i 6 pct. 2002 er i øjeblikket 19,2 mia. kr.
Udstedelsen af fire pct. obligationer er blevet mulig, efter at mindsterenten i tirsdags ekstraordinært blev sænket til fire pct. fra seks pct. Konkurrencen fra de nye papirer har ifølge BG Bank medført, at det mellemlange segment er blevet svækket en anelse.
- Nedsættelsen har givet anledning til forventninger om et øget udbud af obligationer med lav kupon i dette løbetidssegment, og det har presset priserne. Også de korte renter er blevet marginalt svækket siden sidste onsdag, hvilket har medført, at rentekurven er blevet fladere, skriver BG Bank.
I den helt korte ende af markedet, forventer BG Bank, at Nationalbanken vil fastholde indskudsbevisrenten.
- Selv om en lille nedsættelse af indskudsbevisrenten på 10 bp ikke kan afvises, er det mest sandsynligt, at Nationalbanken fastholder indskudsbevisrenten uændret, idet det efterhånden er svært for Nationalbanken at ignorere de stærke danske vækstudsigter, vurderer BG Bank.
Renten af indskud på folio, diskontoen er i øjeblikket 3,25 pct. (/eep).
(c) Reuters Limited 1996.
