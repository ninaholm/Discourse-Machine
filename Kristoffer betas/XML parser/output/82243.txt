Presserunde - Finans/Økonomi torsdag 3 april.

Reuters står ikke inde for avisartiklernes nøjagtighed 1) Det nytter noget, når Arbejdsformidlingen (AF) sender ledige i jobtræning eller uddannelse, viser nye tal fra Arbejdsmarkedsstyrelsen. AF aktiverede i andet kvartal 1996 15.816 ledige, og 59 pct. var integreret på arbejdsmarkedet et halvt år efter. Undersøgelsen viser samtidig, at jobtræning er den mest effektive måde at få en ledig i arbejde på. (Det Fri Aktuelt side 8)
2) Boligminister Ole Løvig Simonsen (S) har udskudt udvidelser af universiteter, handelsskoler, kaserner og politistationer over hele landet for 800 mio. kr. Statslige Byggeprojekter skal ikke skabe flaskehalse i byggeriet, derfor er omkring 20 projekter sat i venteposition (Det Fri Aktuelt side 1)
3) Usikkerhed om USA&apos;s renteudvikling og tvivlen om ØMUen er tikkende bomber under den danske økonomi. Det lave danske renteniveau kan sagtens vare ind i 1998, men Danmarks afhængighed af udlandet er udstillet som aldrig før. &quot;Vi bevæger os jo ikke mod afgrunden men nærmest parallelt med den&quot; siger Jørgen Birger Christensen, Den Danske Banks cheføkonom. (Børsen side 10)
4) De to sværvægtere SiD og Dansk Metal afviser regeringens tanker om at oprette en skånejob-fond, der skal skabe jobs til folk der ikke er 100 procent arbejdsdygtige. Initiativet, som ifølge regeringen skulle financieres af virksomhederne, skal vokse nedefra, siger SiD og Dansk Metal. Metal-formand Max Bæhring siger, at forbundet ikke går ind for tvang og at fonden i øvrigt kunne virke som en sovepude for virksomhederne. (Berlingske Erhverv side 2)
5) Der er for mange førtidspensionister, men med kun titusinder af nye skånejobs kan antallet reduceres, siger finansminister Mogens Lykketoft (S). Regeringen vil nu fokusere på landets over 270.000 førtidspensionister, det største antal nogensinde, og kommer formodentlig med et udspil til efteråret. (Information side 1)
6) Frygten for en ny rentestigning i USA udløste nye kursfald på det europæiske marked i går. Tyskland og Frankrig faldt med næsten 2 procent, København holdt stand, mens Sverige faldt med over 1 procent. Nedturen tog rigtig fart, da USA åbnede med et fald på næsten 110 point. (Børsen side 1, 14, 15, 22, 26)
7) Det er urealistisk at tro, at en bankrådgiver altid forholder sig objektiv og altid burde give kunden den bedste pris. Banken er en virksomhed og manden bag skranken er sælger, siger lektor i finansiering, Michael Møller. Banker ved, at de skal være på banen i 100 år og derfor giver de som en hovedregel den mest hæderlige rådgivning. Men hvis forbrugerne tror, at de kan få en gratis og optimal rådgivning i banken, tager de fejl, siger Michael Møller. (Berlingske Erhverv side 1).
(c) Reuters Limited 1997.
