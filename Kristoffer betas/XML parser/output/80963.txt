Moody&apos;s venter konsolidering af dansk finanssektor.

KØBENHAVN, 3 marts (Reuter) - En yderligere konsolidering af den danske finanssektor venter forude. Processen kan komme til at omfatte både banker, realkreditinstitutter og forsikringsselskaber, vurderer analytikere fra det internationale kreditvurderingsinstitut, Moody&apos;s, i en rapport om de danske banker.
- I lyset af tendensen til finansielle supermarkeder tror vi, at danske banker vil undergå en yderligere konsolidering, hedder det i rapporten.
Det begrundes blandt andet med, at de nye finansielle supermarkeder, som Den Danske Bank, Unibank og BG Bank står for, vil øge presset på blandt andre realkreditinstitutter og mellemstore banker.
- Vi tror, at bankejede realkreditinstitutter, som kan støtte sig til et udstrakt filialnet, vil have en konkurrencemæssig fordel i de kommende år - specielt i den mere profitable private sektor, skriver Moody&apos;s.
De mener, at de gamle realkreditinstitutter i mindre grad har mulighed for at øge indtægterne, og samtidig vil rentemarginalen blive indsnævret. Derfor ser de mulighed for en vis konsolidering i det marked.
På kort og mellemlangt sigt ser Moody&apos;s et stigende pres på den almindelig indtjening som den største udfordring for de danske banker.
- Danske bankers rentemarginal ser ud til fortsat at være under pres på grund af konkurrencen, skriver Moody&apos;s.
Men der er udsigt til lidt hjælp fra stigende udlån på kort sigt, mener analytikerne, der konstaterer, at den seneste tids vækst i udlån i vid udstrækning kommer fra stigende realkreditudlån, der ikke giver samme indtægt for bankerne som almindelige lån.
- Fortsat pres på traditionel indtjening fra ind-og udlånsaktiviteter betyder, at bankerne bliver nødt til at fokusere på stigende effektivitet, hedder det i rapporten.
Moody&apos;s betragter det som et problem, at de danske banker ikke har opdelt kundemassen efter kundernes behov og værdi for bankerne. Derfor bør bankerne skaffe mere viden om de større kunder for at forstå deres finansielle behov.
Det understreges af, at større kunder i stigende grad vil efterlyse bedre afkast på indestående, end der kan opnås på traditionel vis i et lavrentemarked.
- Ole Mikkelsen (+45) 33 96 96 54.
(c) Reuters Limited 1997.
