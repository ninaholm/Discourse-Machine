Huslejer giver maj-vækst i inflation på 0,3 pct.

KØBENHAVN, 13 juni (Reuter) - Stigningen i huslejepriserne fra oktober 1996 til april 1997 medfører en stigning på 0,3 pct. i det samlede forbrugerprisindeks for maj, der ventes offentliggjort den 20. juni. Det oplyser Danmarks Statistik fredag.
I forbrugerprisindekset reguleres huslejeposten på grundlag af stigningen i de betalte huslejer før fradrag af boligstøtte. Den opgjorte stigning fra oktober 1996 til april 1997 på 1,6 pct. medfører en stigning på 0,3 pct. ved indregningen i det samlede forbrugerprisindeks for maj 1997.
På samme tidspunkt sidste år bidrog huslejepostens indregning i forbrugerprisindekset med en stigning på 0,1 pct.
I nettoprisindekset indregnes stigningen i boligudgifterne, dvs. huslejen efter fradrag af boligstøtte. Den konstaterede stigning fra oktober 1996 til april 1997 på 1,8 pct. medfører en stigning på 0,4 pct. ved indregningen i det samlede nettoprisindeks for maj 1997. På samme tidspunkt sidste år bidrog indregningen af huslejen efter fradrag af individuel boligstøtte med en stigning i det samlede nettoprisindeks på 0,1 pct.
- Redaktionen (+45) 33 96 96 56.
(c) Reuters Limited 1997.
