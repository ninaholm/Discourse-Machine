Sophus B vil leve op til 96-prognose - analytikere.

KØBENHAVN, 7 april (Reuter) - Sophus Berendsen koncernen levede i 1996 op til koncernens egen forventning om et resultat før skat og associerede selskaber på 145 mio. kr. svarende til en tilbagegang på 47 pct. i forhold til 1995. Sådan lyder en stort set enslydende vurdering fra otte analytikere forud for offentliggørelsen af 1996-regnskabet.
- Men det bør selskabet også kunne, da selskabets seneste prognose er fra november, siger en analytiker. Sophus Berendsen nedtonede i november sine forventninger til 1996 markant på grund af problemer i det ene af de tre forretningsområder, Electronics &amp; Data, siger en analytiker.
Som en følge af, at Sophus Berendsen præciserede sine forventninger med kun halvanden måned tilbage af året, påpeger flere af analytikerne, at spændingen til regnskabet for 1996, der fremlægges på onsdag, mere vil knytte sig til forventningerne end til tallene for 1996.
- Vi forventer, at Sophus Berendsen i prognosen melder ud med en fremgang, og at 1997 bliver et mere normalt driftsår uden de store engangsudgifter, siger en anden analytiker. Han henviser til, at Sophus Berendsen i 1996 måtte tage store engangsudgifter i både Electronics &amp; Data og i Power &amp; Motion Control.
I Electronics &amp; Data forventer Sophus Berendsen selv et underskud i 1996 på 30-40 mio. kr. mod et primært driftsoverskud på 41 mio. kr. i 1995. I Power &amp; Motion Control faldt det primære driftsresultat i første halvår med ca. 16 pct. til 72,6 mio. kr. bl.a. som følge af restruktureringsomkostninger i USA.
I 1997 forventer analytikerkorpset i gennemsnit et overskud før skat og associerede selskaber på 317 mio. kr. svarende til en stigning på 117 pct. i forhold til 1996.
Resultat før skat, men efter indregning af resultatandelen fra Rentokil forventes i 1997 at stige 43 pct. til 1.844 mio. kr. I 1996 bidrog Rentokil med 1.148 mio. kr., mens analytikerne i 1997 forventer et bidrag fra associerede selskaber på 1.527 mio. kr.
På trods af den forventede resultatnedgang i 1996 ventes koncernens omsætning at være steget med knap ni pct. til 6,86 mia. kr. I år forventes en stigning på ca. 10 pct. til 7,57 mia. kr.
(c) Reuters Limited 1997.
