SF VIL FJERNE STATSGÆLD HURTIGERE END REGERING.

KØBENHAVN, 2 oktober (Reuter) - Socialistisk Folkeparti (SF) er parat til at høvle af statens gæld i hurtigere tempo end regeringen, fremgår det af partiets oplæg til forhandlingerne om næste års finanslov.
- Statens pengegæld udgør 6-800 mia. kr. afhængig af, hvordan man gør den op. Det er alt for meget, og gælden skal ned i et hurtigere tempo, end det regeringen lægger op til, skriver SF i sit oplæg.
Partiet mener, at statens underskud i 1997 bør være lavere end det, regeringen har fremlagt i sin finanslovsforslag.
- SF ønsker at forhandle både retningslinier og konkrete tiltag med regeringen for at få mere styr på statsgælden, hedder det i forslaget, som partiet offentliggjorde onsdag.
Partiet erkender, at overførselsindkomsterne vejer tungt på de offentlige budgetter, men partiet mener, der kan spares på den post ved at nedbringe behovet for at udbetale dem.
- Spar på arbejdsløshedsdagpengene gennem lavere arbejdsløshed, skriver SF som eksempel.
Partiet mener også, at der kan spares mindst 13 mia. kr. ved at skabe et bedre arbejdsmiljø, der vil give færre udgifter til sygedagpenge og førtidspension.
SF har lavet et såkaldt sparekatalog, med spareforslag på fem-seks mia. kr. i 1997.
- Pengene skal bruges som erstatning for de af regeringens spareforslag, der er uacceptable, dels til at finansiere nye initiativer og til at sikre en forbedring af statsfinanserne, hedder det i forslaget.
Partiet mener bl.a., at der kan spares et sted mellem tre og syv mia. kr. ved at fjerne den gratis kredit, som virksomheder har i forbindelse med momsafregning.
Samtidig vil partiet fjerne en række særordninger for landbruget i skatte-og afgiftslovgivningen, og det har ifølge SF en værdi af mindst en halv mia. kr.
Partiet mener ikke, at der er råd til at sætte skattetrykket ned, når statsgælden er på 6-800 mia. kr.
- SF ønsker i stedet for en provenueneutral skatteomlægning med lettelser til lavindkomstgrupperne betalt af højere skat for de mere velstående, hedder det i oplægget. (/olm).
(c) Reuters Limited 1996.
