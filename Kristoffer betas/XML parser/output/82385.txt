Afstemning om regeringskonference i 98 - Jelved.

KØBENHAVN, 7 april (Reuter) - Danskerne skal stemme om regeringskonferencens resultat i første halvår af 1998, efter at den såkaldte Grundlovssag er afsluttet, vurderede økonomiminister Marianne Jelved på et møde med Europæiske journalister i København mandag.
Grundlovssagen er anlagt af en række EU-skeptikere, som mener, at Danmarks EU-medlemsskab strider mod Grundloven.
- Jeg har svært ved at se, at resultatet af regeringskonferencen bliver ratificeret før grundlovssagen er afsluttet, sagde økonomiministeren.
Hun regner med, at regeringskonferencen bliver afsluttet i 1997.
- Jeg regner med, at befolkningen skal stemme om regeringskonferencens resultat i første halvår af 1998, sagde hun.
Marianne Jelved siger, at den kommende folkeafstemning er et spørgsmål om, at Danmarks tilknytning til EU må briste eller bære.
- Danmark har ikke nogen mulighed for at tage forbehold til de spørgsmål, som bliver vedtaget på regeringskonferencen. Danmark kan for eksempel ikke tage forbehold overfor, hvor mange kommissærer, hvert land skal have. Derfor har jeg svært ved at overskue, hvad der sker, hvis danskerne siger nej, sagde Jelved.
- Morten Bonde Pedersen (+45) 33 96 96 51.
(c) Reuters Limited 1997.
