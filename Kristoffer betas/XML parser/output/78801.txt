MEFA SER MEDICINEKSPORT I 1996 PÅ CA 14 MIA KR.

KØBENHAVN, 7 januar (Reuter) - Den danske medicinal-industri forventer at øge sin eksport i 1996 med godt en mia. kr. til ca. 14 mia. kr. Det fremgik af et estimat, som direktør i Novo Nordisk, Ulrik V. Lassen, fremlagde på en konference om erhvervspolitik tirsdag.
- Eksportoverskuddet på medicinområdet forventes at blive på ni mia. kr. i 1996. Det vil svare til ca. 35 pct. af det samlede handels-balanceoverskud, sagde Novo Nordisk-direktøren og henviste til beregninger fra medicinfabrikanternes forening, MEFA.
Dermed vil medicin-eksporten være vokset med små otte pct. i 1996. I 1995 eksporterede branchen for små 13 mia. kr. - en stigning på 19 pct. i forhold til året før.
Andelen af den danske lægemiddelproduktion, der eksporteres, skønnes også i 1996 at udgøre omkring 90 pct. Den samlede omsætning for medicinalindustriens vil ifølge MEFAs skøn således blive på ca. 15,5 mia. kr.
- Overskudsgraden lå sidste år stadig omkring 12 pct. Det er betydeligt mindre end for medicinalbrancen i de fleste andre lande, der ser overskudsgrader på omkring 20-25 pct., sagde Ulrik V. Lassen til Reuters Finans med fortsat henvisning til MEFAs prognoser.
Ligesom omsætningen i 1996 ses at stige mindre end halvt så meget som året før, forventes beskæftigelsen også at være øget tilsvarende mindre end i 1995.
Antallet af direkte ansatte i medicinalindustrien forventes ved udgangen af 1996 at ligge på 16.500 - 500 flere end ved indgangen til året. I 1995 steg beskæftigelsen med 1.029.
Den indirekte beskæftigelse vil i 1996 udgøre ca. 25.000 personer, fremgår det af de skøn, som Ulrik V. Lassen fremlagde på erhvervspolitik-konferencen tirsdag.
Trods den lille opbremsning i stigningstakten, forventer branchen dog, at den direkte beskæftigelse vil stige til 21.000 i år 2002, fremgår det af de udviklingstendenser, Ulrik V. Lassen fremlagde på konferencen. (/mbp).
(c) Reuters Limited 1997.
