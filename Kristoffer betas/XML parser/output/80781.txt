SUPERFOS GÅR EFTER MINDST 50 PCT AF VALTATIE.

KØBENHAVN, 27 februar (Reuter) - Superfos går efter en ejerandel på mindst 50 pct. af den finske asfaltvirksomhed Valtatie, som industrikoncernen sammen med Colas Danmark torsdag har underskrevet et Letter of Intent på at overtage. Det siger informationschef i Superfos Gerhard Dall til Reuters Finans torsdag.
- Det endelige ejerforhold er ikke forhandlet færdig, men Superfos&apos; andel bliver ikke under 50 pct., siger Gerhard Dall.
Informationschefen vil ikke kommentere det finske køb yderligere, og henviser til et pressemøde senere torsdag, hvor koncernchef Peter Højland bl.a. vil fremlægge regnskabet for 1996.
Valtatie er Finlands næststørste asfaltvirksomhed efter Lemminkäinen, der også er aktiv på Superfos&apos; hjemmebane i Danmark. Valtatie har siden 1994 været ejet af Finlands største entreprenørkoncern, YIT. Den finske asfaltvirksomhed har en årlig omsætning på 180 mio. kr.
- Aftalen er betinget af sædvanlig due diligence og enighed om den endelige kontraktudformning. Overtagelsen ventes at finde sted medio marts 1997, skriver Superfos i en meddelelse til Fondsbørsen torsdag.
Den finske virksomheds asfaltproduktion foregår på 13 fabrikker og seks mobile anlæg, og aktiviteterne omfatter desuden to mindre stenbrud samt vejmarkering. Den årlige produktion er på ca. 600.000 tons asfalt, og afsætningen sker til såvel staten som kommuner og private kunder.
Superfos Construction Europe driver i Danmark virksomhed inden for vejbygning, special entreprenørarbejder, vejservice, vejmarkering og produktion af råstoffer. Superfos-divisionen arbejder desuden på flere udenlandske markeder. Colas Danmark er et datterselskab af Colas S.A. i Frankrig.
Superfos er tillige aktuel med et overtagelsestilbud på en anden asfaltvirksomhed med danske og internationale aktiviteter, Phønix Contractors i Vejen. Norske Rieber &amp; Søn har ligeledes budt på Phønix.
Gerhard Dall har ingen kommentarer til, hvorvidt det finske køb har nogen forbindelse med bestræbelserne på at overtage Phønix, der ligeledes er aktiv på det finske marked.
- Søren Linding Jakobsen (+45) 33 96 96 53.
(c) Reuters Limited 1997.
