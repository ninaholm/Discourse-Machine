Tele DK-operatør har stor kundetilgang i Polen.

KØBENHAVN, 14 februar (Reuter) - Tele Danmark er kommet godt fra start på det polske marked for mobiltelefoni. Efter fire måneders drift af Polkomtels mobile netværk er abonnenttilgangen således pænt over det forudsete, oplyser Tele Danmark Internationals projektchef i Polen, Ives Farjot.
Tele Danmark ejer 19,25 pct. af Polkomtel.
- Vi har nu mere end 70.000 kunder, hvilket er omkring 30 pct. mere, end vi havde forventet. Ved udgangen af 1997 forventer vi at nå mellem 220.000 og 230.000 abonnenter, siger han til Reuters Finans.
Ifølge Ives Farjot hænger tilgangen af kunder sammen med, at Polens ældre fastnet samt teleservice er for alt ringe.
Polkomtel har endnu langt fra udbygget sit netværk til at dække hele Polen.
Således er mobiloperatøren nu i drift i de 20 største byer i Polen. Den dækningsgrad ventes udvidet til at omfatte 50 byer samt jernbaner og motorvej derimellem inden udgangen af 1997.
Derfor er ejerne bag Polkomtel, der udover Tele Danmark tæller amerikanske AirTouch Communications og en række polske selskaber, på vej til at udvide Polkomtels aktiekapital med ca. 420 mio. kr. (200 mio. zloty), svarende til en udvidelse på 37 pct.
Tele Danmarks andel af det nye indskud udgør ca. 80 mio. kr. Senere i 1997 ventes endnu en kapitaludvidelse.
- På et aktionærmøde den 27. februar skal der træffes beslutning om at øge aktiekapitalen med 200 mio. zloty. Og der vil sandsynligvis blive tale om endnu en forøgelse af aktiekapitalen senere i år, der kan blive af samme størrelsesorden, siger Ives Farjot.
Han pointerer, at Polkomtels udvidelse af aktiekapitalen følger den investeringsplan, ejerne vedtog, før Polkomtel gik i luften i oktober 1996. Det har således hele tiden været meningen, at aktiekapitalen skal forhøjes efter behov.
Styrkelsen af aktiekapitalen er samtidig styret af ejernes aktionæroverenskomst. Heri er det fastlagt, at investeringerne i Polkomtels udvidelse skal deles ligeligt mellem forhøjelse af aktiekapitalen og lån.
Hvis ikke alle parterne er indstillet på at øge indbetalingerne kan ejerforholdet ændres, fordi de 200 mio. zloty, der skal betales i denne omgang, skal være på plads. Ives Farjot forventer dog ingen vaklen i geleddet.
- Vi forventer, at alle aktionærerne vil betale deres del. Men hvis det ikke er tilfældet, vil det ændre på de øvrige aktionærers ejerandele, fordi de så skal indbetale flere penge, siger Ives Farjot.
Da Polkomtel fik sin GSM-licens for et år siden, kostede det Tele Danmark omkring 750 mio. kr. at få en del af partnerskabet.
- Uffe Hansen (+45) 33 96 96 58.
(c) Reuters Limited 1997.
