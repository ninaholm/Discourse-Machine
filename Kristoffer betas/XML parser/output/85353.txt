CD-gruppeformand frygter tæt valg-dagsorden i 98.

KØBENHAVN, 2 juli (Reuter) - CD&apos;s gruppeformand, Peter Duetoft, frygter en så tæt politisk dagsorden i 1998, at det kan ende galt med et nej ved den kommende EU-folkeafstemning. Derfor ønsker han, at folkeafstemningen holdes tidligt i foråret.
- Jeg må advare imod, at man klumper alle de store sager og spørgsmål sammen til september 1998. Selvom Danmark har opnået et virkeligt godt resultat ved EU-topmødet i Amsterdam, kan det sagtens ende katastrofalt ved folkeafstemningen. Der skal virkelig kæmpes indædt i alle ja-partierne, hvis befolkningens accept skal reddes hjem, formaner Peter Duetoft.
Baggrunden for CD-gruppeformandens bekymring er, at statsminister Poul Nyrup Rasmussens beslutter at afholde folketingsvalg til maj næste år, og derefter EU-folkeafstemning til september. På det tidspunkt kan slagsmålet i EUs ministerråd om, hvilke lande lande der deltager i euro&apos;en fra 1999, og til hvilke fastlåsningskurser, lige være overstået - måske så det trækker lange blodspor.
Desuden forestiller Peter Duetoft sig, at Højesteretssagen om EU-traktatens forenelighed med Grundloven kan være trukket ud, så afgørelsen først falder sent i foråret. Derfor ønsker CD-gruppeformanden at komme det hele i forkøbet, sådan at folkeafstemningen holdes i februar eller marts, uanset om retssagen er færdig og derpå folketingsvalg til maj.
- Erik Matzen (+45) 33 96 96 51.
(c) Reuters Limited 1997.
