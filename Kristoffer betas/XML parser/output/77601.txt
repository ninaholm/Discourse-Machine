SAS ØGER PRÆCISION I SKANDINAVIEN MED EKSTRA FLY.

KØBENHAVN, 18 november (Reuter) - SAS har siden oktober indsat et ekstra fly på ruterne mellem hovedstæderne København, Stockholm og Oslo, for at øge præcisionen i afgangstiderne. I første omgang er der tale om at øge kapaciteten i vinterperioden.
Det oplyser SAS&apos; informationschef i Danmark, Troels Rasmussen.
- Om vinteren skal vi bruge ekstra tid på afisning af flyene. Derfor har vi lagt noget ekstra kapacitet ind for at tage stresset af. Alt andet lige skulle vi få en bedre punktlighed nu, siger han til Reuters Finans.
SAS har i forvejen omkring 15 fly, der dagligt varetager de 90 flyvninger mellem de tre nordiske hovedstæder. Netop de flyvninger udgør SAS kerneforretning.
Indtil oktober fløj flyene rundt mellem hovedstæderne, således at flyet fra København til Stockholm fløj videre til Oslo. Derefter gik turen fra Oslo tilbage til København. Denne trekantflyvning medførte en bedre udnyttelse af flyene. Men samtidig var systemet meget sårbar overfor forsinkelser, fordi en forsinkelse tidligt på dagen forplantede sig til mange senere afgange.
For at modvirke denne dominoeffekt er SAS begyndt at flyve i pendulfart mellem hovedstæderne. Og det har givet behovet for et ekstra fly, forklarer Troels Rasmussen.
Han kan ikke oplyse, hvad det koster SAS at indsætte det ekstra fly.
Når det kommer til præcisionen i SAS&apos; afgange, er SAS ifølge Troels Rasmussen fortsat på førstepladsen i Europa sammenlignet med de øvrige flyselskaber. (/uha).
(c) Reuters Limited 1996.
