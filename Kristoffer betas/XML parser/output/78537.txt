ØMU-MÅLING SIGNALERER POSITIVT SKIFT - UNIBANK.

KØBENHAVN, 23 december (Reuter) - Hvis tendensen i Gallups nye måling om danskernes holdning til den kommende fælles-europæiske mønt holder, vil det blive positivt for det danske rentemarked, vurderer senioranalytiker i Unibank, Klaus Dalsgaard.
- Uanset om der har været talt utroligt meget om ØMU&apos;en, har effekten indtil nu ikke været synlig i meningsmålingerne. Hvis tendensen i denne måling holder længere frem, vil det være et positivt signal for markedet, fordi det viser, at danskerne har taget ØMU&apos;en til sig, siger han til Reuters Finans.
Ifølge Gallups meningsmåling, bragt i Berlingske Tidende søndag, ville 46 pct. af danskerne nu stemme for en ophævelse af det danske forbehold overfor den fælles mønt, mens 44 pct. fastholder modstanden.
I juni 1994 var modstanden oppe på 56 pct. mens 33 pct. var parat til den fælles mønt.
Klaus Dalsgaard hæfter sig ved, at tidligere meningsmålinger hidtil har signaleret en stabil modstand imod at ophæve forbeholdet.
Økonomiminister Marianne Jelved kalder ifølge Berlingske Tidende søndag målingen en julegave og et udtryk for, at den forstærkede oplysning om ØMU&apos;en har haft en effekt.
- Det er fantastisk og glædeligt. Jeg er positivt overrasket over, at der er sket så markant et ryk - det tyder på, at befolkningen er ved at skifte holdning, siger Marianne Jelved til avisen. (/uha).
(c) Reuters Limited 1996.
