NY STATSOBLIGATION VIL ÅBNE 33 BP UNDER 8-06 - BG.

KØBENHAVN, 10 januar (Reuter) - Den nye statsobligation, 5 pct. 2005, vil når den lanceres tirsdag åbne, på en effektiv rente, der ligger 33 bp. under den 10-årige benchmark, stat 8 pct. 2006. Det vurderer BG Bank i en netop udsendt analyse.
- På auktionen i 4-00&apos;eren (statsgældsbevis lanceret tirsdag den 7. januar, red.) pressede stor efterspørgsel kombineret med et forholdsvist lavt udbud prisen højere op end ventet. Tilsvarende tendens kan forekomme i 5-05&apos;eren, skriver BG Banks analytikere.
I forhold til rentekurven svarer BG Banks forudsigelse til en effektiv rente på 26 bp. under rentekurven.
- Det vil svare til en dagskurs den 9. januar på 91,48, svarende til en effektiv rente før skat på 6,31 pct. og efter skat på 3,67 pct., skriver BG Bank.
Rentekurven kan have ændret sig til på tirsdag, men forventninger om en underrente på 26 bp. fastholdes, såfremt udbudet i det nye statspapir tirsdag bliver af samme størrelsesorden som i det nye statsgældsbevis 4 pct. 2000 I. Det blev tre mia. kr. med en mia. kr. solgt på første pris.
BG Bank nævner bl.a. gunstige skatteregler for privatbeskattede investorer som baggrund for den forventede relativt dyre prisfastsættelse.
Nationalbanken offentliggør tirsdag kl. 9.00 det maksimale salg af det nye papir på åbningsdagen, samt udbudet på første pris. Åbningen sker to timer senere, kl. 11.00. (/slj).
(c) Reuters Limited 1997.
