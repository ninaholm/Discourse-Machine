Konkurrence hindrer præmiestigninger - Ass-Soc.

KØBENHAVN, 21 april (Reuter) - Forsikringsbranchen har som helhed haft et økonomisk godt år i 1996, men skarp konkurrence forhindrer tiltrængte præmieforhøjelser. Det sagde formanden for Assurandør-Societetets, direktør Bent Knie-Andersen, på Assurandør-Societetets årsmøde mandag.
- De positive resultater i skadesforsikring beror i alt for høj grad på kursgevinster, hvorimod den primære drift på flere områder stadig mangler tilstrækkelig lønsomhed. Den skarpe konkurrence mellem selskaberne gør det meget svært at gennemføre tiltrængte præmieforhøjelser, sagde han på mødet.
Et af smertensbørnene er bilforsikringsområdet. Han understregede, at rentabiliteten i dansk skadesforsikring er ringere end for eksempel i vore nordiske nabolande.
På societetets medlemsmøde tidligere på dagen blev der taget afgørende skridt til oprettelse af en fælles erhvervsorganisation med navnet Rådet for Dansk Forsikring og Pension som erstatning for Assurandør-Societetet.
Den tilsluttes også af de tværgående pensionskasser, hvorefter Arbejdsmarkedspensionsrådet nedlægges. Etableringen af den nye erhvervsorganisation får virkning fra 1. juli i år.
- Carl Johan Corneliussen (+45) 33 96 96 57.
(c) Reuters Limited 1997.
