Schades-prognose er en nedjustering - formand.

KØBENHAVN, 14 august (Reuter) - Formanden for bestyrelsen for Schades, Kristian Kolding, bekræfter, at der i selskabets nye prognose for hele 1997 er tale om en nedjustering i forhold til tidligere.
- I forhold til prognosen i regnskabet for 1996 er der tale om en nedjustering, siger Kristian Kolding til Reuters Finans torsdag.
Schades fremlagde torsdag sit regnskab for første halvår 1997, hvori ledelsen i prognosen forventer en stigning i det ordinære resultat efter skat i niveauet 20 pct. i forhold til resultatet pr. 31. december 1996.
Selskabet fik i de sidste otte måneder af 1996 et ordinært resultat efter skat på 12,3 mio. kr. Ifølge Schades formand er det dette resultat, de nye forventninger er beregnet ud fra, og ikke et samlet 1996-resultat. Dermed lægger ledelsen op til et ordinært resultat efter skat på knap 15 mio. kr.
Den tidligere prognose, fremlagt i forbindelse med regnskabet for maj-december 1995 lød på et resultat efter skat i niveauet 18 mio. kr.
I første halvår fik Schades et overskud efter skat på seks mio. kr.
- Eva Elgaard Pedersen (+45) 33 96 96 57.
(c) Reuters Limited 1997.
