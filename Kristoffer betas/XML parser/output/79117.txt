Valuta - USD på nyt rekordniveau over for DEM.

KØBENHAVN, 17 januar (Reuter) - Den amerikanske dollar
brød i fredag morgens europæiske valutahandel gennem det
psykologisk vigtige punkt 1,60 mod D-mark, og nåede en ny
30 måneders rekord i 1,6038, hvorefter USD faldt lidt
tilbage til 1,6025 DEM/USD.
- Dollar er kommet langt det sidste stykke tid, især
mod D-marken, og man kan vel forvente lidt profittagning i
dollaren nu. Men der er ikke meget, der står i vejen for
dollaren for tiden, siger Robin Marshall fra Chase
Investment Bank i London.
Han fortæller videre, at markederne har den
opfattelse, at hvis de ikke løber ind i officiel modstand,
så vil de blive ved at køre dollaren op.
Mod den japanske yen nåede dollaren 117,25 i Tokyo i
nat, men er siden faldet tilbage til 117 USD/JPY.
Analytikere ser ikke dollaren over 117,25 yen i dagens
handel, hvor USAs handelstal for november offentliggøres
kl. 14.30.
Handelstallet kan lægge en dæmper på dollarens videre
fremfærd, såfremt underskuddet viser sig at være større
end forventet.
Markedet venter i gennemsnit et underskud på 9,8 mia.
USD.
Senere på dagen kommer USAs industriproduktion i
december, som ligeledes vil tiltrække sig stor
opmærksomhed. Her ventes en stigning på 0,6 pct., efter en
stigning på 0,9 pct. i november.
DEM/DKK  USD/DKK FRF/DKK USD/JPY USD/DEM
Fredag    10.53  3,8095   6,1030  1,1295  117,00  1,6025
Torsdag   15.36  3,8110   6,0760  1,1290  117,10  1,5955
(/clm).
(c) Reuters Limited 1997.
