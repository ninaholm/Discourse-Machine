Polsk Carlsberg-bryggeri solgte mere i halvår.

KØBENHAVN, 21 juli (Reuter) - Det polske bryggeri, Okocim, som Carlsberg ejer 31,8 pct. af, solgte i første halvdel af 1997 godt 46 pct. mere end i den tilsvarende periode året før, oplyste den polske bryggerigruppe fredag aften.
Okocim solgte i perioden januar-juni for 157,41 mio. zloty mod 108,19 mio. zloty i samme periode året før.
Det polske bryggeri har dog stadigvæk problemer med indtjeningen. Ligesom i de fem foregående måneder kan den primære drift ikke helt følge med fremgangen i omsætningen.
Okocim måtte således indkassere et fald i den primære drift på godt 28 pct. til 17,08 mio. zloty.
Resultatet for årets første seks måneder blev på 23,70 mio. zloty mod 25,08 mio. zloty året før. Nettoresultatet faldt til 12,15 mio. zloty fra 13,77 mio. zloty.
I juni måned steg salget med godt 18 pct. til 34,66 mio. zloty, mens den primære drift faldt til 5,45 mio. zloty fra 9,22 mio. zloty året før.
Okocim har indtil nu stået for både import og salg af Carlsberg-og Tuborg-øl i Polen, men bryggeriet begynder i løbet af sommeren lokal produktion af Carlsberg-øl.
Carlsberg ejer 31,8 pct. af aktiekapitalen i det polske bryggeri, mens Investeringsfonden for Østlandene ejer mellem fem og seks pct.
(1 zloty = 1,97 kr.)
- Jørn Nurkka (+45) 33 96 96 55.
(c) Reuters Limited 1997.
