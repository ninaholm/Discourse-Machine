Udvidet åbningstid øger handel på KF - adm dir.

KØBENHAVN, 5 marts (Reuter) - Københavns Fondsbørs (KF) venter stigende aktivitet, når åbningstiden bliver udvidet med halvanden time senere på året, oplyser Fondsbørsens adm. direktør Lars Johansen.
- Vi får et større overlap i relation til New York, og det kan give øget omsætning. Det er det primære mål, siger Lars Johansen. Han forventer også, at den større del af de indberetninger, der i dag foregår uden for åbningstiden, vil komme til at foregå i åbningstiden.
Fondsbørsen har i dag åben fra kl. 9 til 15.30, men planen er at udvide åbningstiden til kl. 17.00, fordi børsen i New York åbner kl. 15.30 dansk tid. Længere åbningstid i Danmark vil dermed give mulighed for handel i København og New York samtidigt.
Bestyrelsen for Københavns Fondsbørs har allerede taget principbeslutningen om at udvide åbningstiden, men der er endnu ikke sat dato på starttidspunktet.
- Vi har haft det på tegnebrættet i et stykke tid, og forventer at starte i løbet af højst et halvt år, siger Lars Johansen.
Børsen i Stockholm forlængede åbningstiden til kl. 17.00 sidste år, mens børsen i Oslo udvidede sin åbningstid i mandags.
En egentlig fusion af de nordiske børser er ikke på tale. Det der i øjeblikket arbejdes på, er udvikling af et fælles informations-og handelssystem.
- Ole Mikkelsen (+45) 33 96 96 54.
(c) Reuters Limited 1997.
