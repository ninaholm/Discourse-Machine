SAS STÅR FAST FØR PROVISIONSMØDE ONSDAG - SAS.

KØBENHAVN, 20 januar (Reuter) - SAS står to dage før stormødet med de nordiske rejsebureauer fast på sin beslutning om at halvere provisionen for udstedelse af indenrigs-og interskandinaviske billetter. Det siger pressetalsmand Jens Peter Skaarup fra SAS&apos; informationsafdeling mandag til Reuters Finans.
Som modtræk har de ramte rejsebureauers organisationer iværksat en boykot af SAS.
- Vi har ikke tænkt os at ændre vores beslutning. Vi kan kun håbe, at vores gode argumenter kan skabe en løsning, siger Jens Peter Skaarup.
Mødet er berammet til onsdag den 22. januar, og SAS-ledelsen vil være repræsenteret med den øverste chef for flyselskabets marketing-og salgsaktiviteter, Erik Strand.
Flere iagttagere skønner, at rejsebureauerne står til at tabe en indtjening på et tre-cifret millionbeløb med de nye, lavere provisioner. Ifølge SAS-talsmanden er boykotten kun i sin vorden, og det har endnu ikke været muligt at registrere noget tab af passagerer.
I Danmark har det A.P. Møller-ejede Maersk Air besluttet ikke at røre ved provisionerne, mens norske Braathens SAFE overvejer at følge i SAS&apos; fodspor.
Baggrunden for SAS&apos; reduktion af billetprovisionerne er den teknologiske udvikling af bl.a. billetløse systemer, nye årspas og andre mere behændige måder at sælge billetter på, der ikke kræver samme arbejdsindsats fra rejsebureauernes side. (/slj).
(c) Reuters Limited 1997.
