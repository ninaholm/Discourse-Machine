Maersk Supply sætter ny verdensrekord - Søfart.

KØBENHAVN, 11 april (Reuter) - Maersk Supply Service sætter ny verdensrekord, når det gælder dagsrater for supplyskibe, skriver bladet Søfart fredag. Det er den stigende olieproduktion i Nordsøen har øget efterspørgslen på supplyskibene, fremgår det.
- Markedet i Nordsøen er så hedt, at Maersk Supply Service endnu engang har sat en ny verdensrekord. Forleden blev supplyskibet Maersk Mariner sluttet til en rate på 70.000 GBP (knap 750.000 kr., red.) pr. dag for arbejdet med hook up-fasen på MacCulloch-feltet ca. 250 km. nord for Aberdeen i den britiske sektor, skriver Søfart.
Ifølge bladet har dagsraterne typisk befundet sig omkring 10.000 GBP.
Søfart skriver samtidig, at Maersk Supply Service har bestilt to nye supplyskibe på værftet Singmarine i Singapore og har option på yderligere to. De to skibe kommer til at kunne trække omkring 200 tons og ventes at koste omkring 200 mio. kr. pr. skib. Derudover skulle der ifølge Søfart være flere ordre undervejs i Norge.
Det velorienterede Søfart beviser i øvrigt gode evner i forudsigelsens kunst. Om de gode nyheder for supplyskibene skriver bladet:
- Ganske rart at starte 1997 på efter et flot A. P. Møller-regnskab offentliggjort torsdag efter redaktionens slutning, skriver Søfart.
- Stig Ørskov Pedersen (+45) 33 96 96 59.
(c) Reuters Limited 1997.
