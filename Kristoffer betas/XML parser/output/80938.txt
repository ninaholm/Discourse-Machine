DAA OPJUSTERER FORVENTNINGER TIL STORBANKER I 1997.

KØBENHAVN, 3 marts (Reuter) - Dansk Aktie Analyse (DAA) har foretaget en generel opjustering af forventningerne til storbankernes resultat i 1997, fremgår det af den seneste månedsrapport fra DAA.
Opjusteringen sker i forlængelse af 1996-regnskaberne, der er blevet offentliggjort den seneste måneds tid.
- Det er udtryk for de forventninger, der ligger i regnskaberne, hvor hensættelser generelt ventes at falde, og posten med netto rente-og gebyrindtægter faldt ikke så meget i 1996, som nogle måske havde frygtet, siger Hans Kjær fra Dansk Aktie Analyse til Reuters Finans.
Han venter således nu, at nettoresultatet i Unibank i 1997 bliver på 2.050 mio. kr. For en måned siden - før offentliggørelsen af 1996-regnskabet - lød forventningen på 1.650 mio. kr.
For BG Bank er nettoresultatet opjusteret til 1.370 mio. kr. fra 1.050 mio. kr. Forventningerne til resultatet i landet største pengeinstitut, Den Danske Bank, er opjusteret med lidt mindre kraft til 2.850 mio. kr. fra 2.700 mio. kr.
- Næsten alle bankerne har taget nogle store ekstraordinære omkostninger i 1996, og det holder nok omkostningerne nede i 1997, vurderer Hans Kjær.
For Unibanks vedkommende henviser Hans Kjær til, at bankens ledelse har oplyst, at koncernen fortsat har uudnyttede fradragsmuligheder, der er med til at holde skattebetalingen ned.
Hos Den Danske Bank har det helejede datterselskab, Danica, været en medvirkende årsag til opjusteringen. Forsikringskoncernen har ifølge Hans Kjær haft større betydning for resultat end først antaget.
Men lavere forventninger til omkostningerne har også haft indflydelse på resultatprognosen.
Dansk Aktie Analyse venter nu, at de samlede omkostninger i Den Danske Bank vil udgøre 5.400 mio. kr. i 1997. For en måned siden var forventningen en udgift på 5.850 mio. kr.
- Ole Mikkelsen (+45) 33 96 96 54.
(c) Reuters Limited 1997.
