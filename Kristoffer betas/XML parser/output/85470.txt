Maersk-konkurrent øger Stillehavsaktivitet - blad.

KØBENHAVN, 7 juli (Reuter) - Verdens tredjestørste containerrederi, P&amp;O Nedlloyd, der er en af Maersk Line&apos;s største konkurrenter, vil øge aktiviteten i Stillehavsområdet ved at indsætte yderligere tonnage og åbne flere ruter. Det siger direktør Robert Woods fra selskabet til Southeast Asia Business Times mandag.
Ifølge Robert Woods er Transpacific-ruterne (Fjernøsten/USA - USA/Fjernøsten) det sted, hvor P&amp;O Nedlloyd primært ønsker at vokse.
Robert Woods kalder fortsat raterne på Stillehavsruterne for svage, men venter, at indtjeningen i containertrafikken, der er præget af overkapicitet, vil bedres over de næste to til tre år.
P&amp;O Nedlloyd indgår i containersamarbejdet Grand Alliance sammen med rederierne Hapag-Lloyd, NOL og NYK.
P&amp;O Nedlloyd har ifølge Southeast Asia Business Times i øjeblikket fire nye skibe i ordre med en kapacitet på 6.674 TEU (20 fods containerenheder), mens NYK har fem 5.800 TEU skibe i ordre.
Disse skibe ventes indsat på ruter mellem Europa og Fjernøsten.
- For blot at beholde vores markedsandel må vi bygge skibe med en kapacitet over 4.600 TEU, påpeger Robert Woods.
Maersk Line har hos det A. P. Møller ejede Lindø-værft bestilt 15 containerskibe med en kapacitet på over 6.000 TEU.
- Stig Ørskov Pedersen (+45) 33 96 96 59.
(c) Reuters Limited 1997.
