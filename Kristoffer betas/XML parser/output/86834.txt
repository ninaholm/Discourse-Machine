Jyske Bank anbefaler DDE op til kurs 300.

KØBENHAVN, 18 august (Reuter) - Aktieanalytiker Henrik Jackerott fra Jyske Bank har set sig varm på edb-virksomheden Dansk Data Elektronik (DDE). Han anbefaler køb af aktien op til kurs 300, men ser et potentiale i aktien op til kurs 400 inden for en to-årig periode, fremgår det af en ny analyse fra banken, som er udarbejdet efter et besøg hos virksomheden.
- Med lukningen af Euromax er DDE nu en sund virksomhed med positiv indtjening. Ud over den positive indtjening, som primært kommer fra Biblioteksdivisionen, har DDE en række spændende forretningsområder, som i de kommende år vil medføre vækst i indtjening og omsætning, skriver Jyske Bank.
Henrik Jackerott vurderer, at mange af de nye forretningsområder endnu er i opstartningsfasen, men at mulighederne inden for dem er store.
- Efter Jyske Banks vurdering har aktiemarkedet endnu ikke inddiskonteret DDE&apos;s nye muligheder, hvorfor aktien efter vores vurdering er klart undervurderet. Vi anbefaler derfor fortsat køb op til kurs 300 med et potentiale til kurs 400 på to-års sigt, hedder det videre.
Jyske Bank skønner, at omsætningen i 1997/98 bliver på 280 mio. kr., stigende til 295 mio. kr. i 1998/99. I 1996/97 fik DDE en omsætning på 266 mio. kr.
Det ordinære resultat før skat estimeres at blive på 22,6 mio. kr. i 1997/98 og på 29,2 mio. kr. i 1998/99.
I 1996/97 kom selskabet ud med et ordinært resultat før skat på 0,8 mio. kr.
Analysen er dateret den 8. august til en kurs på 250.
Mandag kl. 14.30 ligger aktien i kurs 275.
- Jørn Nurkka (+45) 33 96 96 55.
(c) Reuters Limited 1997.
