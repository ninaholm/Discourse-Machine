EAC-aktien kan stige 30-40 pct på et år - Fiba.

KØBENHAVN, 4 april (Reuter) - Aktierne i Det Østasiatiske Compagni (EAC) kan i løbet af det næste års tid stige med 30-40 pct., vurderer analytikere fra børsmæglerselskabet Fiba Nordic i London. Det svarer til en niveau på EAC-aktien i underkanten af kurs 220.
I en analyse, der er dateret den 18. marts, får aktien derfor en klar købsanbefaling.
- Vi tror, at EAC er på rette spor, og væksten i indtjeningen fortsat vil være høj (over 20 pct.) efter 1998. I det første år vil risikoprofilen være over gennemsnittet, hvilket skulle medføre et stigningspotentiale tæt på 30-40 pct. hedder det i analysen.
Da analysen blev lavet, var kursen 156, men alene fredag er aktien steget otte pct., og handles i kurs 174, hvilket er det højeste niveau i flere år. Analytikeren fra Fiba Nordic, J. Saul, optrådte torsdag aften med sine forudsigelse på dansk tv, og det fik aktien til at stige fra morgenstunden.
Ifølge Fiba Nordic bliver EAC-aktien handlet med en rabat i forhold til de andre aktier på Fondsbørsen på ca. 40 pct.
- Derfor anser vi EAC for den bedste købsanbefaling i det danske aktiemarked, skriver analytikeren, der er overbevist om, at aktien kan stige til det dobbelte over de næste to år.
Fiba Nordic mener, at der er tale om forsigtige og konservative skøn for indtjeningen - blandt andet på grund af usikkerhed om dollarens udvikling.
Analytikeren forventer at resultatet før skat vil stige til 360 mio. kr. i 1997 og 509 mio. kr. i 1998 fra 319 mio. kr., som det blev til i 1996.
Fiba Nordic anser det for positivt, at ledelsen af selskabet nu tager udgangspunkt i de enkelt produkter og aktiviteter i stedet for den mere lande-orienteret styring.
- EAC bliver gradvist en meget mere fokuseret koncern med vægt på distribution, logistik og marketing i det hurtigt voksende Fjernøsten og Sydamerika. Vi skønner, at Fjernøsten vil stå for 90 pct. af salget i 1998 og Sydamerika omkring seks pct. Alle forretningsområder har vækst-og indtjeningsmuligheder over gennemsnittet, hedder det i analysen.
- Ole Mikkelsen (+45) 33 96 96 54.
(c) Reuters Limited 1997.
