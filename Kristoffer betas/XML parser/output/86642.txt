Regeringsindgreb vil mindske stat-realspænd - CSFB.

KØBENHAVN, 14 august (Reuter) - Hvis regeringen i forsøget på at afkøle de ophedede ejendomspriser beslutter sig for et indgreb, der bl.a. påvirker realkreditsektoren, vil renteforskellen mellem stats-og realkreditobligationer en gang for alle reduceres. Det skriver investeringsbanken Credit Suisse First Boston (CSFB) i bankens ugentlige kommentar til de nordiske markeder.
- Et politisk initiativ på realkredit-fronten kan i sidste ende reducere rentespændte mellem danske realkreditobligationer og statsobligationer permanent, hedder det.
CSFB refererer til to mulige indgreb, der kan påvirke realkreditmarkedet. Den første er, at realkreditinstitutterne ikke længere må udstede nye 30-årige obligationer. Det vil nedbringe tilbøjeligheden til førtidsindfrielser - konverteringer - men først når indgrebet er trådt i kraft.
- Indtil da vil efterspørgslen efter 30-årige lån stige og medføre et stigende udbud af 30-årige frem for 20-årige realkreditobligationer. Umiddelbart vil det medføre, at spændet mellem 20 og 30-årige realkreditobligationer udvides for derefter at indsnævres, skriver banken.
Det andet mulige indgreb i realkreditsektoren er, at belåningsgrænsen sænkes fra nuværende 80 pct. af ejendomsprisen.
- Det vil have en mere neutral effekt inden for segmentet, men vil øge udbuddet af realkreditobligationer i forhold til statsobligatiner. Rentespændet kan øges tilsvarende men kun for at kollapse i perioden efter indførelsen af ændringen, da udbuddet af realkreditobligationer vil styrtdykke, forudser CSFB-analytikeren.
Banken konkluderer, at begge indgreb vil reducere tilbøjeligheden til konverteringer, hvilket effektivt bidrager til et nyt strukturelt argument for indsnævring af spændet til statsobligationer.
- Per Bech Thomsen (+45) 33 96 96 56.
(c) Reuters Limited 1997.
