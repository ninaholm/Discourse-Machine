Ny BA-profil åbner for nordisk ekspansion - dir.

KØBENHAVN, 10 juni (Reuter) - British Airways&apos; nye selskabsprofil, der blev offentliggjort over hele verden tirsdag, åbner op for en større del af det nordiske marked - direkte eller indirekte. Det siger det britiske flyselskabs marketing-og distributionsdirektør i Norden og Baltikum, David Rousham til Reuters Finans.
- For at nå vores mål i Norden om på tre år at blive de rejsendes valg af flyselskab nummer et må vi styrke forbindelserne til flere af de større flyselskaber i Norden. Det giver vores nye profil bedre mulighed for, siger David Rousham.
Han henviser til, at den nye profil er mere lokal med et globalt islæt end britisk, og det lægger i højere grad op til et mere fleksibelt brug af British Airways&apos; stærke mærkenavn. Det vil danske Sun-Air komme til at nyde godt af, da selskabet sidste år indgik en franchise-aftale med det store britiske luftfartsselskab.
British Airways har allerede tætte bånd til en lang række af de nordiske flyselskaber, og hos de ambitiøse britere er der ingen tvivl om, hvem der er hovedfjenden. SAS har længe været totalt dominerende på de største ruter til og fra samt i Skandinavien, men det skal nu være slut.
Der er endnu ingen konkrete planer om at binde British Airways sammen med SAS&apos; mange udfordrere i en fælles front, men British Airways er villig til at støtte de mindre selskabers kamp mod SAS&apos; dominans.
- Vi vil gøre, hvad vi kan for at støtte op om vore samarbejdspartnere, siger David Rousham.
British Airways har fælles bonussystemer med norske Braathens SAFE, der tilmed ejer halvdelen af det svenske indenrigsselskab, Transwede og ønsker at overtage resten inden udgangen af 1997. Braathens SAFE/Transwede har tilmed lagt sine bonussystemer sammen med finske Finnair.
Maersk Air&apos;s britiske datterselskab arbejder under franchise-aftale med British Airways.
Mens Braathens SAFE har taget kampen op med SAS på ruten mellem Oslo og Stockholm, er makkerparret Finnair/Maersk Air gået i haserne på SAS på ruten København-Stockholm. SAS vil på den sidste strækning i den skandinaviske hovedstadstriangel først fra oktober næste år, når Oslos nye lufthavn, Gardermoen åbner, blive udsat for konkurrence.
Kandidater til at bejle om denne bid af kagen er Braathens SAFE, Maersk Air og Sun-Air/British Airways.
- Søren Linding Jakobsen (+45) 33 96 96 53.
(c) Reuters Limited 1997.
