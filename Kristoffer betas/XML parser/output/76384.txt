OLIEN STIGER I LONDON EFTER API-RAPPORT.

LONDON, 18 september (Reuter) - Prisen for en tønde råolie til lastning i november er efter en lille times handel på IPE i London onsdag steget 39 cents til 22,10 US-dollar.
Olien er steget efter offentliggørelsen af den ugentlige rapport fra The American Petroleum Institute (API). Rapporten, som fortæller om størrelsen af de amerikanske olielagre, viste en nedgang i råolielageret med 2,08 mio. tønder. Lageret af fyringsolie og diesel steg moderat med 235.000 tønder, men er stadigvæk 21,5 mio. tønder lavere end sidste års niveau.
- Samtidig kaster situationen ved Den Arabiske Golf, stadigvæk sin lange skygge over oliemarkedet, siger en oliehandler.
En tønde olie til lastning i oktober er steget med 32 cents til 21,56 US-dollar. (/Reuter/jnu).
(c) Reuters Limited 1996.
