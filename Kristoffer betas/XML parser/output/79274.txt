BORDING FORENKLER ORGANISATION MED FÆLLES LEDELSE.

KØBENHAVN, 22 januar (Reuter) - F. E. Bording har besluttet at forenkle organisationen ved at etablere en fælles ledelse af de grafiske datterselskaber Bording Purup, Bording Labels og Anker Kuverter. Samtidig sammenlægges Bording Data, Unistar og Bording Kontor i en data-sektor, oplyser selskabet onsdag.
Koncerndirektør Hans Therp indtræder som leder af den grafiske sektor og adm. direktør for det største datterselskab Bording Purup. Direktør Niels Skjelleurp fortsætter som teknisk direktør for den grafiske sektor, fremgår det.
- Der vil blive ansat en ny adm. direktør for datasektoren. Det er planlagt at fusionere de tre datterselskaber. Ændringerne skal styrke og forenkle ledelsen og sammenlægningerne forventes at give rationaliseringsmuligheder. Målet er at opnå vækst i omsætning og indtjening, skriver selskabet i en meddelelse til Fondsbørsen. (/olm).
(c) Reuters Limited 1997.
