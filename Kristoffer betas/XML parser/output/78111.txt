DANSK INFLATION OG RENTER VIL STIGE I 97 - PARIBAS.

KØBENHAVN, 9 december (Reuter) - Flere ting peger på øget inflation og stigende renter i Danmark i 1997, mener økonomerne fra den franske investeringsbank Paribas Capital Markets i London.
- Stigende efterspørgsel fra forbrugerne, højere inflation, faldende arbejdsløshed og udsigten til en stærkere D-mark peger altsammen på et pres på renteniveauet, hedder det i økonomernes seneste gennemgang af dansk økonomi.
Paribas Capital Markets venter, at væksten i bruttonationalproduktet (BNP) vil være 1,9 pct. i år, 2,7 pct. næste år, og 3,1 pt. i 1998.
Forventningerne til væksten er dermed opjusteret en anelse i forhold til investeringsbankens seneste skøn, der lød på 1,6 pct. i år, og 2,6 pct. næste år, mens det er første gang, der er lavet skøn på udviklingen i 1998.
Inflation opgjort efter EU-metoden skønnes at blive på 2,3 pct. i år, 2,7 pct. næste år og 2,9 pct. i 1998.
- Inflationen vil fortsætte med at stige ind i det nye år, hedder det i analysen, der peger på, at indirekte skatter i statens budget vil bidrage med ca. 0,3-0,4 pct. af inflationsstigningen i første kvartal.
- På baggrund af den stigende inflation og en svagere krone, må renteniveauet nødvendigvis stige i 1997, selv om der sker en yderligere opstramning af finanspolitikken, skriver økonomerne fra Paribas.
De venter, at den 10-årige obligationsrente ved udgangen af 1997 vil være 8,0 pct. Mandag eftermiddag sættes renten på de toneangivende 10-årige obligationer til 6,68 pct. (/olm).
(c) Reuters Limited 1996.
