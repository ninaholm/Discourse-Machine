Presserunde - Finans/Økonomi mandag 21 april.

Reuters står ikke inde for avisartiklernes nøjagtighed 1) Håndværksrådet og Entreprenørforeningen bekymrer sig over, at danske byggefirmaer i stigende grad udsættes for chikane i forbindelse med arbejde i Tyskland. De tyske byggemyndigheders kontrolaktioner over for danske byggefirmaer og håndværkere er en tikkende bombe under den danske byggeeksport. Det siger direktør i Håndværksrådet, Finn Kongstad, om de episoder, hvor danske håndværkere på byggepladser i Tyskland er blevet behandlet nærmest som var de kriminelle. (Jyllands-Posten Erhverv &amp; Økonomi side 7)
2) EUs budgetkontroludvalg skal i gang med en undersøgelse, der skal finde ud af, hvordan et firma som eksempelvis Boston Scientific i Stenløse kan nedlægge arbejdspladser for derefter at oprette dem igen i Irland og derved opnå fordele i millionklassen. Irland er et af de EU-lande, der modtager mest regionalstøtte. Ifølge udvalgets næstformand, danske Freddy Blak (S), er det misbrug af EUs støtteordning, hvis de bruges til at flytte arbejdspladser. (Berlingske Erhverv side 5)
3) Under trussel om retssag har Sydbanks direktion efter langvarige forhandlinger indgået forlig med flere tusinde investorer i en række skibsanpartsprojekter. Projekternes økonomi er belastet af, at Sydbank under krisen i 1992 og 1993 uden varsel over en kort periode flere gange forhøjede bankens rentemarginal på udenlandske finanslån på sammenlagt over en mia. kr. En uvildig advokatundersøgelse konkluderer på den baggrund, at banken skaffede sig millionindtægter på anpartsinvestorernes bekostning. (Jyllands-Posten Erhverv &amp; Økonomi side 1)
4) Et overraskende økonomisk forlig eller en hård og langstrakt retssag. Det er de to sandsynlige udgange på det omstridte aktiesalg på 1,9 mia. kr. i Hafnia Holding i 1992, hvor fire pensionskasser ser sig vildledt af Den Danske Bank. Der har været holdt fortrolige møder i weekenden, som bl.a. har involveret bankens topchef, Knud Sørensen, men resultatet af forhandlingerne kendes ikke. (Jyllands-Posten side 1)
5) Der står et tre-cifret millionbeløb på spil, når højesteret idag tager valideringsreglerne under behandling. Hvis forbrugerombudsmanden får ret i sin kritik af bankerne, vil det betyde højere renter til kunderne. Kritikken går på, at bankerne holder lidt på pengene, før kunderne får indlånsrenten, mens renteudbetalingen stopper det øjeblik, pengene bliver hævet. (Børsen side 1 og 22)
(Presserunden er udarbejdet af Finansinformation).
(c) Reuters Limited 1997.
