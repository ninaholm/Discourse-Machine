Indtil nu gode betingelser for roer - Landskontor.

KØBENHAVN, 22 juli (Reuter) - Der er indtil nu ikke noget, der har ødelagt vækstbetingelserne for de danske sukkerroer. Det oplyser chefkonsulent Carl Aage Andersen fra Landskontoret for Planteavl i Skejby ved Århus. Med en forventet høst omkring begyndelsen af oktober er der dog meget, der kan ændre sig.
- Roerne har nydt godt af, at de ikke har fået tørke endnu. Men på grund af den lange vækstperiode er høsten fuldstændig uforudsigelig. Der er ikke noget, der har ødelagt vækstbetingelserne indtil nu, siger Carl Aage Andersen til Reuters Finans tirsdag.
Han gør dog opmærksom på, at årets nedbør er faldet meget uens.
- I de egne, hvor der er kommet mindst nedbør, kan roerne begynde at sove. Men får de regn, kan de jo komme igen, påpeger Carl Aage Andersen.
Blandt andet Vestsjælland, der et af de steder, hvor der avles sukkerroer, har haft meget lidt nedbør og tilsvarende højere vandfordampning.
Danisco, der er Danmarks eneste sukkerproducent, præsenterer først om tre uger sin første prøveoptagning af roer fra dyrkningsarealerne i Danmark, Sverige og Tyskland.
I sidste uge vurderede Danisco&apos;s konkurrent på det nordtyske marked, Zuckerverbund Nord, at udsigterne for høsten af sukkerroer var gode med mulighed for et udbytte på over 50 tons pr. hektar.
I Daniscos tredje og sidste prøveoptagning i 1996 blev udbyttet på de tyske arealer opgjort til 55,9 tons mod et forudgående femårsgennemsnit på 49,1 tons. Udbyttet i Danmark var 45,9 tons pr. hektar mod 52,3 tons de fem forudgående år, mens udbyttet i Sverige blev opgjort til 44,1 tons pr. hektar mod 48,7 tons de forudgående fire år.
I 1996 udgjorde den danske produktion 48 pct. af Danisco&apos;s samlede sukkerproduktion på 1.046.000 tons, mens den svenske produktion udgjorde 38 pct. og den tyske udgjorde de resterende 14 pct.
- Stig Ørskov Pedersen (+45) 33 96 96 59.
(c) Reuters Limited 1997.
