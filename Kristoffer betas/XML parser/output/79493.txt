NYRUP GLÆDER SIG OVER UDVIKLING I DANSK ØKONOMI.

KØBENHAVN, 28 januar (Reuter) - Statsminister Poul Nyrup Rasmussen kunne på tirsdagens pressemøde efter det ugentlige ministermøde ikke lægge skjul på sin begejstring for udviklingen i dansk økonomi.
- Jeg kan næsten ikke længere skjule min personlige begejstring, sagde Nyrup Rasmussen.
Han henviste blandt andet til faldet i ungdomsledigheden og faldet i antallet af langtidsarbejdsløse. Det fik ham til at konkludere, at Danmark kan være på vej mod ikke længere at have en reel arbejdsløshed.
- Det er ikke længere utopi at tale om et samfund med noget, der ligner fuld beskæftigelse, sagde statsministeren på pressemødet.
Han afviste, at sætte årstal på, hvornår han venter fuld beskæftigelse. Men han sagde, at han primært hæftede sig ved, at diskussionen om arbejdsløsheden har ændret karakter.
Med de nuværende beskæftigelsesudsigter vurderer Nyrup, at det vil være en ide at genoptage drøftelserne med arbejdsmarkedets parter om en seniorpolitik, når forårets overenskomstforhandlinger er overstået.
- Det, jeg tror, der bliver vigtigt, er at tilrettelægge et forløb for ledige over 50 år. Der er brug for erfaring, sagde statsministeren og henviste til, at der er kommet mange unge i arbejde. (/uha/mbp).
(c) Reuters Limited 1997.
