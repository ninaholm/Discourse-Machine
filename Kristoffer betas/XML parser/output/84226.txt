Tele DK tilfreds med EU-initiativ - underdir.

KØBENHAVN, 29 maj (Reuter) - Tele Danmark er tilfreds med, at EU-Kommissionen har varslet en hård politik overfor de lande, der ikke følger rammerne i EU&apos;s konkurrencedirektiv for teleområdet.
Det siger underdirektør i Tele Danmark, Tom Togsverd, til Reuters Finans, efter at kommissionen torsdag offentliggjorde en rapport, der viser, at Danmark - sammen med England, Finland og Sverige er nået længst med at liberalisere det nationale telemarked.
- Vi sætter pris på, at kommissionen griber håndfast ind overfor de lande, der er træge. For eksempel har Martin Bangemann (EU&apos;s konkurrence-kommissær, red.) kontaktet den tyske kommunikationsminister, fordi Tyskland har delt sit marked op i fem licens-områder, hvor det er dyrt at opnå licenser. Den tyske stat har kalkuleret med at tjene en mia. DM i licensindtægter, siger Tom Togsverd.
Han mener, den tyske opdeling ligner en teknisk handelshindring.
Tom Togsverd mener, at Danmark indtager &quot;duksedrengerollen&quot;, fordi det hjemlige marked allerede i juli 1996 blev liberaliseret.
- Det er vigtigt for Tele Danmark, som har internationale ambitioner, at vi kan få adgang til udenlandske markeder på samme vilkår, som udenlandske selskaber har adgang til det danske marked, siger han.
Direkte spurgt siger han dog, at Tele Danmark omvendt på længere sig kan opnå en fordel ved allerede i dag at være udsat for fri konkurrence på det hjemlige marked.
- Når andre lande liberaliserer deres markeder, kender vi i forvejen spillereglerne, fordi vi har ageret på et konkurrencemarked, siger han.
Ifølge EU&apos;s konkurrencedirektiv skal EU-landene åbne deres tele-markeder for fri konkurrence senest den 1. januar 1998.
En gruppe lande, som har en lille tele-infrastruktur, har fået en længere tidsfrist. Det gælder bl.a. Irland, Grækenland og Luxembourg, fremgår det af EU-rapporten.
- Morten Bonde Pedersen (+45) 33 96 96 51.
(c) Reuters Limited 1997.
