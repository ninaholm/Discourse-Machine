Katalog over Kbhs lysledernet klar i næste uge.

KØBENHAVN, 23 juni (Reuter) - Københavns Kommune er på trapperne med et katalog over de muligheder, interesserede telefonselskaber har for at leje sig ind på det københavnske lysledernet på 250 kilometer. I næste uge vil kommunen gennem avisannoncering tilbyde interesserede selskaber at se kataloget og selv komme med ønsker.
- Intereserede telefonselskaber kan i næste uge henvende sig og få kataloget over de muligheder, vi kan tilbyde. Vi er nu i fasen, hvor interesserede kan give sig tilkende og samtidig komme med deres ønsker til lysledernettet, siger kontorchef Christian Roslev Sørensen i Københavns Kommune til Reuters Finans.
De interesserede telefonselskaber har så indtil efter sommeren til at se på mulighederne og svare tilbage på, hvor der eventuelt kan forbedres eller ændres.
- Det handler om at matche systemet til markedet, så det tilpasses de intereserede selskaber, siger Christian Roslev Sørensen.
Når telefonselskaberne efter sommeren har givet deres besyv med, skal kommunens folk udarbejde det endelige tilbud. Det skal derefter godkendes i Københavns Borgerrepræsentation og først derefter kommer lysledernettet i udbud.
Kommunen regner med inden udgangen af året at være helt færdig med udbuddet af sit lysledernet til kommerciel brug.
Det er kommunens plan at give telefonselskaberne adgang til sine lyslederkabler for at sikre erhvervslivet billig telefoni i hovedstaden og selv tjene lidt på det.
Det svenske telefonselskab Telia har allerede meddelt, at det er meget interesseret i at få adgang til kommunens lysledernet, men alle telefonselskaber inklusive Tele Danmark kan være med til at byde på adgangen til lysledernettet.
- Carl Johan Corneliussen (+45) 33 96 96 57.
(c) Reuters Limited 1997.
