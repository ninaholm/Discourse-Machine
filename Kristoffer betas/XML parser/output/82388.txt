Nulsvingsbånd til euro kræver afstemning - Jelved.

KØBENHAVN, 7 april (Reuter) - De danske politikere kan ikke beslutte at låse kronen fuldstændig fast til euro&apos;en i en periode, hvor Danmark står udenfor mønt-samarbejdet - med mindre befolkningen bliver spurgt ved en folkeafstemning. Det sagde økonomiminister Marianne Jelved på et møde med europæiske journalister i København mandag.
- Det er i konflikt med de danske forbehold, hvis Danmark går ind i et nul-svingsbånd (hvor kronen ikke må svinge overhovedet i forhold til euro&apos;en, red.), sagde Marianne Jelved.
Hun forklarede, at det danske forbehold overfor ØMU&apos;ens tredie fase ikke kun er et forbehold overfor en fælles mønt, men også overfor et valuta-samarbejde, hvor kurserne er låst totalt fast til hinanden.
Forbeholdet udelukker dog ikke, at Danmark kan aftale med euro-landene, at kronen må svinge indenfor et vist bånd. Og netop sådan en aftale regner Marianne Jelved med, at Danmark skal forhandle hjem med euro-landene og den kommende europæiske centralbank til næste efterår.
- Et nul-svingsbånd er ikke på tegnebrættet, forklarede hun.
Marianne Jelved har ifølge Jyllands-Posten mandag sagt, at den danske rente pt. ligger over den tyske pga. udsigten til, at Danmark står udenfor euro&apos;en.
Men direkte spurgt, om ikke den danske krone kan blive en flugtvaluta, som markederne søger til i en overgangsperiode, mens der er tvivl om ØMU&apos;ens fremtid, sagde Marianne Jelved mandag:
- Jeg kan ikke afvise, at kronen kan blive en flugtvaluta i en overgangsperiode, sagde hun.
Hvis den danske valuta falder i markedernes gunst som et stabilt alternativ til de usikre ØMU-valutaer, udelukker Jelved ikke, at den danske rente kan sænkes.
- Men lige nu er konsekvensen af Danmarks beslutning, at den danske rente er over Tysklands og Franskrigs, sagde hun.
- Morten Bonde Pedersen (+45) 33 96 96 51.
(c) Reuters Limited 1997.
