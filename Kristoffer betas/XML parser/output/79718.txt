SERVICEAKTIER GAV BEDSTE AFKAST SIDSTE 3 MDR - DAA.

KØBENHAVN, 3 februar (Reuter) - Service-branchen har været den mest givtige at investere i på aktiebørsen, hvis man kigger på de sidste tre måneders afkast. Det fremgår af februar-nummeret af magasinet Dansk Aktie Anlyse (DAA).
36,02 pct. har serviceaktierne kastet af sig. For den næstbedste branche, bio-og medicoteknologi var tallet til sammenligning 30,41 pct. over de sidste tre måneder.
Herfra er der et langt spring ned til den tredjebedste branche, varige forbrugsgoder, hvor afkastet blev på 19,26 pct.
Også over de sidste 12 måneder tegner serivceaktierne sig for det bedste afkast med 98,74 pct. Det placerer branchen i en klasse for sig.
I den næstbedste branche, elektronik m.v., har aktierne kun kastet 80,13 pct. af sig over 12 mdr.
Også på de enkelte selskabers top-tyve liste er serviceselskaberne pænt repræsenteret. Industribo, der er registreret som servicevirksomhed, topper listen. Aktierne virksomheden, der for nylig har skiftet navn, er steget med 252,31 pct. over de sidste tre måneder.
DSV, der også er kategoriseret som servicevirksomhed, ligger på fjerdepladsen med en stigning på 72,15 pct. over tre måneder.
Mellem de to service-virksomheder ligger Bioscan på andenpladsen med stigninger på 186,23 pct., mens Orion indtager tredjepladsen med stigninger på 140,91 pct. (/mbp).
(c) Reuters Limited 1997.
