Fjernelse af lejeværdi fører til flaskehalse - AE.

KØBENHAVN, 20 juni (Reuter) - En afskaffelse af lejeværdibeskatningen vil føre til flaskehalse i byggesektoren og belaste betalingsbalancen med 10 mia. kr., vurderer Arbejderbevægelsens Erhvervsråd, (AE) i sit nyhedsbrev, AE-Nyt.
- En afskaffelse af lejeværdien vil føre til ekstraordinært høje stigninger i ejendomspriserne. Byggeaktiviteten vil stige markant, og det vil i den nuværende konjunktursituation med stor sikkerhed føre til alvorlig arbejdskraftmangel i byggesektoren og overhængende fare for høje lønstigninger, som kan brede sig til resten af økonomien, skriver AE.
Erhvervsrådet tilføjer, at højere ejendomspriser samtidig vil øge det private forbrug så meget, at det nuværende overskud på betalingsbalancen stort set forsvinder.
I nyhedsbrevet betegner AE lejeværdibeskatningen som &quot;en logisk og konsistent del af vort skattesystem&quot;, som sikrer, at borgere, der sparer op i fast ejendom bliver beskattet på linje med borgere, der sparer op i banken.
- Hvis man eksempelvis forestillede sig, at beskatningen af lejeværdi af egen bolig blev afskaffet fra 1998, viser vores beregninger, at det ville føre til et ekstraordinært løft i ejendomspriserne på knap 20 pct. i år 2000. Det ville gøre det mere attraktivt at bygge nye boliger fremfor at købe bestående, og byggeaktiviteten ville stige, skriver AE.
Rådet vurderer, at den stigende byggeaktivitet vil skabe 10.000 nye faglærte job i byggesektoren, hvor der i øjeblikket kun er 6.000 ledige faglærte.
Et forbrugsløft på 3,5 pct. i løbet af tre år vil være en anden konsekvens af at afskaffe lejeværdien, fordi den forøgede friværdi kan belånes.
- Dette forbrugsløft vil belaste betalingsbalancen med ca. 10 mia. kr., vurderer AE.
- Morten Bonde Pedersen (+45) 33 96 96 51.
(c) Reuters Limited 1997.
