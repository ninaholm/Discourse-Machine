NESA stiger 4 pct på mulig retssag mod staten.

KØBENHAVN, 17 april (Reuter) - NESA-aktien er foreløbig dagens højdespringer på det danske aktiemarked med en stigning på godt 4 pct. til kurs 1530. Stigningen skyldes, at NESA&apos;s hovedaktionær, Gentofte Kommune, ifølge Dagbladet Børsen nu overvejer at anlægge sag mod staten for at få standset miljøminister Svend Aukens indgreb mod kommunens salg af sin aktiepost i elselskabet, forklarer en aktiehandler.
- Artiklen sætter gang i lidt spekulation, siger handleren.
Omkring kl. 10.30 er der omsat i underkanten af 500 aktier. Det er en ganske pæn omsætning i lyset af, at aktien ikke har været handlet siden den 9. april, hvor kursen endte i 1470.
Handleren vurderer, at hvis det kommunen beslutter at sagsøge staten for brud på Grundloven, som kommunens advokat mener, at indgrebet er, kan aktien stige kraftigt.
- Hvis de får medhold i en eventuel retssag, kan aktien hurtigt stige op mod kurs 2500, siger handleren, med henvisning til at flere udenlandske købere står klar i kulissen, hvis Gentofte Kommune vil sælge sine NESA-aktier.
Gentofte Kommune ejer 56,7 pct. af aktiekapitalen i NESA. Københavns Amt ejer 22 pct., mens svenske Vattenfall ejer 10,5 pct.
- Per Bech Thomsen (+45) 33 96 96 56.
(c) Reuters Limited 1997.
