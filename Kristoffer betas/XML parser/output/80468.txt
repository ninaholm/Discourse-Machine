DK-BANKER EJ INTERESSANT FOR UDLAND - K SØRENSEN.

KØBENHAVN, 20 februar (Reuter) - De store danske banker er ikke umiddelbart særligt interessante opkøbsmål for store udenlandske banker. Det vurderede Den Danske Banks bankdirektør Knud Sørensen torsdag på et pressemøde, hvor banken fremlagde sit regnskab for 1996.
- Vi ved ikke helt, hvor interessante vi er i den sammenhæng. Ikke fordi vi tror, at vi er fredet, men vi vurderer ikke, at stærke kræfter fra Tyskland, England eller USA vil købe ledende danske banker, sagde Knud Sørensen.
En svensk professor i finansiel økonomi Johan Lybeck har ellers i dagens udgave af dagbladet Børsen fremført, at det er sandsynligt, at de næste bank-fusioner i Norden, vil blive en nordisk bank, der går sammen med en tysk, fransk, engelsk, hollandsk eller amerikansk bank.
Med hensyn til inter-nordiske fusioner sagde Knud Sørensen på pressemødet, at banken har fulgt de to seneste svenske bankfusioner med interesse.
- Vi følger dem nøje. Men vi har ikke selv ambitioner på det område, sagde Knud Sørensen.
Mandag i denne uge meddelte Svenska Handelsbanken, at banken havde overtaget det svenske realkreditinstitut Statshypoteket. Dagen efter annoncerede Föreningsbanken og Sparbanken, at de går sammen under navnet FöreningsSparbanken.
Den Danske Bank fik i 1996 et overskud før skat og ekstraordinære poster på knap 5,4 mia. kr. mod 6,0 mia. i 1995.
- Eva Elgaard Pedersen (+45) 33 96 96 57.
(c) Reuters Limited 1997.
