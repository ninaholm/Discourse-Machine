Valuta - Stigende USD-trend trods korrektion.

KØBENHAVN, 31 oktober (Reuter) - Efter torsdag morgens
svækkelse mod japanske yen er dollaren igen på vej op i
kurs hen over formiddagen.
- Det var profittagning, der trak dollaren ned i
Europa tidligt torsdag morgen, og årsagen angives til at
være lidt nervøsitet op til det amerikanske præsidentvalg,
fortæller valutahandlere.
Nogle i markedet forsøgte således, at indkasserer
gevinsten i dollaren, der er steget mere end otte pct. på
tre måneder i forhold til yen.
Der skal dog ikke lægges for meget i den lille
korrektion, og trenden for den amerikanske valuta er da
også stadig opadgående, lyder forklaringen fra
valutahandlerne.
I Europa bliver den franske franc nøje iagttaget, og
det hænger sammen med torsdagens møde i den franske
nationalbank, der måske kan byde på en fransk
rentenedsættelse.
Resultater fra mødet ventes ud omkring kl. 13.15, og
mange valutadealere venter en reduktion i
interventionsrenten på 5-10 bp.
Franske franc er styrket lidt til kurs 3,3765 mod
D-mark fra 3,3785 onsdag eftermiddag.
Den højere kurs på franske franc er dog især en
konsekvens af den generelt svækkede D-mark. Den tyske
valutas fald har også smittet af på kronen, der igen
handles på den stærke side af figuren 3,84.
DEM/DKK  USD/DKK FRF/DKK USD/JPY USD/DEM
Torsdag   11.17  3,8390   5,8030  1,1365  113,50  1,5115
Onsdag    14.55  3,8430   5,7960  1,1360  114,40  1,5180
(/klp).
(c) Reuters Limited 1996.
