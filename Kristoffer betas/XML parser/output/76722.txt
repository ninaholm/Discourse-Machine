UDTRÆDEN AF KFX VAR VENTET - TOPDANMARK.

KØBENHAVN, 7 oktober (Reuter) - Det kommer ikke som den store overraskelse for Topdanmark, at selskabet er på vej ud af KFX-indekset, oplyser koncernens kommunikationschef Steffen Heegaard.
- Det kommer ikke bag os, men selvfølgelig er vi kede af det, fordi det giver altid noget naturlig omsætning i aktien, når man er med i KFX-indekset, siger Steffen Heegaard til Reuters Finans.
Han regner ikke med, at det vil betyde noget for prisen på Topdanmarks aktier, fordi forsikringsaktien ikke steg, da den kom ind i indekset.
Steffen Heegaard får støtte i den vurdering i en analyse af Topdanmark, som Aros Securities har lavet.
- Det bør ikke ændre prisfastsættelsen af aktien, fordi den aldrig fik nogen positiv effekt af at komme ind i KFX, skriver analytikeren fra Aros Securities.
Reuters Finans er i besiddelse af en særkørsel, som Københavns Fondsbørs har lavet, og den viser, at Topdanmark, SAS Danmark og EAC må forlade den attraktive indeks, når Fondsbørsen gør regnskabet op den 1. november.
Steffen Heegard oplyser, at selskabet fortsat vil arbejde aktivt for at påvirke likviditeten i aktien.
Topdanmark har bl.a. nedbragt den gensidige ejerandel i Eureko, der er et europæisk forsikringsselskab, som Topdanmark ejer sammen med fire udenlandske selskaber. Det kan sende flere af aktierne på det frie marked, og dermed øge livkviditeten i papiret, og da det er en af de faktorer, der tages hensyn til ved sammensætningen af KFX, så kan den manøvre få betydning i fremtiden.
Der har ikke været handlet Topdanmark-aktier mandag, men fredag blev aktien handlen til kurs 705. (/olm).
(c) Reuters Limited 1996.
