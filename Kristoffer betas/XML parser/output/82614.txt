FIH bruger 25 mio kr på at overtage edb - adm dir.

KØBENHAVN, 14 april (Reuter) - Finansieringsinstituttet for Industri og Håndværk (FIH) har afsat 25 mio. kr. til at hente edb-opgaver ind i virksomheden, som hidtil har været placeret hos en underleverandør. Det sker for at undgå en begrænsning af mulighederne i fremtiden, siger adm. direktør Henrik Heideby fra FIH i et interview med Reuters Finans.
- De andre kunder, den underleverandør har, er enten banker eller realkredit. Derfor kan det godt være svært at få dem til at udvikle noget, der er tilpasset os. Det kan derfor gå hen og blive en flaskehals i de kommende år, hvis vi ikke tager den opgave ind i huset, siger Henrik Heideby.
Han forventer, at alle edb-opgaver vil være under FIH&apos;s vinger om halvandet år.
- Om et halvt år kører det inhouse, og så vil vi udbygge det yderligere. Det system, vi kører udenfor huset nu, er et meget traditonelt debitorsystem. Vi vil gerne, at systemet kan meget mere på sigt, siger Henrik Heideby.
Ifølge direktøren har FIH store forventninger til det.
- Vi vil gerne bruge nogle ressourcer på at strukturere den viden vi har om dansk industri, siger Henrik Heideby.
FIH er specialiseret i at give lån til danske industriselskaber, og da instituttet ikke har nogle privatkunder eller indlån, fremskaffes kapitalen typisk på de internationale obligationsmarkeder.
- Vi er den private virksomhed, der låner flest penge i udlandet. Vi skaffer næsten alle vores penge i udlandet. Det kan vi gøre, fordi vi er en kendt virksomhed, har en pæn rating og fordi vi har været på de udenlandske markeder siden 1972, siger Henrik Heideby.
Han mener, at indlån umiddelbart ser ud til at være billig kapital for de traditionelle banker, men henleder samtidig opmærksomhedne på, at det ofte er store omkostninger forbundet med at få fat i indlånene.
FIH havde udlån for 26,1 mia. kr. i 1996, og det ordinære resultat før skat var på 687 mio. kr. mod 610 mio. kr. året før. Det forrentede egenkapitalen med 12,5 pct.
- Ole Mikkelsen (+45) 33 96 96 54.
(c) Reuters Limited 1997.
