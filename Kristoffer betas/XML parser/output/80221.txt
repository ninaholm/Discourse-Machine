ANDELSKASSERS BANK FIK UÆNDRET RESULTAT I 1996.

KØBENHAVN, 14 februar (Reuter) - Danske Andelskassers Bank kom ud af regnskabsåret 1996 med et resultat, der er i samme størrelsesorden som året før, fremgår det af regnskabet, som banken offentliggjorde fredag.
- Bankens ordinære resultat blev på i alt 17,0 mio. kr., det samme som året før, og årets resultat efter skat blev på 11,2 mio. kr. mod 10,6 mio. kr. i 1996, skriver ledelsen i regnskabet.
Bankens repræsentationskontor i København, som blev åbnet i august 1995, har bidraget til det samlede resultat med et tilfredsstillende overskud det første hele år i hovedstaden, fremgår det.
- Banken har deltaget i flere obligationsemissioner, og salget af investeringsbeviser for Andelsinvest til institutionelle investorer har udviklet sig særdelees tilfredsstillende. Det samme har været tilfældet med handelen med ansvarlig kapital og øvrige værdipapirer, hedder det i regnskabet.
Bankens udgifter er steget hele 20 pct. som følge af det nye kontor i hovedstaden.
Regnskabsmæssigt venter banken et uændret resultat i 1997, men da banken bliver depotbank for den investeringsforening, der dannes ved fusionen af Andelsinvest og Sparinvest, venter ledelsen sig meget af det.
Samtidig er der planer om at udvide aktiekapitalen med 13 mio. kr. til 100 mio. kr. Udvidelsen vil ske til kurs 200, fremgår det.
- Ole Mikkelsen (+45) 33 96 96 54.
(c) Reuters Limited 1997.
