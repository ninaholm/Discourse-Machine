Økonomer ser 1 kvt BNP-vækst på 3,4 pct år/år.

KØBENHAVN, 27 juni (Reuter) - Det danske bruttonationalprodukt voksede fra første kvartal 1996 til første kvartal 1997 med 3,4 pct. Sådan lyder den gennemsnitlige vurdering fra otte økonomer, inden Danmarks Statistik mandag fremlægger de officielle tal.
Økonomernes skøn varierer mellem en vækst på 2,8 og 3,75 pct., og noget tyder på, at variationen i skønnene delvis skyldes en forskellig holdning til eksportens bidrag.
Både i Codan Bank, Unibank og BG Bank forventer økonomerne et positivt bidrag fra eksporten, mens Nykredit Bank forventer et negativt bidrag.
- Den kraftige vækst i eksporten, der de første måneder af 1997 har vist sig i udenrigshandels-statistikken ventes at afspejle sig i BNP-tallene for første kvartal, skriver Unibank i en kommentar.
Derimod tror cheføkonom John Madsen fra Nykredit Bank, hvis skøn ligger i den lave ende, at væksten fortrinsvis vil være drevet af den indenlandske efterspørgsel.
- Vi forventer et negativt bidrag fra nettoeksporten. Det er den indenlandske efterspørgsel, der driver væksten, mens jokeren vil være lagerinvesteringerne, der er meget vanskelige at estimere, siger John Madsen.
Codan Bank forventer, at lagrene vil trække nedad.
- I forhold til fjerde kvartal 1996 ventes væksten især at blive trukket af et højere privat forbrug. Der ventes mindre men positive vækstbidrag fra investeringer, offentligt forbrug og nettoeksport. Derimod ventes lagrene at trække væksten en smule ned, vurderer Codan Bank.
I BG Bank vurderer økonomerne, at det offentlige forbrug er vokset stærkt. Vurderingen er baseret på beskæftigelsestal fra den offentlige sektor.
I fjerde kvartal 1996 voksede BNP med 3,3 pct. i forhold til det tilsvarende kvartal det foregående år.
- Eva Elgaard Pedersen (+45) 33 96 96 58.
(c) Reuters Limited 1997.
