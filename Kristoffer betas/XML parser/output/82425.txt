NKT vil tilbyde bredt sortiment i Østeuropa - NKT.

KØBENHAVN, 8 april (Reuter) - Med købstilbuddet på aktierne i den polske kabelfabrik, Slaska Fabryka Kabli (SFK), vil NKT Cables positionere sig i Østeuropa med et bredt program af kabelprodukter, skriver NKT Holding i en pressemeddelelse.
- For NKT er målet at positionere sig på de østeuropæiske vækstmarkeder med et bredt program af kabelprodukter, der kommer fra såvel SFK som NKT Cables i Danmark, skriver NKT.
NKT har tirsdag annonceret et offentligt købstilbud på 50 pct. af aktierne i SFK.
Prisen er 41 zloty pr. aktie. Det svarer til en købspris på 83 mio. kr. for den million aktier, som udgør halvdelen af aktiekapitalen i SFK. Den anden halvdel ejer NKT i forvejen.
25 pct. af aktierne købte NKT i november 1993. Samtidig købte Investeringsfonden for Østlandene (IØ) også 25 pct. Siden har NKT købt IØ&apos;s andel for ca. 30 mio kr. Det svarer til en pris på 27,9 zloty pr. aktie.
Koncerndirektør, Tom Knutzen, NKT Cables fortæller, at både prisen på de 50 pct., og på de 25 pct. fra IØ, var dagspriser på børsen i Warszawa.
Han forklarer, at reglerne på den unge børs i Warszawa er så komplicerede, at NKT har været nødt til at fremsætte sit seneste købstilbud for at få indflydelse i SFK.
- For at gøre vores aktiepost på 50 pct. stemmeberettiget, er vi blevet nødt til at fremsætte et nyt købstilbud på resten, forklarer Tom Knutzen.
Han understreger dog, at NKT med sit nye købstilbud vil mere end at gøre sin 50 pct.-post stemmeberettiget.
- Det var som led i sin internationaliseringsstrategi, at NKT Cables i sin tid købte en ejerandel i SFK. For at sikre den videre ekspansion, ønsker NKT Cables nu at blive majoritetsejer af SFK, skriver NKT. SFK var en af de første virksomheder i Polen, som blev privatiseret og noteret på børsen i Warzawa, skriver NKT i sin pressemeddelelse.
Den sydpolske fabrik, der fremstiller installationskabler, bøjelige ledninger og emaljetråd, har ca. 400 medarbejdere, og en årlig omsætning på knap 300 mio.kr. Indtjeningen er &quot;tilfredsstillende&quot;, skriver NKT.
- Morten Bonde Pedersen (+45) 33 96 96 51.
(c) Reuters Limited 1997.
