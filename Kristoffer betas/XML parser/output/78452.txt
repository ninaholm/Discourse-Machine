DANISCO-STRATEGI BÆREDYGTIG, NÅR MÅL - MARCUS.

KØBENHAVN, 18 december (Reuter) - Danisco venter at regnskabsåret 1996/97 bliver det absolut bedste regnskab nogensinde. Det oplyste Danisco adm. direktør Palle Marcus onsdag på et pressemøde efter fremlæggelse af koncernens halvårsregnskab for 1996/97.
- Vores mål om en årlig vækst i resultatet på 10-12 pct. er realistisk. Vores strategi har været bæredygtig, og vi føler os overbeviste om, at vi nok skal nå målet. Væksten skal fortsat komme gennem opkøb, og tildels gennem effektiviseringer i koncernen. Vi følger budgettet, og vi har tjek på forretningen, sagde Palle Marcus.
Danisco fik i første halvdel af 1996/97 et ordinært resutat før skat på 851 mio. kr. mod 785 mio. kr. i samme periode året før. Den primære drift udviste et overskud på 939 mio. kr. mod 839 mio. kr. ved halvåret i 1995/96.
Daniscos mål er fortsat at købe nye virksomheder for gennemsnitlig 1,2 mia. kr. om året, men på hvilket niveau årets opkøb vil komme til at ligge på, ønskede Palle Marcus ikke at komme nærmere ind på. Koncernen vil ikke købe virksomhederne bare for at opfylde målsætningen for akkvisitioner.
Selskaberne skal samtidig kunne opfylde et andet mål, nemlig, at de senest tre år efter overtagelsen skal kunne give et afkast på 15 pct. af købesummen
En del aktieanalytikere havde forventet, at Danisco i forbindelse med halvårsregnskabet ville offentliggøre et større opkøb, men Palle Marcus havde intet opkøb med i posen.
- Jeg kan ikke sige noget om, hvorvidt der er et nyt opkøb på vej, men vi er hele tiden på udkig efter nye selskaber. Det mest oplagte sted at købe noget er nok inden for emballage, da hele det europæiske emballagemarked er i opbrud. Det er straks vanskeligere at lave et opkøb inden for sukkerområdet, fortsatte Palle Marcus.
Selvom sukkerområdet er et vanskelig marked med hensyn til opkøb, så ser Danisco Nordeuropa som et meget interessant område.
Samtidig er markederne i Sydøstasien og Latinamerika potentielle nye markeder, men ifølge Palle Marcus foreligger der endnu ingen konkrete planer.
Danisco kom ud af de første seks måneder af 96/97 med en omsætning på 8.319 mio. kr. mod 7.826 mio. i samme periode året før.
Væksten i omsætningen skyldes stort set tilkøbet af nye virksomheder og regnes tilkøbene fra har der stort set ikke været nogen fremgang.
- Selvom vi har oplevet et fald i omsætningen på enkelte områder har vi til gengæld oplevet en generel stigende indtjening inden for koncernen, sagde Palle Marcus. (/jnu).
(c) Reuters Limited 1996.
