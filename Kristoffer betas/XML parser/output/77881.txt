ENIGE ØKONOMER SER INFLATION PÅ 2,4 PCT I OKTOBER.

KØBENHAVN, 27 november (Reuter) - Vægtgrundlaget for beregningerne af forbruger-og nettoprisindekset bliver ændret med offentliggørelsen af oktobertallene fra Danmarks Statistik torsdag den 28. november.
Ni økonomer er alligevel meget enige om udviklingen i de to prisindeks, og kun enkelte af de afgivne estimater afviger fra gennemsnittet.
De ni økonomer tror, at forbrugerpriserne vil stige 0,1 pct. fra september til oktober - svarende til en årsstigningstakt på 2,4 pct.
Nettoprisindekset vil være lidt mere tilbageholdende med en årsstigning på 2,2 pct. i oktober.
Fra september til oktober vil nettopriserne dog udvikle sig på linie med forbrugerpriserne, hvilket vil sige en stigning på 0,1 pct.
Blandt panelets økonomer er der ikke helt enighed om, hvordan ændringen af vægtgrundlaget vil påvirke oktobertallet, men generelt er holdningen, at opgørelsen efter de nye vægte kun vil kunne få mindre betydning.
Flertallet af økonomerne tror dog, at prisstigningerne vil blive dæmpet med indførelsen af det nye vægtgrundlag.
I september steg forbrugerpriserne 0,5 pct. fra forgående måned, og årsstigningen var 2,3 pct. Nettopriserne gik i september frem med hhv. 0,1 pct. og 2,2 pct. (/klp).
(c) Reuters Limited 1996.
