Mulighed for dansk rentesænkning - Unibank.

KØBENHAVN, 9 juni (Reuter) - Flere ting peger nu i retning af, at Nationalbanken kan sænke de officielle rentesatser, mener analytikere hos Unibank Markets.
- Den øgede valutareserve, den relative lave inflation og den stabile kronekurs over for D-marken kunne medføre overvejelser om hvorvidt Nationalbanken sænker de officielle rentesatser, skriver analytikerne i det ugentlige Pengemarkedet, som Unibank Markets udgiver.
Nationalbanken rørte sidst ved renteskruen i august sidste år, da indskudsbevisrenten blev sat ned med 20 basispoint til 3,50 pct.
Unibank-analytikerne mener, at en rentesænkning kan være Nationalbankens træk i stedet for at købe valuta.
- I indeværende år har Nationalbanken øget valutabeholdningen med 23,8 mia. kr. og alene i de sidste to måneder med 14 mia. kr., hedder det i kommentaren.
Unibank mener ikke, at Nationalbanken opererer med en øvre grænse for, hvor stor valutareserven skal være.
- Dertil kommer at den danske krones styrke i høj grad er afledt af D-markens svaghed over for den amerikanske dollar. Dette kan blandt andet aflæses af, at den effektive kronekurs er faldet med ca. to pct.point siden årsskiftet, hedder det i vurderingen.
- Ole Mikkelsen (+45) 33 96 96 54.
(c) Reuters Limited 1997.
