EAC OPLYSER EFFEKT AF SALG I BRITZ I ÅRSREGNSKAB.

KØBENHAVN, 30 december (Reuter) - Finansdirektør Det Østasiatiske Kompagni (EAC), Steen Hemmingsen, ønsker ikke at komme nærmere ind på, hvad koncernen har fået for sin slagteri-og kødforædlingvirksomhed i Britz uden for Berlin.
- Vi ønsker ikke at oplyse detaljerne i handelen, men vi summerer op, hvad effekten bliver for vores regnskab. Den endelige effekt offentliggør vi i forbindelse med vores årsregnskab i det nye år, siger Steen Hemmingsen til Reuters Finans.
Som følge af et større driftstab end budgetteret i de tre tyske kødvirksomheder vil det samlede driftstab for Plumrose Deutschland i 1996 inkl. nedskrivninger af aktiver i forbindelse med salget af Britz ikke fuldt ud kunne rummes inden for den tidligere foretagne hensættelse på 300 mio. kr., oplyser EAC.
Men Steen Hemmingsen ønsker ikke at definerer størrelsen af hensættelserne nærmere.
- Det ville være forkert at komme nærmere ind på det, men hvis man ser på det under stregen, forventer vi stadigvæk et plus i 1996, fortsætter han.
EAC forventer således en fremgang i det ordinære koncernresultat efter skat for hele 1996, mens årets indtjening ikke vil nå et i forhold til forretningens størrelse og ressourceindsatsen tilfredsstillende niveau, fremgår det af den fremsendte pressemeddelelse om salget af virksomheden i Britz.
For regnskabsåret 1997 betyder afhændelsen af Britz-virksomheden, at EAC ikke længere vil anvende sonderingen mellem fortsættende og ikke fortsættende virksomheder. De to resterende virksomheder Böklunder og Sandstede vil herefter regnskabsmæssigt indgå på linie med de øvrige aktiviteter.
- I forbindelse med vores handlingsplan i 1992 definerede vi de ikke fortsættende virksomheder, som skulle sælges fra, og af dem har vi nu kun de to tyske selskaber tilbage. Derfor er der ingen grund til at føre den i regnskabet som en selvstændig regnskabspost mere. Vi har således også reageret på den kritik som aktieanalytikerne er kommet med, fortsætter han.
EAC har ikke opgivet at få solgt de sidste to Plumrose virksomheder, men koncernen har ifølge Steen Hemmingsen koncentreret sig om, at få solgt det største problembarn inden årsskiftet.
- Vi har i 1996 koncentreret os om salget af Britz og jeg vil nødig give nogen tidsplan for de to andre tyske selskaber. Men kommer der et fornuftigt tilbud, så er vi selvfølgelig parate, siger Steen Hemmingsen. (/jnu).
(c) Reuters Limited 1996.
