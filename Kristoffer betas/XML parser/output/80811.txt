ØMU&apos;en følger planen med få lande - Hoffmeyer.

KØBENHAVN, 27 februar (Reuter) - ØMU&apos;en vil begynde som planlagt den 1. januar 1999. Men hverken de nordiske lande eller de sydeuropæiske lande vil være med fra start. Det vurderede tidligere nationalbankdirektør, professor, dr. polit, Erik Hoffmeyer, på en ØMU-konference torsdag.
- Jeg har svært ved at forestille mig, at man fra tysk side vil acceptere Italien og Spanien som medlemmer i første omgang. Og i Nordeuropa er der et flertal i befolkningen imod. Så det tegner til en smal ØMU-union, sagde Erik Hoffmeyer, uden at uddybe nærmere, hvor mange lande, han tror vil være med fra start.
Dermed er Hoffmeyer uenig med en anden af konferencens talere, professor Niels Thygesen, Københavns Universitet.
Niels Thygesen mener, at ØMU&apos;en fra første dag vil omfatte mindst otte og muligvis 11 lande.
- ØMU&apos;en starter med mindst otte lande. Og eventuelt også med Portugal og Spanien og Italien. En snæver union er urealistisk af politiske grunde. Der er ingen klar grænse melllem nord og syd, når det gælder at leve op til de økonomiske kriterier for ØMU&apos;en, sagde Niels Thygesen.
Dermed forklarede han, at det er svært at få øje på et tydeligt økonomisk skel mellem Nord-og Sydeuropa.
Niels Thygesen mener ikke - som Erik Hoffmeyer - at tyskerne vil holde de sydeuropæiske lande ude.
- Den tyske fagbevægelse og den tyske industri er for en bred ØMU, argumenterede han.
I dag er det ikke kun de sydeuropæiske lande, der ikke lever op til de kriterier, der gælder for et land, der vil træde ind i ØMU&apos;en. Også andre lande har problemer.
Blandt andre lever Belgien, Holland, Tyskland og Danmark ikke op til kravene om, at den offentlige gæld ikke må overstige 60 pct. af BNP. Det fremgik af tal fra EU, som Erik Hoffmeyer lagde frem på konferencen.
Ligesom Niels Thygesen erkender Erik Hoffmeyer, at det vil skabe en politisk konfrontation mellem nord og syd, hvis de sydeuropæiske lande ikke kommer med i ØMU&apos;en fra den første dag.
Men i modsætning til Niels Thygesen mener han, at Tyskland er parat til at stå overfor konfrontationen.
Erik Hoffmeyer udelukkede samtidig, at Tyskland vil være med til at bløde op på de økonomiske kriterier, et land skal opfylde for at komme med i ØMU&apos;en. På den måde kunne man ellers have sænket tærsklen til ØMU-området, så også de sydeuropæiske lande kunne komme med.
- En opblødning af kriterierne vil være politisk umulig i Tyskland. Der er en årsag til at flere tyske politikere har sagt, at Italien ikke kan komme med i ØMU&apos;en, sagde Erik Hoffmeyer.
Han understegede, at Europa allerede er delt i spørgsmålet til ØMU&apos;en. Han brugte udtrykket &quot;det nordeuropæiske forbehold&quot; og &quot;den sydeuropæiske iver&quot;, og henviste til, at der er flertal i befolkningerne mod ØMU&apos;en i Danmark, Sverige, Finland og Storbritannien.
Niels Thygesen mente derimod, at man godt kan sænke tærsklen til ØMU&apos;en.
- Kriterierne (for at komme med i ØMU&apos;en, red.) er fleksible. Man kan ikke finde basis for at hævde, at for eksempel grænsen for inflationen går ved præcis tre pct. om året, sagde han.
Mens de to professorer er uenige om, hvorvidt de sydeuropæiske lande kommer med i ØMU&apos;en eller ej, er de stort set enige om, at de nordiske lande og Storbritannien ikke kommer med fra begyndelsen.
De er også enige om, at dannelsen af den monetære union vil følge den tidsplan, der ligger nu.
- En udskydelse er urealistisk. Det vil blive betragtet som risikabelt. Frankrig har gjort sig store anstrengelser for at leve op til kriterierne. Og ØMU&apos;en er allerede blevet udskudt en gang. Hvis ØMU&apos;en må udskydes igen, må vi regne med, at bestræbelserne (på at leve op til kriterierne, red.) også udskydes. Det vil være et klart politisk nederlag, hvis man nævner udskydelsen, sagde Niels Thygesen.
Hoffmeyer tilføjede, at en udskydelse er urealistisk, fordi den ville vække folkelig modstand i Tyskland.
I følge den gældende plan skal de lande, som skal deltage i ØMU&apos;en fra første dag, udvælges til marts næste år. Men Niels Thygesen mener, at det muligvis kan ske før. Måske allerede til efteråret 1997.
- Morten Bonde Pedersen (+45) 33 96 96 51.
(c) Reuters Limited 1997.
