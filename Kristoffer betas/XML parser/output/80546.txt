DÅRLIGE INFLATIONSTAL I JANUAR SOM VENTET - SHB.

KØBENHAVN, 21 februar (Reuter) - Årsstigningen i forbrugerpriserne i januar på 2,7 pct. var præcis så dårlig som forventet. Det skriver Svenska Handelsbanken (SHB) i København i en kommentar til inflationstallene for januar, som Danmarks Statistik offentliggjorde fredag.
Baggrunden for de stigende forbrugerpriser er bl.a., at et godt julesalg reducerede effekten af januar-udsalget, da forretningerne simpelthen ikke havde så mange varer, de skulle af med.
- En del af stigningen vil vende allerede i februar, hvor vi forventer en inflation på 2,4-2,5 pct. faldende til omkring 2,2 pct. i marts/april, skriver bankens økonomer.
De advarer dog mod at lade sig overrumple af den faldende inflation i forårsmånederne, da forbrugsefterspørgslen er stærk, og det indenlandske prispres er stigende.
På forhånd havde en række økonomer i gennemsnit spået, at inflationen i januar ville vise en årsstigningstakst på 2,5 pct., og at nettopriserne ville været steget med 2,4 pct. år/år.
Ifølge Danmarks Statistik steg nettopriserne i januar med hele 2,9 pct.
- Per Bech Thomsen (+45) 33 96 96 56.
(c) Reuters Limited 1997.
