Codan Bank opjusterer danske vækstskøn.

KØBENHAVN, 14 juli (Reuter) - Codan Bank har opjusteret vækstskønnene for dansk økonomi for både 1997 og 1998, fremgår det af bankens konjunkturrapport for 3. kvartal 1997.
- Væksten i Danmark er fortsat bredt funderet. I modsætning til 1995 og 1996 ventes eksporten at skulle spille en væsentlig rolle for fremgangen. Investeringerne ventes også at stige relativt kraftigt, selv om der er taget initiativ til at bremse de offentlige bygge-og anlægsinvesteringer, skriver Codan Bank.
Banken har hævet sit skøn for væksten i BNP for indeværende år til 3,25 pct. fra 3,0 pct. Overskuddet på betalingsbalancen i 1997 er opjusteret til 14 mia. kr. fra ni mia. kr.
- Det lave renteniveau og den svage effektive kronekurs ventes desuden stort set at kunne holde året ud, hvorfor væksten i 1998 også forventes at blive relativ høj, hedder det videre.
Økonomerne har opjusteret væksten i BNP for 1998 til 2,75 pct. fra tidligere forventede 2,25 pct., mens overskuddet på betalingsbalancen er opjusteret til 14 mia. kr. fra seks mia. kr.
Bankens økonomer ser ingen umiddelbar fare for en overophedning af dansk økonomi før tidligst i 1999.
- De gunstige vækstudsigter ventes ikke at give fundamentale uligevægtsproblemer i prognoseperioden (1997 og 1998, red.). Det solide fundament for væksten betyder, at der trækkes på et bredt udsnit af ressourcerne, hvorfor der ikke så let opstår flaskehalsproblemer, vurderer økonomerne.
- Jørn Nurkka (+45) 33 96 96 55.
(c) Reuters Limited 1997.
