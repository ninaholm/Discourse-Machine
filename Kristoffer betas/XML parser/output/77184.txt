JYSKE BANK FASTHOLDER STRATEGI - KAJ STEENKJÆR.

KØBENHAVN, 30 oktober (Reuter) - Jyske Bank har ingen planer om at ændre sin strategi i forlængelse af offentliggørelsen af bankens ni-måneders regnskab, der viste pæn fremgang i resultatet.
- Vi har konservative visioner. Vi vil forblive en jysk, dansk bank, og vi har ingen intentioner overhovedet om at gå til hverken Norge, Sverige og Finland, eller lade os købe af en svensker, siger bankens adm. direktør Kaj Steenkjær til Reuters Finans.
Jyske Bank offentliggjorde onsdag et ordinært resultat efter tre kvartaler på 820 mio. kr.
Det er godt 13 pct. bedre end i den tilsvarende periode sidste år, og det fastholder landets fjerdestørste pengeinstitut som en af de bedst indtjenende banker.
Ledelsen kalder selv resultatet for tilfredsstillende, og fastholder forventningerne om et resultat før kursregulering af værdipapirer mv., ekstraordinære poste rog skat for hele 1996 på mellem 650 og 750 mio. kr.
- Vi har en helt klar vision, så selv om nogle mener, at den er visionsløs, så er den velovervejet. siger Kaj Steenkjær, der ikke ser nogen grund til, at Jyllands hovedbank skal fusionere med nogen.
(c) Reuters Limited 1996.
