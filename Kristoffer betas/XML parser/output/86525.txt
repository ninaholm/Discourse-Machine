Søndagsavisen frem på finans og tilkøb i halvår.

KØBENHAVN, 12 august (Reuter) - Søndagsavisen er i de første seks måneder af regnskabsåret 1997 positiv påvirket af tilkøbte aktiviteter og finansielle poster, fremgår det tirsdag af halvårsregnskabet, som viste overskud før skat på 65,8 mio. kr. mod 39,5 mio. kr. året før.
- Som ventet har de nye datterselskaber betydet en væsentlig omsætningsfremgang i koncernen. Koncernens omsætning er således steget med 57 pct. fra 206 mio. kr. i første halvår 1996 til 324 mio. kr. i første halvår 1997, skriver ledelsen i regnskabet.
Koncernens omsætningsfremgang fordeler sig med en fremgang i avisomsætningen på 73 pct. og en fremgang i distributionsomsætningen på 28 pct.
Halvårsregnskabet viste en fremgang i finans netto på 20,8 mio. kr. til 24,1 mio. kr.
- Den store fremgang på finansiering netto skyldes et godt afkast på moderselskabets beholdning af værdipapirer, som har givet et afkast på 26,6 mio. kr., skriver selskabet.
Den kraftige udvidelse af aktiviteterne i mediekoncernen har haft en negativ indvirkning på Søndagsavisens gældssætning. Koncernens samlede gæld er vokset til 198,4 mio. kr. fra 107,6 mio. kr. i samme periode året før.
Mediekoncernen har i 1996 etableret Søndagsavisen International i Stockholm, sammen med den svenske mediegruppe Marieberg, som udgiver en svensk pendant til Søndagsavisen i Stockholms-området. Men &quot;Avisen&quot;, som den svenske udgave hedder, har ikke kunnet leve op til forventninger.
- Datterselskabernes primære driftsresultat viser en tilbagegang på 3 mio. kr. Udgivelsen af &quot;Avisen&quot; i Stockholm er den direkte årsag til datterselskabernes resultattilbagegang, ligesom Euroman Publications giver underskud i første halvår 1997, skriver ledelsen.
På bundlinien fik Søndagsavisen et overskud på 41,2 mio. kr. mod 26,1 mio. kr. året før.
Udviklingen i de første seks måneder af regnskabsåret har fået ledelsen i mediekoncernen til, at opjustere forventningerne til helårsresultatet.
- Forventningerne til regnskabsresultatet før skat for hele regnskabsåret 1997 opusteres fra 100 mio. kr. til 110 mio. kr. Det forventes, at den positive samfundsøkonomiske udvikling i Danmark vil fortsætte i andet halvår af 1997, og at moderselskabet også vil opleve vækst i denne periode, hedder det i regnskabet.
Men selskabet har fortsat problemer med udgivelsen af sin avis i Stockholm, fremgår det.
- Derimod vil udgivelsen af &quot;avisen&quot; i Stockholm være meget omkostningskrævende, og vil påvirke resultatet i negativ retning. Euroman Publications forventes at give et nul-resultat i andet halvår 1997, og vil således ikke påvirke koncernens resultat i positiv retning, hedder det.
Det ventes ikke, at selskabet kan fastholde den relativt høje forrentning af værdipapirbeholdningen, fremgår det.
- Jørn Nurkka (+45) 33 96 96 55.
(c) Reuters Limited 1997.
