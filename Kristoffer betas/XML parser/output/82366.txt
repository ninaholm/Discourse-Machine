Banker gav bedste afkast sidste 3 mdr - DAA.

KØBENHAVN, 7 april (Reuter) - Aktierne i pengeinstitutter har de seneste tre måneder givet et gennemsnitligt afkast på 16,59 pct., og er dermed den branche, der har givet det bedste afkast på Fondsbørsen de sidste tre måneder, fremgår det af den seneste udgave af Dansk Aktie Analyse.
På andenpladsen følger gruppen med entreprenører, der i gennemsnit har givet et afkast på 14,88 pct., mens gruppen øvrigt forbrug følger lige efter på tredjepladsen med 14,73 pct.
Øvrigt forbrug dækker blandt andet over Brøndby, Kompan, Wessel &amp; Vett og Søndagsavisen.
Gruppen kemi mv. er placeret i bunden med et negativt afkast på 3,21 pct.
Set over de seneste 12 måneder, har aktierne i service-gruppen med 66,24 pct. givet det bedste afkast. Elektronik følger efter med 57,10 pct., mens VVS og stål følger på tredjepladsen med 50 pct.
(c) Reuters Limited 1997.
