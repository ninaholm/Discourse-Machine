ISS INC PRIS AFSPEJLER MISTET RISIKO - ISS (RPT).

KØBENHAVN, 17 januar (Reuter) - At ISS kun opnåede en beskeden pris for sit problemfyldte amerikanske datterselskab, ISS Inc., afspejler, at koncernen slipper helt af med enhver risiko, der er forbundet med ISS Inc. Det forklarer koncernchef Waldemar Schmidt til Reuters Finans.
- Prisen for at slippe af med risikoen på selvforsikringsprogrammet og, hvad der måtte komme af retssager og lignende, er, at vi fik en lavere pris for ISS Inc., end det vi oprindeligt regnede med. Men nu er vi helt ude af det, siger Waldemar Schmidt.
ISS oplyste fredag, at salget af ISS Inc. nu er afsluttet. Salget betyder, at ISS kan foretage en beskeden tilbageførsel af de hensættelser vedr. ISS Inc., der blev foretaget i første halvår 1996, hed det i en fondsbørsmeddelelse.
Waldemar Schmidt vil ikke oplyse konkret, hvor beskedent beløbet er, men han oplyser, at et gæt på 100 mio. kr. &quot;nok lige er i overkanten&quot;.
Derudover har driftsmarginen ISS Inc. i andet halvår 1996 skuffet. Den ligger nu på et meget lavt niveau, hvilket ifølge Waldemar Schmidt også har været medvirkende til, at prisen blev lavere end forventet.
Koncernchefen oplyser endvidere, at koncernens målsætning om en driftsmargin på seks pct. i år 2000, nu ser ud til, at blive opfyldt tidligere.
- Uden USA får vi jo en højere indtjeningsmargin. I dag er den omkring fire pct., så der er stadig langt. Men vi regner med at nå det inden år 2000, siger Waldemar Schmidt.
Koncernledelsen er i øjeblikket ved at udarbejde en helt ny strategi for virksomheden, i hvilken de finansielle indtjeningsmål tages op til revurdering. ISS har tidligere arbejdet med et indtjeningsmål på 15 pct. om året.
(c) Reuters Limited 1997.
