LAVT UDBUD AF NY 4-00 PRESSER PRIS OP - ANALYTIKERE.

KØBENHAVN, 7 januar (Reuter) - Et overraskende lavt udbud af det nye statsgældsbevis, 4 pct. Stgb. 2000 I, kan presse åbningsprisen på det nye papir i vejret. Det mener flere obligationsanalytikere, som Reuters Finans har talt med, inden salget indledes kl. 11.00.
- Udbuddet er lavere, end vi havde forventet, og det kan presse prisen op omkring kurs 99,00, svarende til en rente omkring 4,35 pct. - ca. 25 basispunkter under statens 6 pct. st.l. 1999, siger en analytiker.
Nationalbanken oplyste tidligere tirsdag, at der maksimalt i dag udbydes for nominelt tre mia. kr., mens der på den første pris kl. 11.00 vil blive udbudt for en mia. kr. i det nye statsgældsbevis.
En anden analytiker forventer, at prisen på det nye statsgældsbevis vil komme ud på et niveau, der svarer til en effektiv rente 18-20 rentepunkter under den sammenlignlige 6 pct. st.l. 1999.
Tidligere lød konsensusforventningen på det umiddelbare spænd mellem 4 pct. Stgb. 2000 I og 6 pct. st.l. 1999 på 13-17 basispunkter.
- Men det niveau er nok for pessimistisk med budskabet om et udbud på kun tre mia. kr., siger en analytiker. (/pbt).
(c) Reuters Limited 1997.
