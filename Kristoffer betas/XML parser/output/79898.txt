DANISCO ANKLAGET FOR DUMPING I AUSTRALIEN - VICEDIR.

KØBENHAVN, 6 februar (Reuter) - Danisco Ingredients i Malaysia bliver af den australske told-og skatteminister, Geoff Prosser beskyldt for at dumpe prisen på et af selskabets tilsætningsstoffer til brød. Ministeren har derfor pålagt en antidumping told på seks pct. på tilsætningsstoffet. Det oplyser vicedirektør Frederik Gejl-Hansen fra Danisco Ingredients til Reuters Finans torsdag.
- Sagen skyldes, at en lokal australsk producent af tilsætningsstoffet, som stort set har haft monopol på markedet i mange år, har henvendt sig til myndighederne og klaget over vores priser, siger Frederik Gejl-Hansen.
Prisen på tilsætningsstoffer er faldet over de seneste fire år i Australien, efter at flere udenlandske aktører er gået ind på markedet, tilføjer Gejl-Hansen.
- Når vi får en dumpingsag på halsen, skal vi åbne vores fabrik og bøger for de australske myndigheder. De gennemgår, hvordan vi producerer, og med hvilke marginer vi sælger vores produkter til for at se, om vi dumper prisen på markedet, fortsætter han.
Det lykkedes imidlertid ikke Danisco at overbevise de australske myndigheder om, at der ikke var tale om dumping. Tilsætningsstoffet blev efterfølgende belagt med en dumpingtold.
- Den normale praksis er, at man frivilligt kan hæve sine priser til et niveau, som svarer til markedsprisen, hvilket de australske antidumping-myndigheder anbefalede ministeren at godtage. Det afviste ministeren, hvilket var første gang i mands minde, at det blev gjort, siger Gejl-Hansen.
Ministeren har dog ikke uddybet sin afvisning af prishævelsen, hvilket han ifølge australsk lov er forpligtiget til.
Sagen har nu resulteret i, at det malaysiske industriministerium har blandet sig i sagen, og skrevet til den australske vicepremiereminister for at få en begrundelse for afvisningen.
- Vi vil selvfølgelig rette os efter de australske myndigheders afgørelse, men det undrer os, at vi ikke har fået lov til at følge den normale praksis og specielt, at vi ikke kan få nogen begrundelse. Nu venter vi på svar fra den australske minister, og før sker der ikke mere i den sag, siger Gejl-Hansen.
Det er ikke en speciel stor eksport, som dumping tolden har ramt, men ifølge Gejl-Hansen er der tale om en principsag.
- Tilsætningsstoffet koster ca. 10 kr. pr. kg, og hele markedet inden for det produkt er på ca. 2.500 tons, hvoraf vores markedsandel udgør lidt over en tredjedel, siger Gejl-Hansen.
Danisco Ingredients omsatte i 1995/96 for 2.401 mio. kr. Området havde i 1995/96 2.421 ansatte, hvoraf de ca. 50 var ansat på fabrikken i Malaysia.
- Jørn Nurkka (+45) 33 96 96 55.
(c) Reuters Limited 1997.
