BEDRE MARKEDSUDVIKLING BAG OPJUSTERING - B&amp;O-DIR.

KØBENHAVN, 10 december (Reuter) - Opjusteringen af Bang &amp; Olufsens forventninger til både halv-og helårsregnskabet for 1996/97 skyldes en generel vækst på alle markeder og inden for alle områder, oplyser selskabets finansdirektør Peter Tholstrup til Reuters Finans tirsdag.
- Vi har oplevet en generel fremgang inden for alle områder, men yderligere detaljer må vente til halvårsregnskabet i januar. Det går generelt bedre på markederne, end det vi havde forventet i forbindelse med generalforsamlingen i september, siger Peter Tholstrup.
B&amp;O har tidligere udtalt, at de har store forventninger til det nye produkt BeoSound 9000, som både skulle bidrage markant til indtjeningen samt styrke kendskabet til B&amp;O.
- Lanceringen af BeoSound 9000 i efteråret 1996 i det meste af Europa har skabt pæn opmærksomhed omkring B&amp;O, og det nye system har også bidraget positivt til vores forventninger, fortsætter han.
Bang &amp; Olufsen opjusterede tidligere tirsdag forventningerne til både halv-og helårsresultatet og for indeværende regnskabsår 1996/97, og fjernerde i den forbindelse det forbehold, som selskabet tog ved generalforsamlingen i september med hensyn til opnåelse af målsætningen om indtjeningsvæksten på 15 pct.
- Vi har fjernet forbeholdet fra generalforsamlingen, da vi nu er temmelig sikre på, at vi kan opfylde vores målsætning om en vækst på 15 pct. i indtjeningen. Grunden til at vi lavede forbeholdet var, at vi sidste år oplevede en meget skæv udvikling på en række markeder, bl.a. Schweiz, som gik fuldstændig i stå, siger Peter Tholstrup.
Han tilføjer, at Schweiz er et meget vigtigt marked for B&amp;O p.g.a. en høj dækningsgrad på markedet.
Bang &amp; Olufsen Holding forventer nu at komme ud af regnskabsårets første seks måneder med en omsætning på 1.550 mio. kr. og et resultat før skat og minoritetsinteresser i størrelsesordenen 165 mio. kr. (/jnu).
(c) Reuters Limited 1996.
