Valuta - USD korrigeres efter styrkelse.

KØBENHAVN, 5 marts (Reuter) - Den amerikanske dollar
korrigerer onsdag middag efter en markant styrkelse ugens
første to dage. USD nåede i morgentimerne med kurs 1,7169
DEM for 1 USD det højeste niveau i 34 måneder, men
svækkedes i løbet af formiddagen onsdag til et niveau
omkring 1,7130 DEM.
Korrektionen kommer blandt andet efter oplysninger fra
den tyske Bundesbank om en tysk BNP-kvartalsvækst på 0,1
pct. i fjerde kvartal 1996. Det statistiske kontor i
Tyskland meddelte tidligere onsdag, at der var nulvækst i
det tyske BNP fra tredje til fjerde kvartal.
Markedsdeltagerne afventer onsdag middag dagens tale
af den amerikanske centralbankchef Alan Greenspan til
bankkomiteen i Repræsentanternes Hus.
Blandt de europæiske valutakryds var bevægelserne
uensartede. Den norske krone har det dog stadig svært
efter mandagens udtalelser fra den norske finansminister
Jens Stoltenberg, hvor han angiveligt skulle have ønsket
en svækkelse af den norske valuta.
Den danske krone ligger stabilt og vurderes ikke at
være påvirket af tirsdagens tal for valutareserven.
DEM/DKK  USD/DKK  FRF/DKK USD/JPY USD/DEM
Onsdag    12.00  3,8140   6,5325   1,1305  121,50  1,7135
Tirsdag   11.55  3,8145   6,5140   1,1295  122,00  1,7085
-- Stig Ørskov Pedersen (+45) 33 96 96 59.
(c) Reuters Limited 1997.
