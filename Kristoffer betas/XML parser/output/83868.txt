DØR opjusterer skøn for offentlig saldo markant.

KØBENHAVN, 21 maj (Reuter) - Det Økonomiske Råd (DØR) er i sin seneste rapport blevet markant mere positiv i sin holdning til den danske økonomi. Rådets tre vismænd opjusterer både deres skøn for overskuddet på den offentlige saldo og på betalingsbalancen.
- Den offentlige saldo påvirkes positivt af den høje vækst i den danske økonomi, og der ventes nu overskud på de offentlige finanser i 1997, skriver DØR i resumeet til den nye vismandsrapport onsdag.
Rådet har opjusteret sit skøn for den offentlige saldo i 1997 til et overskud på 5,3 mia. kr. I vismandsrapporten fra november ventede rådet et underskud i år på 4,1 mia. kr. I 1998 forventer vismændene et overskud på 6,8 mia. kr. stigende til 12,8 mia. kr. i 1999.
DØR opjusterer sit skøn for betalingsbalancens løbende poster i år med ca. 10 mia. kr. til et overskud på 16,1 mia. kr. faldende til 11,8 mia. kr. i 1998. I 1999 ventes overskuddet at stige til knap 14 mia. kr.
(c) Reuters Limited 1997.
