BRFkredit forventer hurtig aftale med BG Bank.

KØBENHAVN, 16 juni (Reuter) - Landets tredjestørste realkreditinstitut, BRFkredit forventer i løbet af meget kort tid at kunne tiltræde en aftale med BG Bank om salg af realkreditlån. Det oplyser BRFkredits adm. direktør, Sven Blomberg mandag.
- BG Bank og vi er enige om at finde ud af, hvorledes en aftale skal se ud mellem os. Vi forventer, at den kan være effektiv her i løbet af sommeren, siger Sven Blomberg til Reuters Finans.
Aftalen er blevet aktuel, efter at Danmarks førende udbyder af realkreditlån, Nykredit og BG Bank fredag brød deres salgsalliance. Dermed er BG Bank &quot;fri på markedet&quot;, men det får ikke BRFkredit til at byde op til dans. BRFkredit ønsker at forblive et selvstændigt realkreditinstitut.
- Vi har ikke nogen planer om at indgå en anden form for samarbejde med nogen pengeinstitutter, end de distributionsaftaler vi har i forvejen. Det faktum, at BG Bank er blevet ledig på markedet, får os ikke til at ændre vores planer, siger Sven Blomberg.
BRFkredit går heller ikke med planer om at udvide koncernens bankaktiviteter, der kun bruges som et supplement i de situationer, hvor kunden ønsker en anden finansiering end i det oprindelige engagement.
- Det er ikke meningen, at vi skal ind og konkurrere med bankerne i øvrigt, siger Sven Blomberg.
Også hos konkurrenten Realkredit Danmark er planen stadig at forblive et selvstændigt realkreditinstitut med hovedvægt på realkreditlån.
Realkredit Danmark har ligesom BRFkredit indgået en aftale med BG Bank om distribution af realkreditlån, og det er man godt tilfreds med på Jarmers Plads.
- Vi finder det tilfredsstillende, at vores realkreditlån bliver placeret på hylderne på lige vilkår med andre institutter. Vi har intet ønske om at indgå nogle eksklusivaftaler med nogle pengeinstitutter, og aftalen med BG Bank svarer til den, vi har indgået med pengeinstitutterne bag Totalkredit, siger adm. direktør i Realkredit Danmark, Kjeld Jørgensen.
Han afviser spekulationer i dagbladet Børsen om en fusion mellem Realkredit Danmark og BG Bank.
Både Realkredit Danmark og BRFkredit forventer, at aftalerne med BG Bank vil få en positiv effekt på deres realkreditudlån.
- Aftalen betyder, at vi får tilgang til en betydelig bank på privatområdet. Man skal ikke undervurdere, at BG Bank var det første pengeinstitut, der etablerede boligkunderådgivning, og dermed har en lang tradition for at rådgive på boligområdet. Ved at blive sidestillet med Nykredit og Realkredit Danmark, forventer vi en positiv effekt på vores udlån, siger BRFkredits adm. direktør.
Samme holdning gør sig gældende hos Realkredit Danmark.
- Eva Elgaard Pedersen (+45) 33 96 96 57.
(c) Reuters Limited 1997.
