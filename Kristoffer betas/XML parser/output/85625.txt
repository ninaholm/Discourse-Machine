Stigende besøgstal i Tivoli - informationschef.

KØBENHAVN, 10 juli (Reuter) - Tivoli er i denne sæson godt igang med at vende tidligere års nedgang i besøgstallet. Det oplyser den gamle haves informations-og marketingschef Bo Bjerggaard torsdag til Reuters Finans på basis af besøgstallene indtil 10.juli.
- Vi tror dog ikke, at det forventede underskud i år vil ændre sig til overskud. Vi er i fuld gang med en flerårig strategi, men vi kan på flere områder allerede nu konstatere succes, siger han.
Tivoli kom ud af første halvår 1996/97 med et minus på 50,8 mio.kr. og ventede ved fremlæggelsen 28. maj fortsat et negativt resultat for hele året.
- Onsdag var en af de største besøgsdage inden for det seneste årti, hvor 65.000 personer gik gennem tælleapparaterne til Eric Clapton-koncerten. Den er med til at genskabe den Tivoli-stemning, der er vores mål. Hvordan det vil afspejle sig i vores regnskab, kan jeg ikke sige, for Tivoli er i høj grad afhængig af vejret. Onsdag var det simpelthen optimalt, siger Bo Bjerggaard.
De 65.000 personer gennem tælleapparaterne giver Tivoli en entreindtægt på ca. 3,5 mio.kr.
Bo Bjerggaard nævner endvidere, at besøgsandelen for gruppen af 10-24 årige er fordoblet, bl.a. med indførelse af fredagsrock. Derudover har man fået mange flere børnefamilier til at gå i Tivoli, og har fået folk til at møde op til dans foran Plænen og stort orkester lørdag kl. 23. Den nye åbningstid fredag og lørdag til kl. 02.00 er også kommet for at blive, fastslår Bo Bjerggaard.
- Erik Matzen (+45) 33 96 96 51.
(c) Reuters Limited 1997.
