Bergesen-resultat påvirker APM positivt - dealer.

KØBENHAVN, 15 maj (Reuter) - Et bedre end ventet kvartalsresultat fra Norges største shipping-virksomhed, Bergesen, er torsdag blandt de faktorer, der påvirker A. P. Møller papirerne positivt. Bergesen spår samtidig et noget bedre resultat for gas-og tankskibene i 1997. Et område, hvor A. P. Møller flere gange har kaldt rateudviklingen skuffende.
A. P. Møller papirerne stiger torsdag påny markant. Tre af de fire børsnoterede A. P. Møller papirer placerer sig således kl. 10.50 på top 10 listen over torsdagens største kursstigninger.
D/S 1912 A er torsdagens højdespringer med et løft på 5,0 pct.
- Bergesen-resultatet påvirker A. P. Møller papirerne positivt, men samtidig ser vi fortsat stykmangel, når det gælder A. P. Møller papirerne, siger en handler.
A. P. Møllers Maersk Tankers, der ved udgangen af 1996 rådede over ca. 60 gas-tankskibe, ventede i årsregnskabet fra midten af april, at rateniveauet for produkttankskibe og gastankskibe i 1997 ville blive på samme lave niveau som i 1996. For de de store råolietankskibe, VLCC&apos;erne, ventedes der dog et styrket marked.
Står torsdagens kvartalsmeddelelse fra Bergensen til troende, er A. P. Møllers forventninger måske for pessimistiske.
- Baseret på resultatet fra første kvartal ligger forholdene nu til at rette sig mod et noget bedre resultat for gasskibene i 1997 end i 1996, skriver Bergensen. Der ventes dog et svagere marked henover sommeren, mens udsigterne for efteråret karakteriseres som gode.
For Bergensens tankskibe ventes for året som helhed fremgang i forhold til 1996, mens der for tørbulkskibene ventes et resultat på linie med året før.
Bergesen havde i årest første kvartal en omsætning på 1.259 mio. nok. mod 1.209 mio. nok året før og et driftsresultat på 228 mio. nok. mod 189 mio. nok. i samme periode sidste år. Der var ventet et driftsresultat på 184 mio. nok.
- Stig Ørskov Pedersen (+45) 33 96 96 59.
(c) Reuters Limited 1997.
