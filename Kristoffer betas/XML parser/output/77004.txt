DANSK TELE-ENTRE HURTIGERE END I SVERIGE - NETCOM.

KØBENHAVN, 21 oktober (Reuter) - Den svenske telekoncern Netcom Systems indtrængen på det danske marked forventes at forløbe noget hurtigere end i Sverige. Det siger salgs-og marketingsdirektør Kjell Nilsson fra Netcom System Danmark.
- Med erfaringer fra liberaliseringen af det svenske marked samt de øvrige søsterselskaber i ryggen, vil vores indtrængen på det danske marked kunne ske hurtigere, end det skete i Sverige, vurderer Kjell Nilsson, der også styrede Netcoms lancering på det svenske marked.
Kjell Nilsson tilføjer, at Netcom Systems i løbet af de næste 12 måneder vil være i stand til at tilbyde sine danske kunder de samme teleydelser, som selskabet aktuelt kan tilbyde sine svenske kunder. Vel og mærket hvis der blandt danskerne er et behov for disse ydelser.
I Sverige tilbyder Netcom Systems ud over udlandstelefoni, landstelefoni også regionaltelefoni, men det er der ifølge adm. direktør Ebbe Jørgensen for det danske datterselskab Netcom Systems Danmark ikke basis for.
- Det er med den nuværende samtrafikaftale med Tele Danmark ikke rentabelt, siger Ebbe Jørgensen. Netcom Systems tilbyder dog landstrafik, der meget simpelt er defineret som samtaler, der krydser Storebælt. Ebbe Jørgensen indrømmer, at denne simple definition senere vil blive udvidet.
På tre år har Netcom Systems i Sverige sat sig på 25 pct. af den svenske udlandstelefoni, 40 pct. af mobiltelefoni og 10 pct. af landstrafikken. Netcom Systems havde inden åbningen af nettet mandag allerede 1.600 kunder, og det lever op til selskabets forventning.
De langsigtede mål for markedsandele vil Netcom Systems ikke røbe, men mens Ebbe Jørgensen skønner, at selskabet allerede i år når op på 10.000 kunder, er Kjell Nilsson mere optimistisk. Han ser 25.000 kunder i år som et opnåeligt mål. (/slj).
(c) Reuters Limited 1996.
