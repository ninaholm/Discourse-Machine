NYE SAS-FYRINGER ER REN SPEKULATION - SAS.

KØBENHAVN, 7 november (Reuter) - SAS betegner det som ren spekulation, at luftfartsselskabet i sine bestræbelser på at effektivisere driften skal afskedige medarbejdere. Det siger pressetalsmand Jens Peter Skaarup fra SAS til Reuters Finans.
- Der er i vores budgetplanlægning for 1997 og generelle langtidsplanlægning fastlagt konkrete mål for forbedringer af produktiviteten og effektiviteten. Men det vil ikke betyde fyringer, siger Jens Peter Skaarup.
Han betegner oplysningerne i den norske erhvervsavis Finansavisen torsdag om, at SAS i forbindelse med kommende besparelser i milliard-klassen vil afskedige medarbejdere, som ren spekulation.
- Vi skal fortsat øge produktionen, men det bliver med de nuværende medarbejdere, og på den måde vil produktiviteten også stige, siger Jens Peter Skaarup, der tilmed henviser til det generelle ansættelsesstop i SAS samt effekten af naturlig afgang.
- Vi er en stor virksomhed, og mange medarbejdere har været i forskellige arbejdsfunktioner, hvorved mulighederne for at omorganisere er mangfoldige, siger Jens Peter Skaarup.
SAS erkender imidlertid den ugunstige udvikling i omkostningerne, da de hidtil i år er steget med tre pct., mens indtægterne er stort set uændrede.
- Det giver sig selv, at det skal der gøres noget ved, tilføjer SAS-talsmanden.
De stigende omkostninger kan dog tilskrives, at SAS i starten af året havde problemer med kvaliteten, da tidligere nedskæringer havde været dybe men samtidig for unuancerede.
- Dermed blev der fjernet folk, som var nødvendige for at få flyene afsted til tiden. Men det er der rettet op på nu, anfører Jens Peter Skaarup.
Det betød, at det gennemsnitlige antal medarbejdere i første halvår i år lå 650 over niveauet et år tidligere.
Udviklingen i produktionen, målt på antallet af udbudte sædekilometer viser i de første ni måneder en stigning på otte pct. Det er SAS&apos; målsætning at øge produktionen med mindst fem pct. i hvert år frem til år 2000.
For de første seks måneder fik SAS Gruppen et overskud efter afskrivninger på 1.006 mio. SEK mod 1.600 mio. SEK i samme periode året før.
SAS offentliggør kvartalsregnskab den 19. november. (/slj).
(c) Reuters Limited 1996.
