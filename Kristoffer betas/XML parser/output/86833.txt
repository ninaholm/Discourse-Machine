CD&apos;s Mimi Jakobsen vil lempe på aktieloft.

KØBENHAVN, 18 august (Reuter) - Når CD&apos;s folketingsgruppe mødes onsdag hos gruppeformand Peter Duetoft hjemme i Sindal, vil partiets leder Mimi Jakobsen foreslå, at CD i fremtiden indtager en mere blød holdning omkring ATP&apos;s og LD&apos;s aktieloft. Det oplyser hun over for Reuters Finans mandag.
- Tiden har vist, at de to fonde og pensionskasserne optræder yderst fornuftigt med pensionssparernes penge. Det er jo også grunden til, at pengeinstitutterne og danske virksomheder i lang tid har anbefalet, at aktieloftet hæves, sådan at LD og ATP mindst kommer op på 40 pct. Måske kan man gå lidt højere op. Det må en nærmere drøftelse vise, siger Mimi Jakobsen.
Hun understreger, at udtalelsen dækker hendes egen holdning, og at hun vil rejse det på gruppemødet onsdag. CD&apos;s leder ved ikke, om de andre i gruppen er enige med hende i, at tingene omkring fondene har ændret sig, så CD næste gang ikke som i 1993 skal modsætte sig en lempelse.
I 1993 indstillede et udvalg af repræsentanter fra DA, DI, Finansrådet og regeringens embedsmænd, at pensionskasserne fik hævet aktieloftet til 50 pct., men det satte CD sig imod, og grænsen blev som nu 40 pct. ATP og LD måtte lade sig nøje med et loft på 35 pct. som var et løft fra 25 pct.
Mimi Jakobsen siger, at tiden som erhvervsminister overbeviste hende om, at tingene med fondene går meget fornuftigt.
- I det private erhvervsliv kan man godt finde ud af tingene. De er glade for tilførslen af kapital til udvikling af produkterne, og det giver pensionssparerne en højere pension, når de til sin tid skal træde fra. Jeg lider ikke af skæk for fondssocialisme. Mange venstrefolk og konservative ude omkring i landet gør det heller ikke. Kun hos Venstre og Konservative her inde på Christiansborg får de stadig kvababbelse, hver gang de hører ordet ATP og LD, siger Mimi Jakobsen.
- Erik Matzen (+45) 33 96 96 51.
(c) Reuters Limited 1997.
