LYKKETOFT TILRÅDER SMÅ LØNSTIGNINGER VED OK 97.

KØBENHAVN, 12 november (Reuter) - Finansminister Mogens Lykketoft anbefaler lønmodtagere og arbejdsgivere, at de næste forår når frem til meget beskedne lønstigninger ved overenskomst-forhandlingerne.
Det er nødvendigt for at bevare den positive udvikling i erhvervslivet og i beskæftigelsen, sagde han ved Den Danske Banks årlige møde for udenlandske ambassadører i Danmark.
- På kort sigt er det en vigtig forudsætning, at lønforhandlingerne næste forår vil resultere i en meget moderat stigning af de nominelle lønninger, så den danske lønudvikling kan komme på niveau med lønudviklingen i de lande, vi konkurrerer med, sagde Mogens Lykketoft.
At regeringen anbefaler, at der ikke åbnes for meget for lønningsposen næste år, er ikke nyt. Således var økonomiminister Marianne Jelved allerede i august klar med opfordringen i forbindelse med offentliggørelsen af den forrige Økonomiske Oversigt.
Mogens Lykketoft roste endvidere udviklingen i dansk økonomi og han slog fast, at vækstpausen er overstået. Han henviste bl.a. til inflationsniveauet, den faldende ledighed og det fortsatte plus på betalingsbalancen.
- Alt i alt er forholdene for erhvervslivet på den måde fordelagtige. Læg dertil adgangen til kvalificeret arbejdskraft og den højt udviklede infrastruktur, de fleksible regler for ansættelser og afskedigelser, det moderate skatteniveau, og man vil opdage, at Danmark er et godt land at drive virksomhed i, sagde Lykketoft til de fremmødte ambassadører. (/uha).
(c) Reuters Limited 1996.
