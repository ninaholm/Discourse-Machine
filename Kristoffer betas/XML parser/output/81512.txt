De konservative er fortsat svækket - Sonar.

KØBENHAVN, 17 marts (Reuter) - Selvom stormvejret omkring de konservative nu er ved at lægge sig, har partiet ikke genvundet noget af den vælgertilslutning, der blev sat over styr efter Hans Engells afgang som leder. Det viser et prøvevalg, som Sonar foretog den 10. marts 1997.
Ved prøvevalget den 10. februar 1997 stod de konservative til 13,5 pct. af stemmerne. Den 3. marts, da vælgerne kunne forholde sig til både Engells spirituskørsel og Per Stig Møllers forsøg på at fortie en gammel dom for en lignende forseelse, var vælgertilslutningen dalet til 11,3 pct., svarende til 20 mandater. Og der var den fortsat ved prøvevalget den 10. marts. I forhold til prøvevalget den 3. marts er også Venstre gået tilbage. Partiet står nu til 32,1 pct. af stemmerne mod 33,9 pct.
Regeringen står derimod til en beskeden fremgang. Socialdemokratiet står til 31,1 pct. af stemmerne mod 31,0 pct. den 3. marts. De radikale bliver noteret for 4,0 pct. af stemmerne mod 3,9 pct. i det foregående prøvevalg.
- Per Bech Thomsen (+45) 33 96 96 56.
(c) Reuters Limited 1997.
