GODT LEDIGHEDSTAL UDEN TEGN PÅ LØNPRES - DDB.

KØBENHAVN, 31 oktober (Reuter) - Det overraskende store fald i arbejdsløsheden i september til 8,4 pct. er i bund og grund et godt tal for dansk økonomi. Samtidig er der ikke noget i tallene, der peger i retning af et stigende pres på lønningerne. Sådan lyder Den Danske Banks cheføkonom Jørgen Birger Christensens umiddelbare kommentar til det seneste ledighedstal.
- På bundlinjen er det et godt tal, og vi ser ikke et ekstra faresignal på inflationsfronten. Det er væsentligt at bide mærke i, at faldet i arbejdsløsheden ikke er i de grupper, som er udråbt som flaskehals-grupper, siger han.
Danmarks Statistik kunne torsdag meddele, at den sæsonkorrigerede ledighed i september faldt til 8,4 pct. fra 8,8 pct. i august. Det svarer til, at der i faktiske tal var 220.800 arbejdsløse i septemer måned.
Jørgen Birger Christensen mener imidlertid ikke, at man skal fokusere så meget på det store fald fra august til september, hvilket også gælder for den store stigning i juli til 9,1 pct. fra 8,7 pct. i juni.
- Man skal mere fokusere på det trendmæssige fald, der har været siden foråret, og som for en stor dels vedkommende formentlig er udtryk for en stigende beskæftigelse i både den private og offentlige sektor, siger DDB&apos;s cheføkonom.
Der er dog kommet en smule malurt i bægeret, da en stor del af den stigende beskæftigelse kommer fra aktiveringer, som formentlig finder sted i den offentlige sektor, mener Jørgen B. Christensen.
- Det er svært at sige præcist. Men det efterlader dog plads til stigende privat beskæftigelse, og dermed er det et godt tal, siger han. (/pbt).
(c) Reuters Limited 1996.
