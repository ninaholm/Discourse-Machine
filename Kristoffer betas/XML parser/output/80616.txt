NY KONSERVATIV LEDER AFVISER SKR-REGERING.

KØBENHAVN, 24 februar (Reuter) - De konservatives nye politiske leder Per Stig Møller afviser et eventuelt regeringssamarbejde mellem de konservative de nuværende regeringspartier Socialdemokratiet og Det radikale Venstre. Det sagde han på et pressemøde på Christiansborg umiddelbart efter et gruppemøde, hvor han blev konstitueret som partiets nye frontfigur.
- Socialdemokratiet kan ikke indgå i regering med de konservative. Socialdemokratiet er ikke beredt til det, sagde Per Stig Møller.
Heller ikke de radikale kan Per Stig Møller forestille sig, at de konservative kan sidde i regering med. Han tilføjer, at de radikale udviser mangel på vilje til at gennemføre de nødvendige reformer af den danske velfærdsmodel.
Under pressemødet lagde Per Stig Møller således stor vægt på, at de konservative ønsker at gennemføre en række velfærdsreformer.
Samtidig med at Per Stig Møller afviser en SKR-regering, understregede han, at han går efter en regering mellem de Konservative og Venstre. Adspurgt om, hvem han ser som støtte for en sådan regering, svarede han, at han foretrækker de to midterpartier CD og Kristeligt Folkeparti frem for Fremskridtspartiet og Dansk Folkeparti.
- Midten er et godt sted at opholde sig. Midtervejen giver altid den sikreste vej frem, sagde Per Stig Møller.
- Morten Bonde Pedersen (+45) 33 96 96 51.
(c) Reuters Limited 1997.
