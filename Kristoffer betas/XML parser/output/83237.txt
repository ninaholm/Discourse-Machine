Oticon uberørt af ændring i hørehjælp - Kolind.

KØBENHAVN, 1 maj (Reuter) - Oticon forventer ikke, at mulighederne for at sælge høreapparater til det offentlige vil ændre sig, selvom regeringens overfører ansvaret ved tildelingen af høreapparater til amterne.
- Vi forventer ikke nogen ændring i vores position på det danske marked, hvis regeringens ændrer loven, siger Oticons adm. direktør Lars Kolind til Reuters Finans.
Han forventer heller ikke, at en ændring af loven vil betyde nogen væsentlig reduktion af ventelisterne for at få bevilliget et høreapparat af det offentlige, som ellers påpeget af Socialministeriet.
Dermed deler Oticon-direktøren synspunkt med formanden for Landsforeningen for Bedre Hørelse, Finn Glud Konradsen, der til Berlingske Tidende har sagt:
- Problemet med de lange ventelister løses ikke med regeringens lovforslag. Hvis ventetiderne skal ned, skal bevillingerne øges.
I øjeblikket opereres der flere steder i landet med ventelister på op til 17 måneder.
Efter den nuværende lovgivning er det formelt kommunerne, som har ansvar for at yde støtte til høreapparater, mens det er sygehusene, og dermed amterne, der foretager undersøgelse af de hørehæmmede og udleverer høreapparaterne. Kommunernes rolle har udelukkende været at medvirke til finansieringen.
Det nye lovforslag fra regeringen vil placere hele ansvaret hos amterne, men samtidig lukke op for, at de privatpraktiserende ørelæger kan tildeles noget af ansvaret.
Oticon har flere gange udtrykt utilfredshed med det offentlige indkøbs-politik. Senest på et pressemøde i begyndelsen af april, da Lars Kolind gav udtryk for, at hørecentralerne forfordeler Oticon til fordel for de udenlandske producenter.
- Eva Elgaard Pedersen (+45) 33 96 96 55.
(c) Reuters Limited 1997.
