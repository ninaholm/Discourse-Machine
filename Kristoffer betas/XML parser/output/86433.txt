Banker søger aftale om betalingskort - Krarup.

KØBENHAVN, 8 august (Reuter) - Finansrådet søger en snarlig løsning på spørgsmålet om finansieringen af betalingskort. Rådets formand, Unibanks Thorleif Krarup, siger fredag til Reuters Finans, at han har bemærket, at regeringen vil nedsætte et underudvalg om emnet i det nye udvalg om finanssektoren år 2000. Det passer helt fint med pengeinstitutternes ønsker om tidshorisonten for en afklaring af spørgsmålet.
- Jeg ser af kommissoriet, at Erhvervsministeriet skal lede underudvalget, mens Økonomiministeriet leder det store udvalg frem til 1999. Jeg går ud fra, at der bliver tale om et hurtigtarbejdende underudvalg, der kan afgive delbetænkning allerede her til efteråret, sådan at loven kan blive ændret inden næste sommer.
Finansrådet vil i underudvalget kræve, at butikkerne, der efter pengeinstitutternes mening i høj grad har glæde af betalingskortet, kommer til at betale en del af de store omkostninger, der er til en videreudvikling af kortet, bl.a. så privatkunden kan handle og betale over Internettet.
Finansrådet ønsker loven ændret, så PBS kan pålægge butikker og virksomheder at betale en del af udviklingsomkostningerne. Og det vil man i underudvalget søge regeringens tilslutning til.
- Erik Matzen (+45) 33 96 96 51.
(c) Reuters Limited 1997.
