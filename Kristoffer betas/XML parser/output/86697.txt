Byggetal viser behov for stram boligpolitik - AE.

KØBENHAVN, 14 august (Reuter) - Torsdagens tal for udviklingen i byggeriet i juni viser, at der ikke er plads til lempelser af boligbeskatningen. Det fastslår økonom Thomas Pedersen fra Arbejderbevægelsens Erhvervsråd (AE). Ifølge Danmarks Statistik ligger antallet af påbegyndte boliger i årets andet kvartal otte pct. over den tilsvarende periode sidste år. Specielt i juni har fremgangen været mærkbar.
- Tallene bekræfter, at der er stor aktivitet i byggesektoren. Advarslen mod at lempe på lejeværdibeskatingen forstærkes af disse tal, siger Thomas Pedersen til Reuters Finans.
Arbejderbevægelsens Erhvervsråd har været blandt de mest ihærdige fortalere for indgreb over for udviklingen i parcelhusbyggeriet. AE-økonomerne vurderer, at ledigheden blandt den faglærte arbejdskraft indenfor byggeriet er så lav, at den øgede aktivitet risikerer at ende i store flaskehalsproblemer med deraf følgende lønpres.
AE vurderer, at en fjernelse af lejeværdibeskatningen, som foreslået af Venstre og konservative vil medføre arbejdskraftmangel i byggesektoren og belaste betalingsbalancen markant på grund af høje danske lønstigninger.
For at dæmpe udviklingen i byggeriet foreslår AE, at der kan lægges afgift på byggetilladelser eller afgift på byggemodning af grunde.
- Stig Ørskov Pedersen (+45) 33 96 96 59.
(c) Reuters Limited 1997.
