BILINDUSTRIEN PÅ VEJ IND AD DANMARKS BAGDØR - MM.

KØBENHAVN, 16 december (Reuter) - Danmark er overraskende ved at få en international bilindustri ind ad bagdøren, skriver ugebrevet Mandag Morgen i en artikel om virksomhedernes globale udskilningsløb.
- En af de virksomheder, der hurtigst har læst udviklingen, er Codan Gummi, skriver Mandag Morgen, der placerer den virksomhed i en mellemgruppe af virksomheder, der formår at skabe sig en så unik kompetence, at de bliver interessante allierede og samarbejdspartnere for de helt store virksomheder.
- Virksomheden oplever eksplosive vækstrater takket være tætte alliancer med giganter som Renault og Rover, skriver Mandag Morgen.
Renault har netop fornyet godkendelsen af Codan Gummi som underleverandør. Renault og Rover står for sammenlagt en tredjedel af omsætningen på 400 mio. kr. i Codan Gummi og de 100 pct. ejede datterselskaber.
- Bilindustrien er et meget fremskredent eksempel på, hvordan danske virksomheder kan gribe en nye markedsvirkelighed, skriver Mandag Morgen.
Ugebrevet henviser til, at de store aktører i bilindustrien outsourcer en stadig større del af produktionen og indgår alliancer i et hidtil uset omfang. (/olm).
(c) Reuters Limited 1996.
