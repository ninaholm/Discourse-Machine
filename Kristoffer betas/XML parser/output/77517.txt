FIRE NYE SELSKABER PÅ P&amp;P-PANELS VARME LISTE.

KØBENHAVN, 14 november (Reuter) - Dahl International, Danske Trælast, DFDS og Wessel &amp; Vett er nye på Penge &amp; Privatøkonomis varmeste liste over købsanbefalinger, fremgår det af november-nummeret.
Dahl og Danske Trælast har gjort det største spring fremad fra oktober, hvilket for Dahls vedkommende begrundes med et godt kvartalsregnskab, der blev offentliggjort i oktober. Anbefalingen på Danske Trælast hænger sammen med, at selskabet fik et godt halvår trods en hård vinter i Skandinavien, hedder det.
Magasinets panel består af 10 analytikere, der giver deres anbefalinger på de enkelte aktier.
Danisco og Superfos holder placeringen i topklassen. Derimod har Novo Nordisk, Sophus Berendsen mistet lidt af analytikernes opbakning, således er de ikke længere så eftertragtede som de førnævnte aktier.
I den anden ende af spektret markerer børsdebutanten Carli Gry sig. Aktien karakteriseres nu af magasinet som mere &quot;sidegadevekselererpræget&quot;.
Carli Gry krumspring begrundes af en analytiker med, at aktien følger udviklingen i Hennes &amp; Mauritz, hvilket er en fejl, fordi de henvender sig to forskellige kundegrupper.
Kun to selskaber er på den egentlige salgsliste, nemlig ISS og Jacob Holm. Det begrundes med manglende tillid til selskabernes ledelse. (/uha).
(c) Reuters Limited 1996.
