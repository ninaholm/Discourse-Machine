MEDARBEJDERFORMAND I DDB VENTER RO IGEN TORSDAG.

KØBENHAVN, 5 februar (Reuter) - Ca. 50 filialer i Den Danske Bank har været ramt af faglige møder onsdag på grund af fyringer, men allerede torsdag ventes der at være ro igen, oplyser Peter Michaelsen, der er formand for Den Danske Banks Personalekreds.
- Alle afskedigelserne sker i dag, så det er naturligvis i dag, der bliver reageret på det. Umiddelbart tror jeg, at det så er det, og at der er ro i morgen, siger Peter Michaelsen til Reuters Finans.
Det er først og fremmest i de jyske filialer og filialerne på Sjælland uden for København, der har været holdt faglige møder onsdag. Men hverken ledelsen i Den Danske Bank eller Personalekredsen har overblik over, hvor omfattende arbejdsnedlæggelserne er.
Ledelsen i Den Danske Bank har effektueret fyringerne af 350 medarbejdere i dag, mens der skal ske yderligere reduktion på 150-200 medarbejdere i løbet af andet halvår. Medarbejderne er utilfredse med, at der ikke er tilbudt fratrædelsesordninger i stil med tidligere fyringsrunder.
(c) Reuters Limited 1997.
