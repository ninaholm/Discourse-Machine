Finanspolitik er ikke ambitiøs - Den Danske Bank.

KØBENHAVN, 27 maj (Reuter) - Selv med en stramning i finansloven for 1998 er regeringens økonomiske politik, som den er udformet i den seneste Økonomiske Oversigt, ikke ambitiøs, vurderer økonom Ole Gorm Larsen fra Den Danske Bank.
- Uanset om prognosen indeholder effekten af en strammere finanslov for 1998 på en kvart pct. af BNP, kan man ikke kalde finanspolitikken for ambitiøs, siger Ole Gorm Larsen til Reuters Finans.
Han anser det for bekymrende, at regeringens målsætning for en stram finanspolitik påny ser ud til at skride. Regeringen har for hver af de tre år i perioden 1996-1998 lagt ud med forventninger om en finanspolitisk opstramning på 0,5 pct. af BNP. Men meldingerne er gradvist blevet modereret, påpeger Den Danske Bank.
I 1996 blev effekten af finanspolitiken, når regnskabet er gjort op til en lempelse på 0,2 pct. af BNP, mens de seneste meldinger fra regeringen tirsdag nu peger på udsigt til opstramninger i 1997 og 1998 på hhv. 0,4 pct. og 0,25 pct. af BNP.
- Det er bekymrende, at målsætningen for finanspolitikken skrider samtidig med, at vi ikke har samme tiltro til mulighederne for at holde det offentlige forbrug og investeringer i ro, som regeringen har. Får vi ret i det, får vi heller ikke opstramningen på en kvart pct., som regeringen regner med. Set i det lys er finanspolitikken absolut ikke ambitiøs, siger Ole Gorm Larsen.
Den Danske Bank er netop i færd med at lægge sit hånd på sin seneste økonomiske prognose, der kan ventes offentliggjort om et par uger. Regeringens skøn for udviklingen i den danske økonomi falder rimeligt godt sammen med regeringens skøn.
Den største forskel er udviklingen i det offentlige forbrug og investeringer, som Den Danske Bank forventer vil stige noget mere, end regeringen regner med. Det medfører ifølge Ole Gorm Larsen, at Den Danske Bank ikke ser overskuddet på de offentlige finanser i 1997 og i 1998 i helt samme størrelsesorden, som regeringens økonomer.
Økonomiministeriet forventer et overskud på de samlede offentlige finanser på syv mia. kr. i 1997 og på otte mia. kr. i 1998.
- Søren Linding Jakobsen (+45) 33 96 96 53.
(c) Reuters Limited 1997.
