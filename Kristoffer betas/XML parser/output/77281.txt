CHR HANSEN-GLÆDE OVER TILBAGEVENDEN TIL KFX-FOLD.

KØBENHAVN, 1 november (Reuter) - Chr. Hansen Holding vender efter et år ude i kulden tilbage i den eftertragtede fold af de mest omsatte aktier på Københavs Fondsbørs, KFX-indekset. Chr. Hansen udtrykker glæde ved bioteknologi-aktiens tilbagevenden, men tilføjer, at det ikke ventes at få større betydning for den daglige drift. Det siger informationschef Jens Bager fra Chr. Hansen.
- Vi er skam glade for at være tilbage i KFX-indekset, der alt andet lige øger vores selskabs synlighed, men jeg tror ikke, at det vil få nogen større effekt på den basale drift, siger Jens Bager.
Jens Bager siger, at en notering i KFX-indekset selvfølgelig vil hjælpe i tilfælde af, at Chr. Hansen skal ud og rejse nye penge på kapitalmarkeder.
- Men her spiller den daglige kontakt med vores investorer i langt højere grad ind. I den periode vi har været ude af indekset, synes vi ikke, at investorernes interesse for vores selskab er faldet, siger Jens Bager.
Chr. Hansens adm. direktør Erik Sørensen har tidligere meldt ud, at selskabet ville være mere synlig i offentlighedens øjne.
- Men det er mere med hensyn til at tiltrække kvalificerede medarbejdere, end det er for at øge interessen hos investorer, anfører Jens Bager.
Den nye sammensætning gælder fra den 23. december, og sammen med Chr. Hansen ryger BG Bank ind på KFX-indekset. Den anden vej og ud går EAC Holding og Topdanmark. (/slj).
(c) Reuters Limited 1996.
