Sælg 9 og 10 pct realkredit, køb 8 pct - Alm B.

KØBENHAVN, 7 maj (Reuter) - Det kan i øjeblikket ikke svare sig at købe realkreditobligationer med en kupon-rente på 9 og 10 pct. Det vurderer Alm. Brand Børs i den seneste udgave af BørsMonitor.
- 9 og 10-pct. realkreditobligationerne er i øjblikket meget dyre, ikke kun sammenlignet med andre realkreditobligationer, men også set i forhold til statsnulkuponkurven. 8 pct. realkreditobligationerne ser derimod ud til at være en interessant investering. De giver både på kort og langt sigt et godt afkast, skriver Alm. Brand Børs.
Analytikerne har i analysen i BørsMonitor taget udgangspunkt i de mest likvide 8-, 9-og 10-procent realkreditpapirer fra Nykredit og Realkredit Danmark.
Specifikt anbefaler Alm. Brand Børs at sælge 9 pct. 2026, 10 pct. 2026, 10 pct. 2010 og 10 pct. 2007.
Det pointeres i analysen, at der er større risiko ved køb af 8 pct.-obligationer, men at de alligevel anbefales fremfor 9-og 10-procent papirene.
- Eva Elgaard Pedersen (+45) 33 96 96 58.
(c) Reuters Limited 1997.
