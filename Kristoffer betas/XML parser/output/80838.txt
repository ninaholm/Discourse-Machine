Valuta - USD styrkes, ingen reaktion på Tietmeyer.

KØBENHAVN, 27 februar (Reuter) - Den amerikanske
dollar styrkes torsdag i forlængelse af onsdagens tale af
Alan Greenspan, hvor den amerikanske centralbankchef
sagde, at en amerikansk renteforhøjelse kan blive aktuel
for at forhindre en stigende amerikansk inflation. Højere
renter understøtter normalt en valuta, og det samme gør
udsigten til højere renter.
USD handles torsdag middag omkring niveauet 1,69 DEM
for 1 USD, mod 1,67 DEM onsdag middag. USD er ikke blevet
påvirket af torsdagens tale af den tyske
Bundesbank-præsident Hans Tietmeyer.
På en konference i Frankfurt sagde Hans Tietmeyer, at
han ikke har noget at tilføje til de meldinger, der kom
fra det seneste G7-møde i Berlin, hvor det blev vurderet,
at korrektionen for USD var tilendebragt efter lang tids
styrkelse.
Blandt de europæiske valutakryds ses der en marginal
styrkelse over for den tyske mark i en reaktion på
USD-styrkelsen over for den tyske valuta. Heller ikke her
blev der set nogen særlig reaktion på Tietmeyer-talen,
hvori han understregede, at valutakurs-kriterier spiller
en rolle, når medlemmerne af ØMU fastlægges.
DEM/DKK  USD/DKK  FRF/DKK USD/JPY USD/DEM
Torsdag   12.30  3,8150   6,4460   1,1305  121,00  1,6905
Onsdag    12.15  3,8170   6,3735   1,1310  120,80  1,6695
-- Stig Ørskov Pedersen (+45) 33 96 96 59.
(c) Reuters Limited 1997.
