Hygæa 96-resultat faldt efter svært 1 halvår.

KØBENHAVN, 7 marts (Reuter) - Farve-og lakkoncernen Hygæa fik i 1996 et nettoresultat på 8,1 mio. kr. mod 10,8 mio. kr. året før. Faldet i overskuddet skyldes en omsætningsnedgang og hård konkurrence i branchen, fremgår af koncernens regnskab for 1996.
- Selskabets bruttoresultat viste en tilbagegang på 2,8 mio. kr. fra 57,8 mio. kr. til 55 mio. kr., hvilket dels skyldes det nævnte fald i omsætningen, dels at konkurrencen har forhindret, at salgspriserne i fuldt omfang har kunnet reguleres med de kraftige prisstigninger på råvarer, der fandt sted i 1995, skriver Hygæa.
Den samlede omsætning faldt to pct. til 181 mio. kr., og dækker for året som helhed over en omsætningsnedgang i første halvår og en stigning i andet halvår.
- I første halvår 1996 faldt omsætningen med 11 pct. i forhold til første halvår 1995. Baggrunden herfor var både det helt ekstraordinært kolde forår i 1996 og et lavere aktivitetsniveau i møbelindustrien, skriver Hygæa.
Hygæa havde ultimo 1996 en egenkapital på 107 mio. kr. ud af en samlet balance på 144 mio. kr. Bestyrelsen forslår i regnskabet, at udbyttet hæves til 15 pct. fra 12 pct. året før.
Farve-og lakkoncernen forventer i år et resultat nogenlunde på niveau med 1996, og konkurrencen forventes fortsat at være intens.
- Eva Elgaard Pedersen (+45) 33 96 96 57.
(c) Reuters Limited 1997.
