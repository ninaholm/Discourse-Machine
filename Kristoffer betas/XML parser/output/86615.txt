SAS&apos; enhedsomkostninger steg 3 pct i 1 halvår.

KØBENHAVN, 13 august (Reuter) - SAS øgede i første halvår 1997 sine enhedsomkostninger med tre pct. i forhold til samme periode 1996. Det fremgår af koncernens halvårsrapport, der blev fremlagt onsdag.
Væksten i enhedsomkostningerne, der beregnes pr. udbudt sædekilometer (ASK), dækker over en stigning i første kvartal på 3,6 pct. og en stigning i andet kvartal på 2,5 pct.
- Enhedsomkostningen er steget 3,0 pct. justeret for valutaeffekt og består hovedsagelig af prisforhøjelser først og fremmest på brændstof, samt øgede personaleomkostninger, skriver SAS.
De samlede driftsomkostninger steg renset for valutaeffekt med 6,4 pct. i første halvår, og kan bl.a. tilskrives en øget produktion. Ifølge SAS&apos; trafiktal for juni, steg antallet af udbudte sædekilometer i første halvår med 3,8 pct. i forhold til samme periode 1996.
SAS øgede i første halvår sit gennemsnitlige antal ansatte i luftfartsvirksomheden til 21.282 fra 20.441 et år tidligere. I hele Gruppen steg antal ansatte med 984 til 23.622.
Ledelsen i SAS forventer, at udviklingen i enhedsomkostningerne fremover vil være afdæmpede. Det fremgår af ledelsens prognose for hele 1997.
- Dette bygger på en forventet fortsat positiv trafikudvikling i SAS markeder og en fortsat dæmpet enhedsomkostningsudvikling. Arbejdet med strukturelle omkostningsreduktioner i virksomheden fortsætter, hvilket skal få effekt i andet halvår og fremdeles i 1998, hedder det.
- Eva Elgaard Pedersen (+45) 33 96 96 57.
(c) Reuters Limited 1997.
