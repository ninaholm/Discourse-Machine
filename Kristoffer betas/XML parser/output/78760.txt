LAVERE DANSK-TYSK RENTESPÆND FORUDE - SALOMON.

KØBENHAVN, 6 januar (Reuter) - Det 10-årige dansk-tyske rentespænd vil sandsynligvis skrumpe i 1997, vurderer den amerikanske investeringsbank, Salomon Brothers.
- Rentespændet kompenserer i øjeblikket mere end rigeligt for den langsigtede forskel i inflation mellem Danmark og Tyskland og for den begrænsede valuta-risiko, som Danmarks nej til ØMUen medfører, skriver Salomon Brothers i en oversigt over de internationale obligationsmarkeder.
Også muligheden for en borgerlig regering i år skubber den danske rente i retning af den tyske, mener banken.
Salomon Brothers lægger i sin vurdering vægt på, at Danmark har valgt at lade krone-kursen følge ØMU-valutaerne - i modsætning til Sverige, der gerne vil bevare muligheden for at devaluere, anfører banken.
Den svenske uvilje mod at lade sin rentepolitik diktere af ØMU-landene, forhindrer en indsnævring af det svensk-tyske rentespænd, mener Salomon Brothers.
Trods forskellen på den danske og svenske holdning, vil investorerne dog have både det danske og det svenske nej tak til ØMUen i baghovedet, skriver Salomon Brothers.
Mandag eftermiddag ligger det 10-årige dansk-tyske rentespænd i 66 bp mod 67 bp. sent fredag. (/mbp).
(c) Reuters Limited 1997.
