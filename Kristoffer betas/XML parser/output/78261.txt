BEHERSKET OPSVING VENTES I 1997 - HÅNDVÆRKSRÅD.

KØBENHAVN, 12 december (Reuter) - Vigtige konjunkturindikatorer som bilsalget og udviklingen i boligpriserne tyder på, at den hjemlige efterspørgsel vil bidrage til, at det beherskede opsving fra 1996 fortsætter ind i 1997. Det fremgår torsdag af den seneste økonomiske konjunkturoversigt fra Håndværksrådet.
- Dog hæmmes eksportmulighederne i 1997 af udsigten til lønstigninger, der vil ligge over udlandets, samt af flere landes stramning af den økonomiske politik, som følge af ønsket om at kvalificere sig til ØMU, skriver Håndværksrådet.
I foråret forventede de små og mellemstore virksomheder en moderat fremgang i 1996, da omkring hver tredje virksomhed ventede større omsætning, og hver tredje virksomhed et bedre økonomisk resultat.
Mod slutningen af 1996 har holdingen ændret sig lidt, idet over halvdelen af virksomhederne nu forventer at 1996 bliver bedre end 1995.
- De mindre virksomheder er positive, omend lidt mere forsigtige, i deres forventninger til 1997. Omsætningen forventes at stige, men det ser ikke ud til at blive nogen særlig beskæftigelsesfremgang i de mindre virksomheder i 1997, skriver Håndværksrådet.
Håndværksrådet venter, at eksporten vokser med 3,5-4,0 pct. om året i både 1996 og 1997.
- Dermed har eksporten i 1996 klaret sig bedre end forventet for et halvt år siden. Eksporten hæmmes dog fortsat af, at der fortsat er forholdsvis lav økonomisk vækst på mange eksportmarkeder, hedder det videre.
Importen ventes at vokse med 1,5 pct. i 1996, stigende til godt fire pct. i 1997, primært som følge af en højere forbrugsvækst.
Håndværksrådet venter, at væksten i privatforbruget i 1996 vil være på godt to pct. og på tre pct. i 1997. (/jnu).
(c) Reuters Limited 1996.
