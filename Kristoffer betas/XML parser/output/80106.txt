ISS SALG AF ISS INC &quot;EN LETTELSE&quot; - BESTFMD.

KØBENHAVN, 12 februar (Reuter) - ISS salg af sit amerikanske datterselskab, ISS Inc., kort før nytår, var ifølge ISS bestyrelsesformand, Arne Madsen, &quot;en stor og længe ventet lettelse&quot;.
- ISS sårbarhed i USA er blevet skåret væk, og de finansielle indikatorer, herunder profitmarginen, er automatisk blevet forbedret, siger Arne Madsen til ISS eget blad, ISS News.
Arne Madsen tilføjer, at ISS ikke havde noget alternativ til at sælge det amerikanske datterselskab.
Efter salget oplyste ISS, at salgsprisen var beskeden. Det er betydeligt lavere, end de forventninger, analytikerne i forvejen havde, som lød på en salgspris på mellem 400 mio. kr. og 800 mio. kr. Arne Madsen erkender da også i dag, at prisen ikke var ideel.
- Salgsaftalen var ikke nogen drømmeaftale. Med det var et valg, vi blev nødt til at træffe under de betingelser som var opstået efter at problemerne i USA blev opdaget, siger han til ISS News.
I dagene efter salgsaftalen blev indgået sagde en analytiker til Reuters Finans, at ISS muligvis var blevet presset til at sælge billigere, fordi en afgørelse omkring salget skulle være afsluttet inden nytår.
Om tidsrammen siger Arne Madsen i dag til ISS News:
- Det er klart, at hvis vi havde haft tilstrækkelig tid og finansielle ressourcer, kunne vi have vendt den amerikanske forretning. Hvis vi havde prøvet at gøre det i vores situation, ville vi imidlertid have lagt uacceptable byrder på resten af ISS.
- Morten Bonde Pedersen (+45) 33 96 96 51.
(c) Reuters Limited 1997.
