Bankernes pensionsforvaltning undersøges i udvalg.

KØBENHAVN, 6 august (Reuter) - Et internt embedsmandsudvalg i regeringen er gået igang med at undersøge bankers, pensionskassers og forsikringsselskabers forvaltning af kundernes pensionsopsparing. Meningen er at finde ud af, om de skader sparernes pensionsinteresser, og om der er behov for lovændringer, fremgår det af kommissoriet.
Udvalget er netop sat igang, og det skal være færdigt senest til december i år, sådan at regeringen eventuelt kan få gennemført lovændringer, inden Folketinget går på ferie næste sommer.
En regeringskilde siger til Reuters Finans, at udvalget populært kaldes for &quot;opsparingsudvalget&quot;, og at dette arbejde ingenlunde må sammenblandes med et andet udvalg, der er under dannelse. Dette udvalg får repræsentanter fra den finansielle sektor og store erhvervsorganisationer, og skal se på alt, der får betydning for &quot;den finansielle sektor efter år 2000&quot;.
Kommisoriet for &quot;opsparingsudvalget&quot; nævner, at det finansielle institut ved siden af kundens formuepleje forvalter egne midler og værdipapirer, og har indtægter på gebyrer for handel og salg af egne papirer til kunderne.
- Risikoen opstår, hvis institutterne i deres administration sammenblander instituttets og kundens investeringsinteresser. Konkurrencen mellem institutterne må heller ikke sættes ud af kraft ved en for stærk binding af kunden. Instituttet bør således ikke opnå en uforholdsmæssig stor fortjeneste ved f.eks. rådgivning, omkostninger ved handel med værdipapirer og adminsitrationsgebyrer, fremgår det af kommisoriet, som nævner forskellige former for mulige konkrete interessekonflikter
Et eksempel er tilfældet hvor et pengeinstitut handler værdipapirer for egne midler, og samtidig optræder som garant ved værdipapiremissioner.
- Det forhold, at et pengeinstitut kan komme til samtidig at skulle varetage en investeringsforenings interesser og sine egne interesser i forhold til forvaltning af og handel med værdipapirer kan skabe risiko for interessesammenblanding, hedder det.
Det kan efter kommissoriet begrunde, at lovgivningen bør værne mod interessekonlikter mellem depotbanken og administrationsselskabet.
Men omvendt anerkendes det også, at der kan være tale om et betydeligt interessefællesskab mellem pengeinstitut og investeringsforening, til gavn for kunderne, f.eks. ved udnyttelse af fondsekspertise, sparede ressourcer og omkostninger og opnå mere effektiv formidling af produkter.
- Det viser, at der er behov for at kortlægge de forskellige hensyn, der gør sig gældende for den langsigtede opsparing i den finansielle sektor og vurdere, hvorledes lovgivningen bedst udformes, således at den både værner mod risikoen for misbrug som følge af interessesammenblanding, og fortsat muliggør en effektiv udnyttelse af markedsressourcerne.
Udvalget skal derfor komme med forslag til, hvordan investorernes langsigtede pensionsopsparing bedst sikres, fremgår det af det skriftlige kommissorium.
- Erik Matzen (+45) 33 96 96 51.
(c) Reuters Limited 1997.
