SALOMON B ANBEFALER DANSKE BANKER FREM FOR SVENSKE.

KØBENHAVN, 24 februar (Reuter) - Det amerikanske finanshus, Salomon Brothers, anbefaler nu investorer at sælge ud af svenske bankaktier og købe aktier i danske regionalbanker i stedet, fremgår det af en analyse fra finanshuset.
- Investorer anbefales at begynde på en reduktion af vægtningen i Sverige og flytte opmærksomheden til norske banker - for mindre fondes vedkommende - til danske regionale banker, skriver analytikerne fra Salomon Brothers.
Det er den seneste tids turbulens i den svenske banksektor, som har fået kurserne på de svenske bankaktier til at stige meget, der nu får det amerikanske finanshus til at anbefale et skift.
Salomon Brothers forudser en konsolidering af regionale banker senere i år, og peger på den begrænsede likviditet som det største problem for de mindre banker i Danmark.
- Ole Mikkelsen (+45) 33 96 96 54.
(c) Reuters Limited 1997.
