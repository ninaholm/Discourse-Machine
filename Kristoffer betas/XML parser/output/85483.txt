Handelsfremgang på nordiske børser i juni - KF.

KØBENHAVN, 7 juli (Reuter) - De nordiske børser oplevede både omsætningsmæssig og kursmæssig fremgang i juni, skriver Københavns Fondsbørs (KF) i en pressemeddelelse.
- Den samlede nordiske aktieomsætning steg i forhold til maj med ni pct. til 21,6 mia. ECU, og kursniveauet gik samtidig seks pct. op, skriver KF i meddelelsen.
Med 12,7 mia. ECU var der størst omsætning på den svenske børs, mens Københavns Fondsbørs fulgte efter på andenpladsen med en omsætning på 3,8 mia. ECU.
I første halvår 1997 var den samlede aktieomsætning i Norden på 127,2 mia. ECU, hvilket er en stigning på 34 pct. i forhold til den tilsvarende periode sidste år.
- Likviditeten steg til 56 pct. på trods af, at det kun var København og Stockholm, der kunne notere omsætningsfremgang. København toppede likviditetsmæssigt med 64 pct., efterfulgt af Stockholm med 56 pct., skriver KF i meddelelsen.
På emissionsfronten hentede de noterede selskaber et provenu på 574 mio. ECU i juni, hvilket er hele 45 pct. af første halvårs samlede provenu, fremgår det.
Obligationsomsætningen steg i forhold til maj med tre pct. til 177,7 mia. ECU. Stockholm var størst med en omsætning på 102,1 mia. ECU efterfulgt af København med 65,8 mia. ECU.
1 ECU = 7,4831 kr.
- Ole Mikkelsen (+45) 33 96 96 54.
(c) Reuters Limited 1997.
