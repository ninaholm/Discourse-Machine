TELELOV KAN GIVE LAVERE SAMTRAFIKPRISER - STYRELSE.

KØBENHAVN, 7 februar (Reuter) - Der er udsigt til, at Tele Danmarks konkurrenter i Danmark får mulighed for at forhandle nogle billigere samtrafikaftaler igennem, når den afsluttende lovgivning for telemarkedet, Trin 2b, er på plads.
Det fremgår af udtalelser fra teledirektør i Telestyrelsen, Jørgen Abild Andersen.
- Trin 2b bør efter alt at dømme give grundlag for, at priserne på samtrafikaftaler vil kunne komme længere ned, sagde teledirektør Jørgen Abild Andersen ved et presseseminar fredag.
Han henviste til, at der i trin 2b formentlig kommer en præcisering af de retningslinier, Tele Danmark og konkurrenterne skal overholde, når en samtrafik-aftale indgås. Denne klarhed vil betyde, at telekonkurrenternes afgift til Tele Danmark kommer længere ned.
Samtrafik-aftalen bestemmer den afgift, som andre teleselskaber skal betale til den gamle monopolhaver for at få adgang til de nedgravede ledninger.
- Som lovgivningen hidtil har været, har vi haft svært ved at træffe en markant beslutning, hvis den situation var opstået, hvor parterne ikke har kunnet opnå enighed, sagde teledirektøren.
Telestyrelsen skal som udgangspunkt ikke blandes ind i teleselskabernes forhandlinger om en samtrafikaftale. Men når selskaberne ikke frem til en aftale, eksempelvis fordi konkurrenten synes, det er urimeligt dyrt at bruge Tele Danmarks net, kan Telestyrelsen inddrages som mægler.
Med Trin 2b i hånden bliver styrelsens position styrket i den situation, hvor end ikke en mægling lykkes.
Telestyrelsen vil i fremtiden mere præcist kunne bestemme prisen, som Tele Danmark har ret til at tage for adgang til telefonledningerne.
Tele Danmark har bl.a. indgået samtrafikaftaler med Sonofon, Global One Communications, Telia, Netcom Systems Danmark og Cybercity. Global One ejes af France Telecom, Deutsche Telekom og Sprint.
Telestyrelsen har været nødt til at mægle i forhandlingerne mellem Tele Danmark og hhv. Global One og Cybercity.
Regeringen er i øjeblikket ved at lægge sidste hånd på lovforslaget til trin 2b.
- Uffe Hansen (+45) 33 96 96 58.
(c) Reuters Limited 1997.
