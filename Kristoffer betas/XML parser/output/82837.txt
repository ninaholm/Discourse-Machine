Fællesskabsfølelse i flyalliance - Lufthansa.

KØBENHAVN, 21 april (Reuter) - Samhørigheden mellem SAS og de to vigtigste samarbejdspartnere, tyske Lufthansa og amerikanske United Airlines bliver mere og mere udtalt. I seneste udgave af tyskernes koncernblad Lufthanseat betegnedes stemningen ved det første større fælles salgsmøde, som om partnerne allerede udgjorde et flyselskab.
- Vi havde følelsen af at arbejde for et flyselskab, hedder det i bladet.
De tre selskaber var repræsenteret med de øverste salgschefer under parolen &quot;Sales Synergies for the Future&quot;. De var dog enige om, at samspillet mellem salgsindsatsen på de forskellige markeder er kompliceret, da det er kunderne, der i sidste ende bestemmer.
Alliancepartnerne er dog fortrøstningsfulde, da samarbejdet både indholdsmæssigt og tidsmæssigt har et forspring i forhold til andre flyselskaber.
- Det gælder om at udnytte dette forspring, skriver Lufthanseat.
På mødet udvekslede parterne erfaringer for bedre at kunne udvikle alliancen på flere niveauer i salgsarbejdet, som eksempelvis medarbejderudvikling, brug af forskellige markedsføringsmidler og kundesegmentering.
Lufthansa har indkaldt til pressemøde den 14. maj for at fortælle om nye planer for sin globale alliance, der udover United Airlines og SAS omfatter Air Canada og Thai Airways.
- Søren Linding Jakobsen (+45) 33 96 96 53.
(c) Reuters Limited 1997.
