Svinepest gav DSI bedre helårsresultat end ventet.

KØBENHAVN, 25 juni (Reuter) - Svinepesten i Tyskland og Holland samt mund-og klovsygen i Taiwan, der betyder højere priser på svin i Danmark, har givet Dansk Staldindustri (DSI) et bedre resultat i regnskabsåret 1996/97 end forventet, fremgår det af regnskabet, som virksomheden offentliggjorde onsdag.
Det ordinære resultat før skat er således steget godt 60 pct. til 18,2 mio. kr., mens omsætningen steg 12 pct. til knap 200 mio. kr.
- Markedskonjunkturerne i 1996/97 har generelt været gundstige for afsætningen af DSI&apos;s produkter. Især har udviklingen i andet halvår 1996/97 været mere gunstig end forudset, skriver ledelsen i regnskabet.
Den stigende indtjening hos svineproducenterne har også fået dem til at bestille nyt udstyr til staldene, fremgår det. DSI har ved regnskabsårets afslutning den 30. april en ordrebeholdning på 49,7 mio. kr. mod 32,9 mio. kr. på det samme tidspunkt for et år siden.
I det kommende regnskabsår venter DSI et resultat før skat på 20-21 mio. kr..
Aktionærerne kan for første gang i mange år se frem til at få udbetalt udbytte, hvis bestyrelsens forslag om et udbytte på 10 pct. vedtages på generalforsamlingen i september.
- Ole Mikkelsen (+45) 33 96 96 54.
(c) Reuters Limited 1997.
