MINISTERIUM KLAR MED TELEFORSLAG FOR SAMTRAFIKPRIS.

KØBENHAVN, 27 februar (Reuter) - Forskningsminister Jytte Hilden har i sit udkast til et lovforslag om de fremtidige regler for samtrafik-afgifter mellem de dominerede teleudbydere - primært Tele Danmark - og konkurrenterne foreslået, at sælgeren af samtrafik skal have sine omkostninger dækket plus have 12-13 pct. oven i som en rimelig fortjeneste.
Det fremgår af udkastets bemærkninger. Udkastet er udarbejdet den 16. februar og har siden indgået i teleforhandlingerne.
- Med det sigte, at samtrafikpriserne skal være lave for at fremme kunkurrencen og sikre forbrugerne et stort udbud af teleydelser til lave priser, og under hensyn til, at beregningen af den rimelige fortjeneste bør være enkel, foreslås det, at renten af inkonvertible 10-årige statsobligationer multipliceres med to udgør den rimelige fortjeneste. Den samlede samtrafikpris vil altså i dag udgøre omkostningerne beregnet som beskrevet ovenfor plus 12-13 pct., skriver forskningsministeriet.
Der er som nævnt kun tale om et udkast, der siden kan blive justeret inden de konkrete lovforslag er på plads.
(c) Reuters Limited 1997.
