Nykredit B ser behov for finanspolitisk stramning.

KØBENHAVN, 5 maj (Reuter) - Der er et behov i dansk økonomi for en finanspolitisk stramning for at fastholde den gunstige udvikling i statsfinanserne. Det vurderer Nykredit Bank i sin maj-udgave af Investor-guide.
- Det er vores vurdering, at der er behov for en opstramning af finanspolitikken for at fastholde den gunstige udvikling i statsfinanserne. Det er således nødvendigt, at forudsætningerne for et budgetoverskud under det igangværende konjunkturomslag tilvejebringes, skriver Nykredit Bank.
Banken hæfter sig specielt ved, at det balancerede budget i 1997 har baggrund i høje engangsposteringer på ca. 17 mia. kr. mod normalt 5-10 mia. kr.
- Det er med andre ord den manglende cykliske balance i statsfinanserne, der giver anledning til bekymring, skriver Nykredit Bank.
Derimod ser banken ikke noget problem i væksten i privatforbruget og udsigten til en stigende disponibel indkomst i 1998.
- Dette skyldes - i modsætning til midtfirserne, hvor væksten i privatforbruget i høj grad var lånefinansieret - at den private opsparing er forøget, hvilket sikrer grundlaget for et sundere og mere varigt opsving, påpeger Nykredit Bank.
Regeringen forhandler mandag med SF og Enhedslisten om et hurtigt økonomisk indgreb. Ifølge Ritzaus Bureau forhandles der om en grøn afgiftspakke indeholdene bl.a. højere afgifter på biler og en ny afgift på indenrigsflyvning.
- Eva Elgaard Pedersen (+45) 33 96 96 58.
(c) Reuters Limited 1997.
