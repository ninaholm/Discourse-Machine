REDERIER LØB MED DEN STØRSTE KURSSTIGNING I 1996.

KØBENHAVN, 30 december (Reuter) - Ejere af rederiaktier fik i 1996 de største kursstigninger i forhold til den resterende del af aktiemarkedet, fremgår det i en analyse foretaget af Reuters Finans på falderebet af 1996.
Rederi-indekset steg således i 1996 med 41 pct. godt hjulpet af de to A. P. Møller-aktier, D/S Svendborg og D/S 1912, der begge i årets løb voksede knap 50 pct.
Total-indekset, der tæller samtlige aktier noteret på Københavns Fondsbørs, steg i 1996 med ca. 29 pct., mens indekset over de 20 mest likvide aktier, KFX, steg 28 pct.
Generelt har der været tale om pæne stigninger over hele linien, pånær for forsikrings-indekset, der slutter året nogenlunde, som det startede.
Pengeinstitutterne halter også lidt efter det øvrige marked med en stigning over året på ca. 20 pct. Derimod ligger industri-indekset over gennemsnittet med et plus på 33 pct.
Blandt industriaktierne har Oticon været en af årets drivkrafter med en kursstigning på mere end 80 pct. Også Calkas kan se tilbage på et år med en flot kursstigning på ca. 145 pct.
Handels-og service-indekset steg i løbet af året 24 pct. blandt andet som følge af et forrygende år for NESA, der noget uvant har været en del i mediernes søgelys i år på grund af salgstanker hos primært Gentofte Kommune. Aktien er i løbet af 1996 steget 150 pct. til kurs 1.650. Også en af spekulantaktierne, Brøndby har klaret året i bedste mesterskabsstil.
Udover Karlsruhe og FC København har Brøndby i 1996 udspillet det øvrige aktiemarked med en kursstigning på ca. 240 pct.
Og det på trods af, at fodboldklubben fortsat bærer rundt på en negativ egenkapital på et tre-cifret millionbeløb og en tabt kvalificering til den økonomisk givtige Champions League.
Aktie-indeksene, der er vægtede, opgøres efter hver børsdag af Københavns Fondsbørs. Indeksene tager ikke højde for årets udbytte.
Nedenfor følger en oversigt med årets stigning i pct.
(c) Reuters Limited 1996.
