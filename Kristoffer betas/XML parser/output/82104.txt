EU hindrer ej dansk glyphosat-forbud - Landsbladet.

KØBENHAVN, 26 marts (Reuter) - Danmark kan forbyde ukrudtsmidlet glyphosat, uden at det er EU-stridigt, skriver Landsbladet onsdag.
Glyphosat er det aktive stof i sprøjtemidlet Roundup, der hovedsagligt produceres af amerikanske Monsanto. Samtidig er glyphosat et af hovedprodukterne hos kemikoncernen Cheminova.
- I teorien kan vi revurdere Roundup i morgen. Og hvis vi når til den konklusion, at midlet er i strid med de retningslininer, der gælder for bekæmpelsesmidler i Danmark, så kan vi forbyde det, siger underdirektør Hans Henrik Christensen fra Miljøstyrelsen til Landsbladet.
- Det kan vi gøre, så længe midlet ikke er revurderet og godkendt i EU, forklarer Hans Henrik Christensen.
Selvom et dansk forbud ikke i øjeblikket er EU-stridigt, kan det hurtigt gå hen og blive det, skriver Landsbladet.
Glyphosat er nemlig et af de midler, der er ved at blive revurderet i EU. Det sker i Tyskland. Derfor har Miljøstyrelsen spurgt de tyske myndigheder, hvor langt de er nået, og om de har andre oplysniger end det grundlag, Danmark godkendte glyphosat på i 1990-91.
Hans Henrik Christensen har tidligere sagt til Reuters Finans, at de tyske oplysninger vil indgå i den redegørelse, som Miljøstyrelsen skal aflevere til Miljøminister Svend Auken (S) om fundet af stoffet AMPA i de københavnske drikkevandsboringer. AMPA kan ifølge Miljøstyrelsen være et nedbrydningsprodukt fra glyphosat.
Det radikale Venstres ordfører, Elsebeth Gerner Nielsen har efter AMPA-fundet sagt, at brugen af alle sprøjtemidler - herunder Roundop - skal forbydes gradvist i løbet af de næste 10 år.
Et forslag, der ikke vandt den store opbakning i folketingssalen.
- Stig Ørskov Pedersen (+45) 33 96 96 59.
(c) Reuters Limited 1997.
