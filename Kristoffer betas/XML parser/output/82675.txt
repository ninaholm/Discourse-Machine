Møbelindustri ser eksportvækst på 3-4 pct i 97.

KØBENHAVN, 16 april (Reuter) - Foreningen Dansk Møbelindustri venter i 1997 en vækst i den danske møbeleksport på tre-fire pct. Det fremgår af foreningens blad, Danske Møbler.
- På baggrund af de seneste måneders gunstige udvikling i eksportafsætningen, i sammenhæng med gennemgående positive meldinger fra møbelproducenterne, har vi grund til at imødese en samlet møbeleksport-vækst for 1997 i størrelsesordenen 3-4 pct., siger adm. direktør Keld Korsager fra Dansk Møbelindustri, der forventer, at fremgangen ikke vil gælde for eksporten til Tyskland.
Fremgangen er tiltrængt. I 1996 faldte den danske møbeleksport tre pct. i forhold til 1995, viser tal fra Dansk Møbelindustri. Den samlede eksport løb op i 11,4 mia. kr. hvilket er 400 mio. kr. mindre end året før. Produktionen faldte med beskedne fem mio. kr., oplyser foreningen.
- Trods tilbagegangen er der lyspunkter at spore i årsopgørelsen for møbeleksporten, idet faldet ikke blev nær så kraftigt som frygtet for et halvt år siden. Faktisk steg møbeleksporten i andet halvår af 1996 over to pct. i forhold til samme periode året før, hvilket giver grobund for en vis optimisme angående udsigterne for møbeleksporten i 1997, siger Keld Korsager.
De børsnoterede møbelproducenter er Bodilsen Holding, Denka Holding, SIS International, System B8 og Vest-Wood.
Derudover ejer C. W. Obel 35 pct. af Skandinavisk Holding, der ejer møbelkoncernen Skandinavisk Industries.
- Stig Ørskov Pedersen (+45) 33 96 96 59.
(c) Reuters Limited 1997.
