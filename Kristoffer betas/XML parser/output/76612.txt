Valutareserve øget 5,2 mia i september-økonomer.

KØBENHAVN, 1 oktober (Reuter) - Valutareserven blev i september forøget med 5,2 mia. kr., når Nationalbanken onsdag den 2. oktober kl. 16.00 offentliggør tallet for Danmarks internationale likviditet.
Det er det gennemsnitlige resultat af fem danske økonomers bud på udviklingen i valutareserven i september. Økonomerne er blevet bedt om at skønne på ændringen i valutareserven uden at medtage statens nettolåntagning med udlandet. Økonomernes forudsigelser fordeler sig mellem en stigning på 2,0 mia. kr. til et plus på 7,0 mia.
I august var der en valutaudstrømning på 4,3 mia. kr. og Danmarks internationale likviditet faldt til 78,6 mia. danske kroner.
- Den senere tids pæne styrkelse af DKK over for DEM har givet anledning til spekulationer om en nedsættelse af reporenten fra de nuværende 3,5 pct. Disse vil givet blive forstærket, såfremt valutastillingen for september viser en pæn valutatilgang, som meget tyder på, mener økonomerne i Sydbank.
En mindre dansk nedsættelse af reporenten er derfor inden for rækkevidde, vurderer Sydbank.
Økonom Kai Lindberg fra Banque Indosuez deler renteoptimismen.
- Får vi en stigning i valutareserven er der mere end 50 pct. sandsynlighed for en selvstændig dansk reposænkning på torsdag den 3. oktober, mener Kai Lindberg fra Indosuez. (/klp).
(c) Reuters Limited 1996.
