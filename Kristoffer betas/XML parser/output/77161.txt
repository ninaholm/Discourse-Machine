Valuta - DEM styrkes fortsat mod USD.

KØBENHAVN, 29 oktober (Reuter) - D-marken fortsætter
tirsdag eftermiddag med at styrkes over for dollaren.
- Det er efterhånden bredt accepteret i markedet, at
der ikke kommer nogen tysk rentesænkning i denne omgang,
siger Graham Cocks fra Bank of Boston i London.
Seks tyske institutters forventninger til en tysk
vækst på 1,5 pct. i 1996 og 2,5 pct. i 1997 understøttes
af den tyske økonomiminister Günter Rexrodt.
- Sidste års cykliske svaghed er overstået, og den
begyndende økonomiske vækst vil fortsætte næste år, siger
Rexrodt.
Samtidig udtalte Bundesbank-medlem Koebnick, at han
ikke ser en svagere D-mark over for dollaren de næste to
år.
USD handles tirsdag eftermiddag til 1,5100 DEM
De seks institutter forudser, at den tyske offentlige
gæld vil være på 3,5 pct. i 1997 mod ØMU-kravet på 3,0
pct., hvilket vil udelukke Tyskland fra deltagelse i
ØMU&apos;ens tredie og afsluttende fase.
Koebnick mente, at en afvigelse på mere end 10 pct.
fra kravet ville være uacceptabelt, dvs. en gæld på 3,3
pct. Adspurgt hvorvidt en offentlig gæld på 3,2 pct. var
acceptabelt, svarede han &quot; måske &quot;.
Har dollaren problemer med D-marken, holder den bedre
stand mod den japanske yen, hvor 113,75 yen per dollar er
uforandret fra i formiddags.
DEM/DKK  USD/DKK FRF/DKK USD/JPY USD/DEM
Tirsdag   14.50  3,8415   5,8000  1,1360  113,75  1,5100
Tirsdag   11.00  3,8400   5,8045  1,1360  113,80  1,5120
(/clm).
(c) Reuters Limited 1996.
