CODAN FORVENTER VÆKST I 1997 EFTER GODT 1996.

KØBENHAVN, 10 januar (Reuter) - Forsikringsselskabet Codan kan se tilbage på et godt forsikringsår og forventer vækst i 1997, fremgår det af det seneste nummer af koncernens personaleblad, Dialogen, der udkom fredag.
Her gør lederne af de forskellige afdelinger status over 1996, og specielt Liv &amp; Pension og Privat &amp; Salg mener, 1996 har været et godt år.
- Vores gode investeringsresultater i 1996, hvor især aktier steg meget, betød, at bonusrenterne for 1997 blev forhøjet med en halv procent, siger direktør Mogens Andersen, Liv &amp; Pension.
- Liv &amp; Pension er et vækstområde, det betyder, vi har store målsætninger for 1997, siger han.
Vækstplanerne for Liv &amp; Pension skal ifølge Mogens Andersen bl.a. realiseres i Norge, hvor Codan i fjor søgte om koncession til at tegne livsforsikringer. Ansøgningen blev ikke færdigbehandlet i fjor.
- Vi håber nu, at dette sker i begyndelsen af det nye år, siger han.
Også Privat &amp; Salg har positive forventninger til året.
- Resultatet af efterårets kampagne viste, at den øgede fokus på pensionsopsparing er begyndt at give positiv effekt. Det tegner godt for 1997, siger Jens Futtrup, Privat &amp; Salg.
I modsætning til Liv &amp; Pension, går Privat &amp; Salg ikke med de store ekspansionsplaner.
- For at opnå målsætningerne om en øget vækst i porteføljen skal vi først og fremmest udbygge eksisterende kundeforhold, siger direktør Jens Futtrup fra Privat &amp; Salg.
Han nævner i personalebladet, at en række forbedringer af markedsføringen er ført ud i livet. Blandt andet fungerer Privat &amp; Salgs dialogmarkedsføring, hvor medarbejderne følger op på alle henvendelser fra kunderne.
- Codan har vel aldrig stået bedre markedsføringsmæssigt end her ved indgangen til 1997, skriver han i bladet.
Et af de områder, Privat &amp; Salg vil satse på i det kommende år, er ejendomsmarkedet.
- Vores interesse for ejendomsmarkedet vil også få øget fokus. Det nye samarbejde med Realgruppen er et bevis derpå. Men vores position vil også blive yderligere styrket på dette økonomisk attraktive og spændende marked, siger Jens Futtrup, Privat &amp; Salg.
I Codans erhvervssektor har strategien været mere defensiv i 1996.
- Gennem en helhjertet indsats fra alle er det lykkedes at fastholde vores markedsandel og samtidig forbedre det tekniske resultat væsentligt, fortæller Robert Kaufmann fra erhvervssektoren.
- Erhvervssektoren vil fortsætte den positive udvikling i det kommende år. Dette vil ske gennem en yderligere effektivisering af de administrative rutiner samt en specialisering af salgskorpset.
Marinesektoren forventer en lille nedgang i 1996 i forhold til de to tidligere år.
- Resultatet i marinesektoren forventes at blive tilfredsstillende omend ikke på niveau med 1994 og 1995, siger direktør Flemming Nielsen fra Codans marinesektor.
Han betegner det forgangne år som en blandet oplevelse.
- I lyset af den skærpede konkurrence valgte vi primært at satse på en bevarelse af vores eksisterende danske kundekreds, og vi kan nu konstatere, at det er lykkedes over al forventning. @
Codan forventer i sit seneste halvårsregnskab, at den positive udvikling i det forsikringstekniske resultat vil fortsætte i andet halvår. Første halvår af 1996 viste et ordinært overskud før skat på 443 mio. kr. mod 178 mio. kr. i samme periode i 1995.
Det ordinære resultat før skat i 1995 udgjorde 103 mio. kr. (/mbp).
(c) Reuters Limited 1997.
