Pæne BNP-tal peger mod bedre eksport - Nykredit.

KØBENHAVN, 30 juni (Reuter) - En stigning i BNP på 2,4 pct. i 1. kvartal 1997 på årsbasis, som offentliggjort af Danmarks Statistik mandag, er pænt, men ikke overraskende. Nettoeksporten på 2,9 pct. i 1. kvartal og tal fra industrien giver udsigt til en stigning i ekporten i 2. kvartal. Det mener økonom i Nykredit Bank, Henrik Asmussen.
- Ser man på tal fra industrien, så viser alt en høj eksport. Så vi kan se frem til en fortsat høj eksport i 2. kvartal med større bidrag til BNP, siger Henrik Asmussen.
Otte banker havde op til offentliggørelsen af dagens BNP-tal fra Danmarks Statistik ventet en stigning i væksten på mellem 2,8 pct. og 3,75 pct.
- Det hele ser meget fornuftigt ud, og der er ikke noget, der springer i øjnene, men det indikerer en fortsat pæn moderat fremgang i dansk økonomi, siger Henrik Asmussen.
Nykredit Bank forventer for hele 1997 en eksport på 3,0 pct. og en import på 2,5 pct. BNP for hele året venter banken ender på 2,6 pct.
- Carl Johan Corneliussen (+45) 33 96 96 57.
(c) Reuters Limited 1997.
