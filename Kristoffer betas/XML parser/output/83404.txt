Regering har brugt klodset fremgangsmåde - CD.

KØBENHAVN, 6 maj (Reuter) - Regeringen har brugt en klodset fremgangsmåde, da den indgik forlig med SF og Enhedslisten om et økonomisk indgreb, mener den tidligere regeringspartner CD.
- Midt i en finanslov går man hen og ændrer finansloven fuldstændig henover hovedet på os. Det betragter vi som en meget dårlig behandling, som vi er temmelig forbløffet over. Det er en ret klodset fremgangsmåde, sagde CD-lederen, Mimi Jakobsen, til Radioavisen kl. 12.00.
Regeringen offentliggjorde mandag et økonomisk indgreb, som vil forbedre den såkaldte DAU-saldo med ca. 2,4 mia. kr.
- Det vi gør nu, er at jeg beder om at få en samtale med statsministeren for at høre, om han fortsat regner med CD som parlementarisk grundlag, eller hvor er vi egentlig henne, sagde Mimi Jakobsen til Radioavisen.
Hun håber ikke, at regeringen laver flere forlig med venstrefløjen, men hun ønsker ikke at oplyse, om partiet fortsat støtter den nuværende regering.
- Hvem vi støtter efter et nyvalg, redegør vi for, når valget bliver udskrevet, sagde Mimi Jakobsen.
- Ole Mikkelsen (+45) 33 96 96 54.
(c) Reuters Limited 1997.
