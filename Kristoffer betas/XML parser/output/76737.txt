UDTRÆDEN AF KFX FÅR KUN KORTVARIG EFFEKT - SAS.

KØBENHAVN, 7 oktober (Reuter) - Hos SAS i Stockholm forventer man ikke, at en eventuelt nedrykning fra aktiemarkedets 1. division, KFX-indekset, vil få den helt store effekt på længere sigt.
- Hvis SAS Danmark ryger ud af indekset kan det godt betyde noget på kort sigt for aktieudviklingen, men på længere sigt vil det ikke få nogen betydning. De fleste som investerer i SAS gør det som en langsigtet investering, siger senior vicepresident for public relatios i SAS, Peter Fossmann til Reuters Finans mandag.
I analytiker kredse vurderes det, at kursen på SAS Danmark vil falde, og at det kan blive et problem for koncernen at hente yderligere kapital over Fondsbørsen, hvis selskabet ryger ud af KFX-indekset.
- Jeg tror ikke, at det bliver noget problem med at kunne hente penge over børsen hvis vi ikke er med i indekset. Hverken i Sverige eller i Norge er SAS-aktien med i det ledende indeks, og her har vi indtil nu ikke haft problemer af denne art, fortsætter han.
SAS Danmark står sammen med Topdanmark og EAC til at ryge ud af KFX-indekset, når den nye sammensætning bliver fastlagt den 1. november, viser en opgørelse fra Københavns Fondsbørs, som Reuters Finans er kommet i besiddelse af. De tre nye selskaber i indekset bliver BG Bank, Chr. Hansen og Sophus Berendsens A-aktie. (/jnu).
(c) Reuters Limited 1996.
