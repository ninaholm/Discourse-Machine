CAPTIVES UDGØR IKKE EN TRUSSEL - FORSIKRINGSDIR.

KØBENHAVN, 2 december (Reuter) - Markedet for de såkaldte captives er yderst begrænset i Danmark, og de udgør ikke en trussel mod forsikringsselskaberne, fremgår det af en artikel i Tidsskriftet Forsikring.
- At der skulle være 80-90 selskaber undervejs med egne captives, som det er fremgået af artikler i dagspressen, er for mig at se noget sludder. Så mange selskaber er der slet ikke, der overhovedet kan have en interesse i at lave et captive, siger vicedirektør Robert Kaufmann fra Codan til bladet.
Captive er en avanceret form for selvforsikring, hvor store erhvervsvirksomheder opretter et forsikringsselskab, der skal varetage selskabets forsikringsanliggender.
Betingelsen for at lave et captive er, at man har en præmie af en ganske betragtelig størrelse.
- Vi opererer med en minimumsgrænse på fire-fem mio. kr. pr. klasse, før det vil kunne betale sig, siger vicedirektør Bjørn Klausen fra Tryg-Baltica.
Det fremgår af artiklen, at de nuværende lave præmieniveau gør det uinteressant at lave captive i øjeblikket. (/olm).
(c) Reuters Limited 1996.
