Crisplant skærer ned i USA - koncerndir.

KØBENHAVN, 11 juni (Reuter) - Udsættelsen af det amerikanske postvæsens projekt om indkøb af nye sorteringsanlæg med op til 180 dage får nu konsekvenser for de ansatte i Crisplants amerikanske datterselskab. Ledelsen i Crisplant uddelte således i mandags fyresedler til 12 medarbejdere i produktionen.
- Vi har mandag internt meddelt, at vi reducerer medarbejderstaben i USA med 12 ansatte. Det skal ses i lyset af, at der nu kommer et hul i produktionen, og det må vi som ledelse disponere efter, siger koncerndirektør Torben Bjerre-Madsen til Reuters Finans onsdag.
Torben Bjerre-Madsen tilføjer, at der nu ialt er 75 ansatte tilbage i USA.
Udskydelsen af det såkaldte TMS-system skyldes, ifølge Torben Bjerre-Madsen, at de leverede sorteringsanlæg ikke lever op til den ønskede kapacitet.
- US Post havde fra centralt hånd bestemt størrelsen af kapaciteten, men det viser sig, at kapaciteten ikke er stor nok. Det er således et internt problem i US Post og har intet at gøre med kvaliteten af vores sorteringsanlæg, fortsætter han.
Torben Bjerre-Madsen forklarer, at selskabet nu er ved at opgradere anlæggene, og kunsten er at gøre det uden, at prisen bliver sat tilsvarende op.
- Udsættelsen betyder desuden, at vores to konkurrenter (Siemens, Rapistan Demag, red.) nu får mulighed for at få deres systemer op på niveau med vores. Men vi er fulde af fortrøstning til, at vores eget koncept er supergodt, siger Torben Bjerre-Madsen.
Crisplant har indtil videre fået ordrer på 11 sorteringsanlæg til US Post, men skulle US Post vælge at annulere ordrerne, får Crisplant en del af sine penge.
- Ifølge vores kontrakt med US Post skal vi stilles, som om ordren var blevet gennemført. Det vil sige, at vi får vores dækningsbidrag på produktionen, fortsætter han.
US Post skal i alt bruge 286 nye anlæg, der oprindelig skulle installeres over en periode på 10 år. Den samlede investeringsramme er sat til 3,3-5,0 mia. kr., svarende til en pris per anlæg på to-tre mio. US-dollar eller ca. 13-19,5 mio. kr.
Crisplant har etableret sig i USA specielt med henblik på levering af sorteringssystemerne til US Post, men Torben Bjerre-Madsen mener, at der er mange andre potentielle projekter i USA.
- En del af vores kundeunderlag kan forsvinde, men vi er inde i andre interessante projekter i USA, siger Torben Bjerre-Madsen.
Ifølge Torben Bjerre-Madsen forventer Crisplant, at en tredjedel af omsætningen kommer fra USA, en tredjedel fra Fjernøsten og en tredjedel fra Europa og resten af verden.
- Vi får hele tiden nye ordrer ind, men vores ordreindgang går dog lidt langsommere for tiden. Det har vi allerede meddelt i halvårsmeddelelsen, og ellers vil jeg ikke kommentere det nærmere, siger Torben Bjerre-Madsen.
Han oplyser, at Crisplant budgetterer med en gennemsnitlig ordreindgang i dette regnskabsår på 100 mio. kr. om måneden stigende til 125 mio. kr. til næste år.
Det seneste års uro omkring Crisplant med nedjusteringer og ledelsesskift har ikke skræmt kunderne væk, vurderer Crisplant-direktøren.
- Det har vi stort set ikke mærket noget til. De fleste af vores kunder har ikke læst danske aviser. Til gengæld har vores konkurrenter været flittige til, at fortælle om vores problemer, siger Torben Bjerre-Madsen.
Crisplant nedjusterede i midten af maj sine forventninger til det økonomiske resultat for 1996/97 på baggrund af det amerikanske postvæsens udskydelse af TMS-projektet.
Århus-selskabet forventer nu et mindre underskud efter hidtil at have set frem til et beskedent overskud efter nedturen i 1995/96, der gav et minus på 114 mio. kr. fra en omsætning på 874 mio. kr.
- Jørn Nurkka (+45) 33 96 96 55.
(c) Reuters Limited 1997.
