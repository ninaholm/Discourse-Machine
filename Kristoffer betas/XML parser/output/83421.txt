Mindre risiko for valg på FL98 efter indgreb - Uni.

KØBENHAVN, 6 maj (Reuter) - Risikoen for et valg i forbindelse med forhandlingerne om næste års finanslov er blevet mindre, men sandsynligheden er fortsat til stede, vurderer analytikere fra Unibank Markets i forlængelse af regeringens aftale med SF og Enhedslisten om et økonomisk indgreb.
- Indgrebet gør det muligt for regeringen at præsentere et blødere og mere valgegnet finanslovsforslag til august, men chancen for et efterårsvalg må alligevel vurderes til at være mindsket efter gårsdagens politisk forlig, skriver økonomerne i en analyse.
Selv om regeringen har understreget, at døren står åben for forhandlinger om finansloven med den borgerlige opposition, så mener Unibank, blokkene i dansk politik er blevet mere synlige.
- Konsekvensen synes at være en yderligere blokdeling i dansk politik, hvor to traditionelle garanter for samarbejde over midten (CD og de Radikale) nu klart vælger side. Dette øger sandsynligheden for, at det næste folketingsvalg bliver et valg mellem to blokke.
(c) Reuters Limited 1997.
