LINDØ HAR HANDLET KORREKT I VÆRFTSSAG - APM.

KØBENHAVN, 12 november (Reuter) - A. P. Møller Gruppen afviser, at Lindø Værftet risikerer at skulle betale 252 mio. kr. tilbage i for meget modtaget værftsstøtte i forbindelse med bygningen af tre skibe til en Saudiarabisk reder i 1992.
Det fremgår af udtalelser fra direktør i A. P. Møller Gruppen, Knud Pontoppidan. Værftsstøttesagen er beskrevet i dagbladet Børsen tirsdag.
- Der er ikke noget nyt i Børsens artikel. Lindø har alle de nødvendige godkendelser og har optrådt korrekt, siger Knud Pontoppidan til Reuters Finans.
Ifølge Børsen er risikoen for en tilbagebetaling blevet større, efter at erhvervsminister Mimi Jakobsen satte en nærmere undersøgelse af dansk værftstøtte i gang samt af de undersøgelser, som EU-kommissionen nu foretager.
Sagen vedrørende de tre skibe - den såkaldte VELA-sag - er dukket op igen i et notat fra revisionsfirmaet Coopers &amp; Lybrand til Erhvervsministeriet i oktober.
Coopers &amp; Lybrand kom i maj med sin undersøgelse af dansk værftsstøtte i perioden 1985 til 1995. (/uha).
(c) Reuters Limited 1996.
