Økonomi forsinker virksomhedsregister - Jelved.

KØBENHAVN, 13 august (Reuter) - Det Centrale Virksomhedsregister (CVR) bliver forsinket, fordi det har vist sig ikke at kunne hvile i sig selv økonomisk ved brugerindtægter, fremgik det onsdag af en redegørelse til Folketingets finansudvalg fra økonomiminister Marianne Jelved.
Der er derfor sat en ny konsulentundersøgelse i gang for at for klarlagt, om CVR-projektet kan køre økonomisk rundt med visse nye ændringer, men sådan at der stadig kommer administrative lettelser for små og mellemstore virksomheder med en on-line model i realtid, hvor oplysningerne løbende opdateres.
Ved CVR-lovens vedtagelse i fjor var det forudsætningen, at virksomhedsregistreringen skulle køre rundt økonomisk ved brugerindtægter på årligt ca. 15. mia.kr.
Men på licitationen kom det frem, at alene udviklingsomkostningerne svingede mellem 15 og 31 mio.kr. - mod de forventede 7,5 mio.kr.
På det grundlag besluttede ministeren at bede nogle eksterne konsulenter om at se på hele projektet igen, og om det kan gøres på en anden måde, sådan at det stadig kan hvile i sig selv.
Det fremgår af redegørelsen fra Danmarks Statistik, som ministeren fremsendte til offentliggørelse onsdag, at hun venter med at have den nye konsulentundersøgelse færdig ultimo september, hvorefter hun lover at vende tilbage til udvalget.
- Erik Matzen (+45) 33 96 96 51.
(c) Reuters Limited 1997.
