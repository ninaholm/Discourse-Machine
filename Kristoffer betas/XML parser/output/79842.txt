VÆRFTER HAR FULGT DANSKE STØTTEREGLER - FORENING.

KØBENHAVN, 5 februar (Reuter) - De danske skibsværfter har fulgt anvisningerne fra de danske myndigheder og er derfor ikke enig i EU-Kommissionens afgørelse om, at Lindø Værftet skal betale ca. en mio. kr. tilbage i ulovligt modtaget statsstøtte. Det skriver Skibsværftsforeningen i en meddelelse onsdag.
- Kommissionens beslutning er begrundet i en opgørelse af støttegrundlaget, som er forskellig fra de vejledninger og godkendelser, der er meddelt af danske myndigheder, og som præcist er blevet fulgt, skriver foreningens adm. direktør Thorkil H. Christensen.
Trods værftsforeningens indsigelser, har Lindø Værftet meddelt, at det vil betale det skyldige beløb tilbage.
- Skibsværftsforeningen forventer selvsagt, at Kommissionen - uanset omstændighederne og de pågældende regeringers holdninger - vil være lige så nøjeregnende med hensyn til overholdelse i andre medlemslande af såvel støtteregler som kapacitetsbegrænsninger, skriver Thorkil H. Christensen. (/mbp).
(c) Reuters Limited 1997.
