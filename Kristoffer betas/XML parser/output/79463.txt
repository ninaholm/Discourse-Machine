FALDENDE PRIVATFORBRUG GAVNER RENTEN - INDOSUEZ.

KØBENHAVN, 27 januar (Reuter) - Tegn på yderligere afdæmpning i privatforbruget i de netop offentliggjorte engros-og råvarepriser for december 1996 gavner udviklingen i den danske rente. Det skriver Banque Indosuez i en kommentar til dagens tal fra Danmarks Statistik.
- Priserne på forbrugsvarer, og her første og fremmest dansk producerede, faldt fra november til december. Det er efter vor opfattelse udtryk for en yderligere afdæmpning i privatforbruget og underbygger forventningerne om stigende opsparing og en afmatning i efterspørgslen, hvilket er positiv for renteudviklingen, skriver økonom i Banque Indosuez, Kai Lindberg.
DS-tallene viser, at priserne på forbrugsvarer samlet er faldet fra indeks 103,3 i november til 103,1 i december.
Bag det samlede fald i forbrugerpriserne ligger et fald i de dansk producerede forbrugsvarer på 0,4 indekspoint til 104,0 i december fra 104,4 i november.
Til gengæld steg priserne på importvarer til forbrug med 0,4 indekspoint til 100,7 i december mod 100,3 i november. I alt steg engrospriserne i december med 1,2 pct. i forhold til december 1995. Råvarepriserne steg 5,7 pct. i samme periode, viste tallene fra Danmarks Statistik. (/mbp).
(c) Reuters Limited 1997.
