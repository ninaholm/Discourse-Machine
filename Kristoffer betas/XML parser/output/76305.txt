Valuta - Ændrede renteforventninger svækker USD.

KØBENHAVN, 16 september (Reuter) - På valutamarkedet
har ændrede forventninger til den amerikanske
renteudvikling påvirket US-dollar mandag morgen og
formiddag. Dollaren er sivet lidt i en omsætningssvag
handel.
- Dollaren falder ned på lavere niveauer, efterhånden
som markedet nedtoner forventningerne til stigende
amerikanske renter, siger valutahandlere.
Den endelige afgørelse vedrørende renterne ventes at
falde den 24. september, når den amerikanske centralbank
holder sit næste møde.
Samtidig er der kommet lidt mere ro over situationen i
Irak, hvilket også er med til at fjerne købere fra den
amerikanske dollar, mener markedsdeltagere.
D-marken har ikke bevæget sig meget i de europæiske
kryds, og dealere på valutamarkedet forudser bevægelser
inden for snævre rammer mandag.
Der vil især være fokus på den franske franc i denne
uge, hvor det længe ventede budget for 1997 offentliggøres
på onsdag. Analytikere venter dog ikke de store
overraskelser i forbindelse med budgettet, og francen er
i dag styrket lidt til 3,4085 fra 3,4109 sent fredag.
DEM/DKK  USD/DKK FRF/DKK USD/JPY USD/DEM
Mandag    11.10  3,8530   5,8210  1,1300  110,45  1,5100
Fredag    14.52  3,8540   5,8220  1,1280  110,25  1,5110
(/klp).
(c) Reuters Limited 1996.
