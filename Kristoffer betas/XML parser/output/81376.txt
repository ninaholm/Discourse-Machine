Aktieomsætning på 28,1 mia kr i februar - KF.

KØBENHAVN, 12 marts (Reuter) - Aktieomsætningen på Københavns Fondsbørs (KF) androg i februar 28,1 mia. kr. i kursværdi. Det svarer til en fremgang på 77 pct. i forhold til februar 1996, men til et fald på 15 pct. i forhold til rekordomsætningen i januar 1997, oplyser KF i en pressemeddelelse onsdag.
Ud over den egentlige aktiehandel androg den repo-baserede del af markedet 5,3 mia. kr. - en stigning på fem pct. i forhold til januar.
- Den mest omsatte aktie blev Den Danske Bank med 2,4 mia. kr. Derefter fulgte Novo Nordisk B med knap 2,0 mia. kr. Tele Danmark B, Unidanmark og Danisco fik hhv. 1,7 mia. kr., 1,6 mia. kr. og 1,5 mia. kr i omsætning, skriver Fondsbørsen.
(c) Reuters Limited 1997.
