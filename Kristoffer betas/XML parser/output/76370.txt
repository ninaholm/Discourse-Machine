DANISCO FASTHOLDER FORVENTNING TIL 1996/97.

KØBENHAVN, 18 september (Reuter) - Daniscos bestyrelsesformand Hugo Schrøder fastslog tirsdag på selskabets generalforsamling at forventningerne til regnskabsåret 1996/97 bliver fastholdt, fremgår det af en meddelelse fra Danisco.
I årsregnskabsmeddelelsen for 1995/96 fremgik det at Daniscos langsigtede mål er, at resultatet stiger med gennemsnitlig 10-12 pct. om året.
- Regnskabsåret 1996/97 forventes at leve op til resultatvækst i denne størrelsesorden. På baggrund af de hidtil opnåede resultater i indeværende regnskabsår fastholder bestyrelsen forventningen, udtalte bestyrelsesformanden på generalforsamlingen.
Udbyttet blev fastsat til 4,20 kr. pr 20 kr. aktie mod 3,20 kr. sidste år.
Generalforsamlingen gav bestyrelsen bemyndigelse til at udstede medarbejderaktier til en kurs på 60 kr. pr. aktie.
I sin beretning udtalte Hugo Schrøder, at rammebetingelserne for at drive erhvervsvirksomhed i Danmark er gode.
- Det gælder især på det makroøkonomiske niveau. Fastkurspolitikken, den markant lavere inflation og det lavere nominelle renteniveau har virket godt på produktions-og afsætningsmulighederne og har muliggjort en moderat omkostningsudvikling, sagde Hugo Schrøder.
Der var dog ikke kun roser til regeringen. Specielt på uddannelsesområdet savner formanden en mere offensiv og seriøs satsning, fremgår det af meddelelsen. (/jnu).
(c) Reuters Limited 1996.
