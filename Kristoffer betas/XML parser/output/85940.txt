Maersk-transport fra Sydkorea stiger 32 pct - blad.

KØBENHAVN, 22 juli (Reuter) - Maersk Line&apos;s containertransport fra Sydkorea til Nordamerika steg i årets første halvdel med 32,2 pct. i forhold til samme periode året før, skriver The Korea Economic Weekly i sin mandagsudgave.
Ifølge bladet transporterede Maersk i årets første halvdel 9.048 TEU (tyve fods containerenheder) ud af en samlet transport mellem Sydkorea og Nordamerika på 149.724 TEU. Den samlede transport steg i årets første halvdel 8,6 pct. og alene i andet kvartal 11,4 pct., fremgår det.
Maersk Lines samarbejdspartner Sea-Land oplevede i årets første halvdel et fald på 6,8 pct. til 9.076 TEU i containertrafikken fra Sydkorea til Nordamerika.
En af de største markedsdeltagere i trafikken fra Sydkorea til Nordamerika er det sydkoreanske rederi Hyundai Merchant Marine, der i første halvår flyttede 25.529 TEU fra Sydkorea til Nordamerika - en stigning på 35,1 pct. i forhold til samme periode sidste år.
Ifølge den britiske shippingavis Lloyd&apos;s List og den japanske nyhedstjeneste Jiji Press indgik Hyundai tirsdag en aftale med alliancen af containerrederier i Global Alliance med virkning fra første kvartal 1998. Allerede i år vil samarbejdet dog begynde på Pacific-ruterne og ruterne mellem Europa og Fjernøsten.
Global Alliance omfatter det japanske rederi Mitsui O.S.K, Orient Overseas Container Line fra Hong Kong, amerikanske American President Lines, Malaysia International Shipping Corp. og hollandsk-britiske P&amp;O Nedlloyd.
- Stig Ørskov Pedersen (+45) 33 96 96 59.
(c) Reuters Limited 1997.
