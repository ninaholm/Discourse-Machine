Kurspleje-efterforskning kan tage to måneder - RB.

KØBENHAVN, 2 maj (Reuter) - Bagmandspolitiet er i fuld gang med at undersøge det materiale, som blev indsamlet under en ransagning torsdag hos den person, som er sigtet for kursmanipulation med aktierne i fire børsnoterede selskaber.
- Det er svært at sige, hvor længe undersøgelsesfasen vil vare, da det er første gang, vi beskæftiger os med denne type sager, men jeg regner med, at der godt kan gå et par måneder, inden vi er færdige med efterforskningen, siger kriminalinspektør Arne Graa fra Bagmandspolitiet til Ritzaus Bureau.
Arne Graa betegner sagen som &quot;usædvanlig&quot;, men har ingen yderligere kommentarer.
Torsdag anmodede Finanstilsynet Bagmandspolitiet om at undersøge, om der er foretaget kurspleje med aktierne i byggematerialeselskabet Christensen &amp; Nielsen, tråd-og metalvarevirksomheden Expedit, AGF Kontraktfodbold og trælastvirksomheden HT Defta.
Overtrædelse af Værdipapirhandelslovens bestemmelser om kursmanipulation kan straffes med bøde, hæfte eller i særlig grove tilfælde fængsel i op til fire år.
Aktierne i de fire selskaber har alle siden februar haft en markant større kursfremgang end KFX-indekset over Fondsbørsens vigtigste aktier. Efter politianmeldelsen placerede Fondsbørsen de fire selskabers aktier på observationsliste, foreløbigt indtil den 12. maj.
- Redaktionen (+45) 33 96 96 56.
(c) Reuters Limited 1997.
