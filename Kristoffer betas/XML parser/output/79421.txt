NYBYGGERI ØGES I 1997 OG 1998 - ENTREPRENØRER.

KØBENHAVN, 27 januar (Reuter) - Fremgangen i nybyggeriet vil fortsætte i 1997 og 1998, skriver Entreprenørforeningen i sin konjunkturanalyse.
I 1996 var stigningen i nybyggeriet på 70 pct. i forhold til kriseåret 1995.
- I 1997 fortsætter fremgangen i nybyggeriet, omend stigningstakten bliver mere afdæmpet med en vækst på godt to pct. I 1998 forventes en stigningstakt på knap seks pct. Nybyggeriet vil da ligge tre mio. kvm. lavere end under højkunjunkturen i 1996, skriver Entreprenørforeningen.
Når væksten i byggeriet ventes at blive lavere i år end i fjor skyldes det, at landbrugsbyggeriets fremgang bliver vendt til stagnation eller en lille tilbagegang. I 1996 steg landbrugsbyggeriet ellers med en halv mio. kvm. pga. fremgangen for svineavlerne.
- Den nærmest eksplosionsagtige stigning i byggeriet af svinestalde forventes at være en engangsforeteelse, og det antages, at der sker en vis mætning af behovet for nye svinestalde, lyder det i analysen.
Målt på areal var nybyggeriet i 1996 på 6,880 mio. kvm. I 1997 ventes det at blive på 7,040 mio. kvm., og for 1998 på 7,440 mio. kvm.
Stigningen vil især ligge inden for boligbyggeriet. Her venter entreprenørforeningen, at antallet af kvm. vil vokse fra 2,03 mio. i 1996 over 2,25 mio. i 1997 til 2,6 mio. i 1998.(/mbp).
(c) Reuters Limited 1997.
