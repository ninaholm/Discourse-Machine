DDB betalte strategisk overpris for Östgöta - DDB.

KØBENHAVN, 1 maj (Reuter) - Den Danske Banks ledelse kalder prisen på 2,4 mia. kr. for aktiemajoriteten i den svenske bank, Östgöta Enskilda Bank, for en strategisk overpris fremgår det af bankens personaleblad, Danske Bank Nyt.
- Alternativet til køb ville have været etablering, og det ville være meget dyrere. Man kan måske godt sige, at vi har betalt en strategisk overpris, men prisen er set med international målestok ikke for høj, og vi får nogle fordele gennem et opkøb, som vi ikke kunne få på andre måder, siger underdirektør Jørgen Klejnstrup til bladet.
Jørgen Klejnstrup, der er chef for bankens Udenlandske Enheder, tilføjer, at en etablering med et så omfattende filialnet også ville have taget meget lang tid.
Gennem købet af den svenske bank har DDB således sikret sig et filialnet på 29 filialer i Sverige, og ifølge underdirektøren skal dette net udbygges i de kommende år.
- Hvor mange filialer, vi skal op på, tør jeg ikke spå om, men i løbet af de første år, er det et mål, at vi skal være tilstede i alle byer med mere end 100.000 indbyggere, fortsætter han.
I samme personaleblad skriver aktieanalytiker Troels Jensen, fra bankens aktieanalyseafdeling, at den svenske banksektor for tiden er inde i en struktur-fornyelse, der medfører fusioner, opkøb og besparelser. En situation de danske banker oplevede i begyndelsen af 90&apos;erne.
Ifølge analytikeren er de svenske banker løbet tør for de faktorer, der skaber en fremgang i indtjeningen og dermed i aktiekursen.
- Det er derfor naturligt for de svenske banker at se på deres omkostninger - og dermed på hele deres forretningsmæssige struktur, skriver analytikeren.
Den Danske Bank købte den 16. marts 1997 aktiemajoriteten i Östgöta Enskilda Bank, og det er bankens hensigt at eje banken fuldt ud.
- Redaktionen (+45) 33 96 96 56.
(c) Reuters Limited 1997.
