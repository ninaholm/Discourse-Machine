BNP-TAL AFLIVER VÆKSTPAUSE DEFINITIVT - JYSKE BANK.

KØBENHAVN, 30 september (Reuter) - Med offentliggørelsen af væksten i bruttonationalproduktet (BNP) i andet kvartal 1996 er vækstpausen i den danske økonomi nu definitivt aflivet. Det siger økonom Søren Nielsen fra Jyske Bank i en kommentar til tallene.
- Overordnet er det nu definitivt bekræftet, at vækstpausen i dansk økonomi er forbi, siger Søren Nielsen.
Danmarks Statistik kunne mandag melde om en stigning i BNP i andet kvartal på 2,3 pct. i forhold til samme periode året før. I forhold til første kvartal 1996 steg BNP sæsonkorrigeret med 1,0 pct.
I sammensætningen af væksten overrasker investeringerne positivt, mener Jyske Banks økonom. Investeringerne steg i årets andet kvartal hele 2,9 pct.
Det er ligeledes værd at bemærke, at det offentlige forbrug bidrager til at trække op i væksten.
- Det peger i retning af regeringens prognose for det offentlige forbrug i 1996 er undervurderet, siger Søren Nielsen.
Det offentlige forbrug steg 0,8 pct. i andet kvartal 1996.
Derimod voksede det private forbrug ikke i den takt Jyske Bank havde ventet. Privatforbruget steg blot 0,3 pct. i andet kvartal.
BNP-tallet ligger på linje med bankens forventning om en samlet BNP-vækst på 2,0 pct. i hele 1996, fremhæver Søren Nielsen.
For første halvår under et udgør væksten i alt 1,5 pct. i forhold til samme periode året før, oplyste Danmarks Statistik tidligere mandag. (/pbt).
(c) Reuters Limited 1996.
