FORTSAT RELATIVT MANGE BANKANSATTE - K SØRENSEN.

KØBENHAVN, 3 marts (Reuter) - Selvom den finansielle sektor i Danmark - inklusive Den Danske Bank - fornylig har meldt ud om nye afskedigelser, vil udviklingen i de kommende år gå i retning af en yderligere reduktion af medarbejdere inden for den finansielle sektor. Det er bankdirektør Knud Sørensen fra landets største pengeinstitut ikke i tvivl om, fremgår det af en kommentar i det seneste nummer af Aktionærnyt.
- Sammenligner vi os med udlandet, har vi fortsat en relativt høj beskæftigelse inden for sektoren, skriver Knud Sørensen til bankens aktionærer.
Knud Sørensen stiller i Aktionærnyt selv spørgsmålet om, der ingen grænser er for, hvor meget man skal blive ved med at skære ned.
- Jo, det mener jeg der er. For Den Danske Banks vedkommende vil der nok være en form for udefinerlig smertegrænse. Vi skal værne om det, man kunne kalde bankens &quot;sjæl&quot;. I dette ligger der ikke noget løfte om, at vi ikke også i de kommende år kan komme ud for at skulle skære ned. Men vi vil arbejde på, at det bliver sidste gang, at banken afskediger så mange medarbejdere på en gang, svarer Knud Sørensen selv.
I januar offentliggjorde Den Danske Bank planerne om at opsige 350 medarbejdere i februar og yderligere 150-200 medarbejdere i andet halvår 1997.
- Per Bech Thomsen (+45) 33 96 96 56.
(c) Reuters Limited 1997.
