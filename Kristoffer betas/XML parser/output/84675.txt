Skattetrykket falder trods amtsaftale - RB.

KØBENHAVN, 12 juni (Reuter) - Selv om amterne i gennemsnit kan hæve skatterne med 0,5 procentpoint til næste år, vil det samlede skatte-og afgiftstryk ikke stige, skriver Ritzaus Bureau (RB).
Det garanterede finansminister Mogens Lykketoft (S), da aftalen mellem regeringen og Amtsrådsforeningen blev præsenteret.
Samtidig med at skatteborgerne skal betale mere til amtskasserne, falder den såkaldte bundskat nemlig med to procentpoint. Det betyder ifølge finansministeren, at det samlede skattetryk falder med 0,8 procentpoint.
Forudsætningen er, at de kommunale skatter holdes i ro.
- Det er vores udgangspunkt, at de kommunale skatter ikke skal stige. Men der er en meget bred margin. Indkomstskatten skal stige med den dobbelte procentsats, hvis den bare skulle op på uændret skattetryk, og det vil jo under ingen omstændigheder ske, sagde Lykketoft.
- Redaktionen (+45) 33 96 96 56.
(c) Reuters Limited 1997.
