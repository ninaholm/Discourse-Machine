Kbh Luft vil drive andre lufthavne - Boserup.

KØBENHAVN, 1 maj (Reuter) - Københavns Lufthavne ser så store strategiske muligheder i at drive og eventuelt eje lufthavne i andre lande, at selskabet meget seriøst overvejer at tage dette skelsættende skridt. Det sagde adm. direktør, Niels Boserup, da han torsdag var vært for Den Danske Finansanalytikerforening.
- Vi venter på det helt rigtige projekt for at få nogle erfaringer med aktiviteter i udlandet. Det er ikke sådan, at det bliver noget stort til at starte med, sagde Niels Boserup.
Han tilføjede, at den endelige beslutning om at gå udenlands endnu ikke er godkendt af bestyrelsen, men organisationen er allerede gearet til at påtage sig visse konsulent-lignende opgaver indenfor lufthavnsindustrien.
Københavns Lufthavne er i flere tilfælde direkte blevet kontaktet af andre internationale lufthavne, der ønskede lufthavnens assistance og gøre brug af den opbyggede ekspertise.
Det skyldes primært, at meget få lufthavne har gennemgået samme udvikling som Københavns Lufthavne med først en privatisering, trimning af selskabet med efterfølgende børsnotering og nu en markant udbygning af lufthavnen, som selskabet selv står for. Det har selskabet håndteret så professionelt, at det i internationale kredse har opbygget et godt renommé, sagde Niels Boserup.
Han anser selskabets strategiske udviklingsmuligheder i København for begrænsede, når den store udbygningsplan er på plads. Det vil derfor være oplagt at udnytte den opbyggede ekspertise, sagde han.
- Vi overvejer seriøst, hvordan vi kan komme ind i andre lufthavne, sagde Niels Boserup.
Han var dog varsom med at sige noget mere konkret om, hvorvidt Københavns Lufthavne selv vil skyde penge i andre lufthavne, selv om det er her de store penge ligger.
- Det er i et hele, i syntesen af de forskellige bestanddele af en lufthavn, at den virkelige værdi ligger. Det er det, vi er gode til, sagde Niels Boserup.
Han ville ikke afvise, at Københavns Lufthavne kun går ind i driften af en anden lufthavn og overlader ejerskabet til en større investor, selv om marginerne for den slags aktiviteter ikke er så høje, som Københavns Lufthavne kan præstere for sin egen lufthavn i Kastrup.
Desuden skal selskabet i de kommende tre år investere ca. tre mia. kr. i udbygningen af Københavns Lufthavn, hvilket indskrænker muligheder for at skyde kapital i andre lufthavne.
(c) Reuters Limited 1997.
