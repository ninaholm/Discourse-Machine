DDB tager afstand fra påstande i tv-udsendelse.

KØBENHAVN, 1 april (Reuter) - Den Danske Bank tager nu afstand fra en udsendelse på tv i sidste uge, hvor det blev hævdet, at banken beregner sig en skjult fortjeneste ved handel med værdipapirer.
- Banken skal tage afstand fra udsendelsens konklusion herom samt fra anbringendet om, at bankens praksis teknisk set er ulovligt, hedder det i en pressemeddelelse fra banken.
Den Danske Bank henviser til, at det fremgår af den nota for handlen, som kunderne får som dokumentation, hvad der er handelsprisen for såvel køb som salg.
- Herved oplyses, hvilken forskel banken beregner ved henholdsvis køb og salg, hedder det i pressemeddelelsen.
Banken gør også opmærksom på, at udbuds-og købskurser på Fondsbørsen ikke nødvendigvis er udtryk for, at der har været foretaget handler til disse kurser.
- Banken handler værdipapirer med kunderne via sin egen beholdning, hvilket også fremgår af notaen. Derved kan der handles i så små ordrer, at alle ordrer normalt kan gennemføres, hvilket ellers ikke ville være tilfældet, skriver banken.
I pressemeddelelsen tager banken afstand fra udsendelsens metoder, hvor der blev brugt skjult kamera.
- Grunden til, at banken ikke ønskede at deltage i den nævnte tv-udsendelse, var netop den form og det sigte, som banken forventede, at udsendelsen havde, skriver Den Danske Bank.
- Ole Mikkelsen (+45) 33 96 96 54.
(c) Reuters Limited 1997.
