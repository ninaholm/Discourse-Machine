UDSIGT TIL GODT 1997 FOR TANKSSKIBE - SKIBSMÆGLER.

KØBENHAVN, 6 januar (Reuter) - Der er udsigt til, at tankskibene går endnu et godt år i møde med stigende fragtrater, mens det for skibe med tørlast stadig ikke ser for lyst ud, vurderer det norske skibsmæglerfirma R. S. Platou Shipbrokers i sin månedsrapport for december.
For tanksskibenes vedkommende forudser Platou, at behovet for at transportere olieprodukter i 1997 vil stige med samme takt som i år. I 1996 har skibsmæglerfirmaet foreløbigt beregnet, at der var tale om en stigning på fire-fem pct.
- Vi forventer, at den søbårne oliehandel rent volumen-mæssigt i 1997 vil blive øget med cirka den samme stigning som i 1996, transportdistancerne vil falde yderligere, og efterspørgslen efter tonnage vil stige to-tre pct., skriver Platou.
Endvidere vil Iraks genoptagelse af olieeksport få betydning for oliepriser, behovet for transport af olie, samt hvor langt olien skal transporteres. Det kan øge behovet for tankskibe yderligere, vurderer skibsmæglerfirmaet.
- Baseret på disse antagelser vil kapacitetsudnyttelsen fortsætte sin opadgående trend og resultere i stigende fragtrater for tankere i 1997, konkluderer Platou. Analytikerne har beregnet at kapacitetsudnyttelsen steg med en pct.point til 85,5 pct. i 1996.
For tørlastskibene - de såkaldte bulk carriers - er udsigterne derimod knap så gode. Rederier med bulk carriers har haft et hårdt 1996 med fragtrater, der i gennemsnit blev reduceret med mellem 25 og 30 pct. Og der er ikke udsigt til bedring i 1997 - nærmere tværtimod, vurderer Platou.
Skibmæglerfirmaets analytikere forudser, at behovet for sejlads med tørlast vil vokse med tre pct. i forhold til 1996, samtidig med at der vil blive bygget skibe, så kapaciteten vokser mellem tre og 3,5 pct. Forventningerne til det stigende fragtbehov er baseret på den ventede industriproduktion i 1997.
- På basis heraf kan der forventes svagt lavere gennemsnitlige fragtrater i 1997 sammenlignet med 1996, skriver Platou.
I årets første måneder forventes det nuværende ratenniveau at holde pga. høj aktivitet på markedet for korn samt i den industrielle sektor. Men tørlastmarkedet skal sandsynligvis være forberedt på lavere fragtrater, når behovet for transport af korn falder igen, tilføjer de norske shipping-analytikere. (/uha).
(c) Reuters Limited 1997.
