INGEN LUFTHAVNS-AKTIONER TIRSDAG MORGEN - RB.

KØBENHAVN, 22 oktober (Reuter) - Arbejdet i Københavns Lufthavn forløb normalt tirsdag morgen trods en strejke blandt lufthavnsfunktionærerne sent mandag. Det siger en SAS-talsmand til Ritzaus Bureau.
- Alle ansatte er mødt på deres arbejde her til morgen, og det forventes, at de arbejder normalt dagen igennem, siger pressetalsmand i SAS, Jens Peter Skaarup til Ritzaus Bureau.
Og han garanterer samtidig, at der er rettet op på mandagens forsinkelser på udenrigsafgangene.
- Alle fly afgår til tiden tirsdag, tilføjer Jens Peter Skaarup.
Mandag aften nedlagde omkring 110 luftfartsfunktionærer arbejdet i protest mod, at næstformanden i deres organisation Luftfartsfunktionærerne (LFF) er blevet tildelt en skriftlig advarsel af ledelsen i SAS.
Luftfartsfunktionærerne truede med ikke at ville gå i arbejde igen, før advarselen blev trukket tilbage, men er alligevel mødt til normal arbejdstid tirsdag morgen.
Tirsdag eftermiddag mødes parternes hovedorganisationer for at finde en løsning på konflikten. (/slj).
(c) Reuters Limited 1996.
