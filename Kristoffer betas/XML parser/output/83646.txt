Betalingsbalance-minus skræmmer ikke - økonomer.

KØBENHAVN, 13 maj (Reuter) - Et minus på 3,9 mia. kr. på betalingsbalancens løbende poster i marts skræmmer ikke umiddelbart danske økonomer. Men får dem til at løfte øjenbrynene med hensyn til udviklingen i april. Det fremgår af kommentarerne efter tirsdagens betalingsbalancestatistik fra Nationalbanken, der viste et underskud på betalingsbalancens løbende poster i marts på 3.871 mio. kr. mod et beskedent overskud på 10 mio. kr. i samme måned sidste år.
Meldingen om et marts-underskud kommer kun dagen efter, at Danmarks Statistik mandag offentliggjorde et bedre end ventet betalingsbalanceoverskud på 2,9 mia. kr. i februar.
Tal som ifølge Morgenavisen Jyllands-Posten fik finansminister Mogens Lykketoft (S) til at afvise, at der er et akut behov for nye økonomiske stramninger i resten af 1997.
I Den Danske Bank opfordrer cheføkonom Jørgen Birger Chistensen til en varsom omgang med tallene fra Nationalbanken. Han henviser blandt andet til, at påsken i år faldt i marts.
- Men er tallene udtryk for en reel udvikling, er det bekymrende. Indtil videre må vi dog styre bekymringen, siger Jørgen Birger Christensen til Reuters Finans.
Han henviser samtidig til, at vækstraten i danskernes rejseforbrug ifølge de nye tal ikke fortsætter op.
Det er specielt opgørelsen af varehandelen med udlandet, der er årsag til den negative udvikling. Der var i marts et kun overskud på 1.351 mio. kr. mod 3.810 mio. kr. i samme periode sidste år. En udvikling Jørgen Birger Christensen venter vil slå igennem på marts-tallene fra Danmarks Statistik, der ventes offentliggjort 4. juni.
Hos Codan Bank er cheføkonom Niels Jørgen Larsen enig i, at påsken må have påvirket Nationalbankens betalingsbalancetal for marts ekstraordinært.
I lyset af forventninger om positive bidrag fra svineeksporten i april og maj venter Niels Jørgen Larsen dog ikke, at en svagere udvikling igen vil vise sig i de næste måneder.
Begge økonomer påpeger, at Nationalbankens april-tal bør vise et betydeligt større overskud på varehandlen, hvis ikke bekymringen for udviklingen på betalingsbalancen skal tage fart igen.
- Stig Ørskov Pedersen (+45) 33 96 96 59.
(c) Reuters Limited 1997.
