Gabriel fik uændret salg trods nedgang i Danmark.

KØBENHAVN, 16 maj (Reuter) - Gabriel Holding fik i første halvår 1996/97 en omsætning på 52,1 mio. kr., hvilket var nogenlunde uændret fra året før. Men den uændrede omsætning dækker over en noget uens udvikling i ind-og udland.
- Eksportsalget steg med syv pct. til 27,7 mio. kr. Salget på hjemmemarkedet faldt med seks pct. til 24,4 mio. kr., men efterspørgslen på det danske marked anses dog som stabil for Gabriel, skriver ledelsen i regnskabet.
I første halvår fik selskabet et overskud før skat på 3,2 mio. kr. mod 3,1 mio. kr. i første halvår 95/96.
Gabriel Holding arbejder med at sikre salget og indtjeningen i Danmark, og det har sat sine spor på udgifterne til salg og marketing. I første halvår steg de 20 pct., fremgår det.
I et forsøg på at effektivisere virksomhedens logistik, kundeservice og markedskommunikation har Gabriel Holding vendt blikket mod EU&apos;s kasser i Bruxelles.
- Selskabet har opnået tilsagn om økonomisk EU-støtte på 1,1 mio. kr. til et IT-projekt, der gennem et 18-måneders forløb skal bringe selskabets IT-niveau op til betegnelsen &quot;Best Practice in Textile Industry&quot;, oplyser ledelsen.
For hele 1996/97 forventer ledelsen et overskud før skat på ca. seks mio. kr.
- Eva Elgaard Pedersen (+45) 33 96 96 57.
(c) Reuters Limited 1997.
