BRANCHE I TÆNKEBOX EFTER BUD PÅ PHØNIX - COLAS.

KØBENHAVN, 28 januar (Reuter) - Det norske Rieber &amp; Søns købstilbud på Phønix Contractors har sendt hele asfaltbranchen i tænkebox, siger adm. direktør i det franskejede Colas Danmark, Vagn Nielsen, til Reuters Finans.
- Alle er i tænkeboks med hensyn til hvordan det vil påvirke ens egen og hele branchens situation. Den tænkeboks befinder vi os naturligvis også i, siger Vagn Nielsen.
Om Colas selv kunne være interesseret i at afgive et købstilbud på Phønix, vil Vagn Nielsen ikke kommentere.
- Jeg har ingen kommentar til, om det vil have interesse for os. Men vi har ikke rettet henvendelse til Phønix, siger han.
Dermed afviser han at være blandt de selskaber, der ifølge bestyrelsesformand Henry Petersen har rettet en uformel henvendelse til Phønix, efter at Rieber &amp; Søn afgav sit købstilbud den 15. januar.
Henry Petersen oplyste tirsdag formiddag, at der har været flere henvendelser, hvilket har bragt forventning om, at der vil komme andre tilbud på virksomheden udover Rieber &amp; Søns.
Vagn Nielsen vil heller ikke kommentere, om Colas senere kunne tænke sig at afgive et bud på Phønix.
Også fra Superfos er det fortsat småt med kommentarerne til Phønix-sagen.
- Vi har heller ikke i dag nogen kommentar til situationen, siger Superfos&apos; informationschef, Gerhard Dall, efter Henry Petersens fondsbørsmeddelelse tirsdag.
En af de øvrige store selskaber i asfaltbranchen herhjemme, Icopal, afviser at afgive købstilbud på Phønix med henvisning til, at det bliver for dyrt.
- Vi synes Phønix er rigelig dyr allerede, siger Hans C. Andreasen, Icopals koncernchef til Reuters Finans.
Rieber &amp; Søn har budt 650 kr. for A-aktierne i Phønix og 585 kr. for C-aktierne. Købstilbuddet løber til den 12. februar. (/uha).
(c) Reuters Limited 1997.
