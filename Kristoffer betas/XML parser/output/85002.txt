Nyt APM-værft skal tredoble produktion på 1 år.

KØBENHAVN, 20 juni (Reuter) - Det litauiske Baltija Værft, som A. P. Møller ejede Odense Staalskibsværft købte 44 pct. af i april 1997, skal i løbet af det næste år tredoble produktionen. Det fremgår fredag af juni-udgaven af Mærsk Post.
- Planen er at tredoble produktionen fra nu ca. 500 tons bearbejdet stål pr. måned til ca. 1.600 tons om måneden i sensommeren 1998, hedder det i Mærsk Post.
- En amtitiøs udbygnings-og investeringsplan er udarbejdet, og Baltija ser frem til blandt andet at skulle bidrage til et bredere produktprogram og en større samlet produktionsvolumen i form af eksempelvis slæbe-og supplybåde, lyder det.
Netop denne type skibe har det seneste halve år oplevet markante ratestigninger. Raterne ligger i øjeblikket dobbelt så højt som sidste års gennemsnit.
Udvidelsesplanerne offentliggøres samtidig med litauiske avisskriverier om, at den litauiske regering vil sælge sin andel af Baltija-værftet på godt 30 pct. i løbet af juni, ligesom det menes, at værftet planlægger en kapitaludvidelse i løbet af sommeren. Den litauiske avis Lietuvos Rytas skrev i maj, at den litauiske regering vil sælge sin andel over den litauiske børs.
Baltija Skibsværft ligger i havnebyen Klaipeda, der også besejles af DFDS Transport. Værftet beskæftiger omkring 1.500 medarbejdere og har stor erfaring i bygning af mindre skibe som køleskibe og containerfeederskibe.
- Stig Ørskov Pedersen (+45) 33 96 96 59.
(c) Reuters Limited 1997.
