OMSÆTNINGSFREMGANG OG KURSLØFT I SEPTEMBER - KF.

KØBENHAVN, 11 oktober (Reuter) - Aktie-og obligationsomsætningen steg på Københavns Fondsbørs (KF) i september, fremgår det af fondsbørsens månedsrapport.
Aktiemarkedet fik i september en stigning i omsætningen i forhold til august på 14 pct. til 18,8 mia. kr. i kursværdi. Dermed blev der i gennemsnit handlet aktier for 893 mio. mod 748 mio. kr. i august.
På obligationsmarkedet steg omsætningen fire pct. i forhold til august og androg 518,5 mia. kr. nominelt. I gennemsnit blev der pr. børsdag handlet obligationer for 24,7 mia. kr., svarende til en stigning på ni pct. fra august.
Den repo-baserede obligationshandel udgjorde 1.495,0 mia. kr. nominelt eller et fald på fire pct.
For de første ni måneder er omsætningen af aktier og obligationer steget med hhv. 44 pct. og 17 pct. i forhold til den samme periode i 1995.
Handelen med afledte produkter steg 93 pct. til 37,7 mia. kr. Antallet af handlede kontrakter steg 40 pct. til 63.222 stk.
September var generelt præget af stigende kurser på de fleste finansielle markeder, påpeger KF. (/slj).
(c) Reuters Limited 1996.
