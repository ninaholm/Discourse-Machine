Større vægt på bruttoskat - Mogens Lykketoft.

KØBENHAVN, 9 maj (Reuter) - Indkomstskatten skal sænkes - specielt i bunden af skattesystemet. Til gengæld skal bruttoskatten - eller arbejdsmarkedsbidraget - og de grønne afgifter vægtes tungere, skriver finansminister Mogens Lykketoft i et svar til Folketinget.
- I årene udover 1998 (det år, hvor regeringens skattereform er gennemført, red.) skal der ske en gradvis skatteomlægning, så indkomstskatten nedsættes yderligere - specielt i bunden af skattesystemet, skriver finansministeren.
- Indkomstskattelettelsen skal finansieres ved gradvis større vægt på arbejdsmarkedsbidrag og grønne afgifter samt indsats mod skattetænkning, hedder det videre i finansministerens svar.
I spørgsmålet bliver Mogens Lykketoft også spurgt om, hvorvidt regeringen har planer om at forhøje arbejdsmarkedsbidraget, og i givet fald hvor meget.
Den del af spørgsmålet svarer finansministeren ikke direkte på.
Tidligere på ugen kom det frem, at regeringen sammen med SF og Enhedslisten står bag et lovforslag, der sikrer, at arbejdsmarkedsbidraget ikke sættes ned til 7,9 pct. fra 8,0 pct., som det ellers var planen ifølge regeringens skattereform fra 1993.
Det lovforslag betegner CD&apos;s finansordfører, Peter Duetoft, som et &quot;eklatant forligsbrud&quot;.
CD var i 1993 med til at vedtage skattereformen, da partiet dannede regering med S og R.
Dansk Folkeparti har også reageret på regeringens aftale med venstrefløjen om ikke at sænke bruttoskatten.
Partiets skatteordfører, Kristian Thulesen Dahl, har kaldt skatteminister Carsten Koch i samråd i Folketingets skatteudvalg for at forklare sagen.
Finansminister Mogens Lykketoft afviser den borgerlige kritik af lovforslaget. Han betegner forslaget som &quot;en praktisk, teknisk justering&quot;.
- Morten Bonde Pedersen (+45) 33 96 96 51.
(c) Reuters Limited 1997.
