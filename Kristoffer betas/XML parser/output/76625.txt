TRYG-B ÆNDRER IKKE STRATEGI MED NY DIR - FORMAND.

KØBENHAVN, 1 oktober (Reuter) - Der er ingen planer om at ændre forsikringskoncernen Tryg-Balticas strategi, selv om koncernen nu er på udkig efter en ny adm. direktør. Det oplyser formanden for bestyrelsen, Povl Heegaard, til Reuters Finans.
- Det kan jeg sige krystalt klart. Det er der ingen som helst ændring i, siger Povl Heegaard om Tryg-Balticas strategi, som bl.a. går ud på at fortsætte som selvstændigt forsikringsselskab.
Tryg-Balticas nuværende adm. direktør, Alf Duch-Pedersen, meddelte tirsdag, at han tiltræder en stilling som adm. direktør i Danisco den 1. april næste år. Derfor skal landets største forsikringskoncern nu finde en afløser.
Ifølge Povl Heegaard har bestyrelsen ikke nogle personer i kikkerten endnu.
- Vi tager et bestyrelsesmøde i næste uge, hvor vi skal tale tingene igennem, men der bliver ikke truffet nogen endelig beslutning på det møde, siger Povl Heegaard.
Alf Duch-Pedersen afløser Palle Marcus som adm. direktør i Danisco. (/olm).
(c) Reuters Limited 1996.
