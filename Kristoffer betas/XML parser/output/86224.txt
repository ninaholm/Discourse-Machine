Marked tager forskud på bankregnskaber - analyse.

KØBENHAVN, 4 august (Reuter) - Det danske aktiemarked har taget forskud på pengeinstitutternes halvårsregnskaber ved at sende prisen på bankaktier op med stort fart, og det har givet aktionærerne i de børsnoterede pengeinstitutter et forrygende afkast i årets første syv måneder, viser en gennemgang af kursudviklingen, som Reuters Finans har lavet.
De 48 børsnoterede pengeinstitutter har i gennemsnit givet et afkast på 33,5 pct. i år, når det beregnes på kursudvikling og udbetalt udbytte. Men det er gået aktionærerne i storbankerne endnu bedre.
Det gennemsnitlige afkast for de 10 største banker er således 46,3 pct., og her har aktionærerne i specielt Den Danske Bank, Amagerbanken og Spar Nord haft grund til at glæde sig i 1997 med afkast på henholdsvis 59,8 pct., 62,8 pct. og 58,1 pct.
Afkastet i Den Danske Bank er sammensat af et udbytte på 16 kr. og en aktiekurs, der er gået fra 473 ved årsskiftet op til underkanten af 740.
De store stigninger i bankaktierne på Københavns Fondsbørs i 1997 betyder, at potentialet for yderligere stigninger måske også er ved at være brugt op, forudser analytikere i The Wall Street Journal mandag.
Aktierne i de fleste danske banker har den rette pris i øjeblikket eller er for dyre i øjeblikket, mener analytikeren Martin Gottloeb fra Carnegie. Han har ifølge avisen en neutral anbefaling på Den Danske Bank og underperform på Unibank.
Bankanalytikeren James Alexander fra investeringsbanken Dresdner Kleinwort Benson i London har med hold og reducer på henholdsvis Den Danske Bank og Unibank lignende anbefalinger på de to storbanker, fremgår det.
Ifølge avisen er det kun fusioner eller overtagelser, der begrunder en revurdering af de danske bankaktier fra de nuværende kursniveauer.
- Ole Mikkelsen (+45) 33 96 96 54.
(c) Reuters Limited 1997.
