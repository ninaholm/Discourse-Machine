Amagerbanken hæver anbefaling på APM, B&amp;O, Foras.

KØBENHAVN, 4 juni (Reuter) - Aktieanalytikerne hos Amagerbanken har i juni-udgaven af Fonds-og Valutainformation opjusteret deres anbefalinger på A. P. Møller-aktierne, Bang &amp; Olufsen og Foras Holding til køb.
- Rederibranchen er inde i en positiv udvikling blandt andet som følge af den hævdede dollar. Vi anbefaler køb af Rederiet A. P. Møller, som følge af den seneste tids konsolidering i selskabets aktiekurs, samt selskabets seneste rapportering om store ekstraordinære indtægter fra salg af olieudvindingsrettigheder i Thailand, samt fra likvideringen af Dansk Søkrigsforsikring, skriver Amagerbanken.
D/S 1912 er onsdag ved 12-tiden handlet 1.000 kr. højere til kurs 236.000, mens søsteraktien D/S Svendborg ikke er handlet. Aktien lukkede tirsdag i kurs 340.000.
Analytikerne har ligeledes sat Bang &amp; Olufsen på købslisten efter selskabets tilbagekøb af en 25 pct. aktiepost fra hollandske Philips.
- Vi anbefaler ligeledes køb af B&amp;O. Tilbagekøbet af Philips&apos; ejerandel vil medvirke til at forrente B&amp;O&apos;s likviditetsoverskud væsentligt bedre end i øjeblikket, hedder det.
B&amp;O handles onsdag middag i kurs 390, hvilket er een krone lavere end lukkekursen tirsdag.
Ændringen af forretningsstrategien i Foras Holding har betydet, at Amagerbanken ser mere positivt på selskabet.
- Vi anbefaler køb af Foras Holding i forventning om kommende frasalg af ikke-kernevirksomheder, der vil bidrage til betydende ekstraordinære indtægter. Vi har samtidig tillid til Foras Holdings forretningskoncept, skriver Amagerbanken.
Aktiekursen på Foras Holding ligger onsdag midt på dagen seks kr. lavere i kurs 342.
- Jørn Nurkka (+45) 33 96 96 55.
(c) Reuters Limited 1997.
