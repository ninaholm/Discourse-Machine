FREMSKRIDTSPARTIET VIL SE VALG PÅ FL97-SAMMENBRUD.

KØBENHAVN, 1 november (Reuter) - Fremskridtspartiet har med dagens sammenbrud i finanslovforhandlingerne mellem regeringen og Det Konservative Folkeparti øjnet chancen for at lufte tanken om et snarligt folketingsvalg.
- Fremskridtspartiet opfordrer på det kraftigste statsministeren til at udskrive valg nu. Alternativet er et forlig med venstrefløjen, der vil forværre den i forvejen elendige økonomiske situation. Regeringen har forlængst bevist, at den er kørt fast - uden handlemod og visioner. Lad os tage valget nu, siger partiets finanspolitiske ordfører Kim Behnke.
Behnke anser de konservatives nej til det nuværende oplæg fra regeringen som det eneste fornuftige.
- Regeringen lagde i sin finanslovoplæg op til højere skatter, en øget gældsætning og nye underskud i milliardklasse. Derfor er de konservatives nej til at indgå forlig med regeringen det eneste fornuftige, vurderer Fremskridtspartiets finanspolitiske ordfører. (/eep).
(c) Reuters Limited 1996.
