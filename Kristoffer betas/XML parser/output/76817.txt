NYE BØDER TIL DANYARD SIDEN MARTS - STOLT.

KØBENHAVN, 11 oktober (Reuter) - Bødekassen hos det norsk-amerikanske rederi Stolt Parcel Tankers, der har bestilt syv kemikalieskibe hos Lauritzen-værftet Danyard, står igen til at få danske bidrag. Danyard har ikke kunnet holde den reviderede leveringsplan fra marts, og værftet er derfor påny idømt bøder. Det siger finansdirektør Jan Engelhardtsen fra Stolt Parcel Tankers Inc. i London til Reuters Finans.
- Der er løbet bøder på siden marts, men størrelsesordenen holder vi mellem Danyard og os, siger Jan Engelhardtsen.
Det første skib i serien på syv, Stolt Innovation er afleveret og efter nogle mindre justeringer af skroget sejler skibet for fuld kraft i det norsk-amerikanske rederis egen flåde, oplyser Jan Engelhardtsen.
Det næste i rækken, der allerede er navngivet Stolt Confidence, forventer Jan Engelhardtsen leveret i enten november eller december.
Derefter er det fortsat planen, at Danyard skal levere et skib hver fjerde måned - en produktionsplan, som Danyard hidtil ikke har kunnet leve op til.
Stolt Parcel Tankers er meget tilbageholden med oplysningerne om de fortsatte forsinkelser fra Danyard og eventuelle økonomiske konsekvenser heraf. Således ønsker Jan Engelhardtsen ikke at kommentere, om Danyard allerede har betalt bøder til det norsk-amerikanske rederi.
Lauritzen Gruppen garanterede i marts i år leveringen af de syv skibe, hvormed Stolt Parcel Tankers til gengæld frafaldt et bødekrav på 25 mio. USD. Det har ikke været muligt at få en kommentar fra adm. direktør for Danyard, Torben Mejnertsen.
Ordren på de syv meget avancerede kemikalietankskibe til en ordreværdi på over 3 mia. kr. har allerede påført Danyard voldsomme tab, da især timeforbruget ved bygningen af skibene har været for stort. Lauritzen Gruppen har som ejer måttet ty til undsætning med milliard-tab til følge. Bare i 1995 bidrog Danyard til Lauritzen Gruppens resultat med et underskud på 890 mio. kr. (/slj).
(c) Reuters Limited 1996.
