SAS OG LUFTHANSA SÆLGER FLYDELE I FÆLLES SELSKAB.

KØBENHAVN, 9 december (Reuter) - SAS og alliancepartneren Lufthansa har oprettet et fælles selskab for salg af overskudsmateriael til flyselskaber og mellemhandlere i hele verden, skriver SAS i magasinet Inside SAS.
- Det er SAS&apos; afdeling for salg af overskudsmateriel, SAS Technitrade, og Lufthansas datterselskab Lufthansa Technik som forener kræfterne på dette område og under navnet Surplus Sales Alliance sælger mekaniske flykomponenter, elektronik, skruer og møtrikker, hedder det i magasinet.
Ifølge chef for SAS Technitrade i København, Henning Jørgensen, har interessen for at købe reservedele nærmest været eksplosiv siden den 16. oktober, hvor den første bestilling blev modtaget.
- Bare i løbet af de første to uger solgte vi for 100.000 dollar. Når vi er blevet rigtigt indkørt, burde vil kunne øge salget med 400.000 dollar om måneden, siger han til Inside SAS. Salget via Surplus Sales Alliance forventes udvidet med oprettelse af kontorer i Stillehavsområdet og Kina. SAS Technitrades salgskontor i USA skal også benyttes til salg af reservedele.
SAS og Lufthansa har også indledt et teknisk samarbejde når det kommer til vedligeholdelse af motorer.
Således skal Lufthansa Technik i Hamburg stå for eftersyn og vedligeholdelse af V2500-motorer til SAS&apos; MD-90. (/uha).
(c) Reuters Limited 1996.
