Dansk nybyggeri har toppet - Nykredit Bank.

KØBENHAVN, 16 juli (Reuter) - Nybyggeriet har toppet, vurderer Nykredit Bank efter offentliggørelse af byggeaktiviteten i maj fra Danmarks Statistik onsdag.
Det afdæmper frygten for stigende løninflationen inden for anlægs-og byggesektoren.
Byggevirksomheden i maj viste svaghedstegn og faldt uventet 14 pct. fra april korrigereret for sæsonmæssige udsving. For tre-måneders perioden fra marts til maj er der dog fortsat tale om en stigning på otte pct. fra den foregående tre måneders periode, men det skyldes primært en meget stærk aktivitet i april.
- Det er imidlertid vores vurdering, at nybyggeriet har toppet. Dette skyldes regeringens indgreb over for det støttede byggeri. Hertil kommer, at der også inden for anlægsområdet ventes et fald i beskæftigelsen i 1997 og 1998 som følge af færdiggørelsen af Storebæltsforbindelsen samt Øresundsforbindelsens landanlæg, skriver en kommentar onsdag.
Nykredit Bank vurderer på den baggrund og i lyset af moderate lønstigninger hidtil, at risikoen for flaskehalse er overdreven. Men banken vil fortsat holde et skarpt øje på udviklingen inden for byggesektoren.
Den svækkede danske krone, der har betydet, at den effektive kronekurs tirsdag faldt under indeks 98 for første gang i fire år, vil heller ikke lægge et voldsomt pres på inflationen, vurderer realkreditbanken.
- Det er vores vurdering, at risikoen for et gennemslag fra højere priser på importerede halvfabrikata til forbrugerpriserne er begrænset som følge af den globale priskonkurrence, skriver Nykredit Bank.
Banken tilføjer, at der på nuværende tidspunkt ikke er grundlag for en revision af skønnene for inflationen i 1997 og 1998 på gennemsnitligt 2,1 pct. og 2,5 pct.
Beregninger på SMEC-modellen, som Det Økonomiske Råd anvender, viser, at et fald i den effektive kronekurs på et pct.point vil få prisniveauet til at stige med ca. 1/3 pct. i det pågældende år. Hvis det holder stik, vil den danske inflation stige et pct.point i 1997 som følge af den svækkede danske valuta.
- Søren Linding Jakobsen (+45) 33 96 96 53.
(c) Reuters Limited 1997.
