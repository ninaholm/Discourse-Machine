IKKE SVAR FRA PHØNIX-AKTIONÆRER TIRSDAG - FORMAND.

KØBENHAVN, 20 januar (Reuter) - Aktiemarkedet skal ikke vente, at storaktionærerne i Phønix Contractors kommer med et svar på købstilbuddet fra norske Rieber &amp; Søn på tirsdagens bestyrelsesmøde i Phønix. Det siger bestyrelsesformanden for Phønix, Henry Petersen, til Reuters Finans mandag.
- I morgen vil vi finde ud af, om aktionærerne kan finde frem til en fælles holdning. Men vi regner ikke med at nå frem til et svar på mødet. Der er tre uger endnu, og der er ikke noget, der haster, siger Phønix-formanden.
Henry Petersen oplyser, at han endnu ikke har haft kontakt til de enkelte aktionærer i Phønix. Bestyrelsens holdning til købstilbudet har derfor ikke ændret sig, siden Henry Petersen torsdag meddelte Fondsbørsen, at en overtagelse kan være en fornuftig løsning.
- Vi vil helst bevare Phønix som selvstændigt selskab, men hvis vi skal overtages af andre, er Rieber &amp; Søn nok ikke det værste selskab, siger Henry Petersen.
Bestyrelsesformanden lægger stor vægt på, at Rieber &amp; Søn vil drive Phønix videre under samme navn og så vidt muligt med de samme medarbejdere.
Henry Petersen mener, at bestyrelsens arbejde er blevet meget lettere af, at Rieber &amp; Søn afgav et åbent tilbud til alle aktionærer på een gang.
Hans eneste anke mod fremgangsmåden er, at Rieber &amp; Søn ikke gav bestyrelsesformanden besked, inden aktionærerne fik købstilbuddet.
Rieber &amp; Søn sendte onsdag i sidste uge sit købstilbud via Fondsbørsen til alle aktionærer på en gang. En fremgangsmåde, som flere analytikere betegner som fremtidens metode ved virksomhedsovertagelser.
Det norske selskab tilbyder en kurs på 650 kr. per A-aktie og 585 kr. per C-aktie. Det svarede ved afgivelse af købstilbuddet i sidste uge til en overkurs i forhold til den gennemsnitlige kurs i de foregående ti dage på hhv. 36 pct. og 27 pct. Tilbuddet løber i fire uger fra den 15. januar 1997.
C-aktien er kl. 13.15 sidst handlet til kurs 590. (/mbp).
(c) Reuters Limited 1997.
