ESTIMAT - Kbh Luft halvårsresultat vokser 10 pct.

KØBENHAVN, 19 august (Reuter) - Københavns Lufthavne ventes at komme ud af de første seks måneder af regnskabsåret 1996/97 med et resultat før skat, der er 10,4 pct. højere end i den tilsvarende periode året før. Det vurderer fem aktieanalytikere, som Reuters Finans har talt med forud for offentliggørelsen af regnskabet torsdag.
Analytikerne venter i gennemsnit et resultat før skat på 220 mio. kr. mod 199 mio. kr. i samme periode året før.
Omsætningen ventes ligeledes at stige 9,3 pct. til 743 mio. kr.
Analytikerne venter generelt ikke de store overraskelser i torsdagens regnskab fra Københavns Lufthavne, da de fleste af tallene er givet i forvejen.
- På indtægtssiden kender vi bl.a. passagervæksten, trafikvæksten og resultatet af det toldfrie salg, der er bestemt af aftalen med Allders. Der er derfor ikke rigtigt noget, der kan overraske i regnskabet, vurderer en analytiker.
Selvom regnskabet ikke ventes at byde på de helt store overraskelser, er der dog enkelte ting, som analytikerne vil studere nærmere i halvårsregnskabet.
- Vi skal holde øje med behandlingen af investeringsprogrammet i regnskabet, specielt hvordan de indtægts-og udgiftsfører posterne. Samtidig bliver det interessant at se, hvordan det går med omsætningen og indtjeningen i de ikke-toldfrie butikker, nu hvor det toldfrie salg bortfalder i 1999, vurderer en analytiker.
Det engelske selskab Allders har per 1. juli 1995 overtaget det toldfrie salg af vin, spiritus, tobak og parfume, mens Københavns Lufthavne samme dag overtog driften af lufthavnens shopping center.
Frafaldet af det toldfrie salg ventes ikke at få den helt store indflydelse på selskabets fremtidlige indtjening, da selskabet kan hente det tabte på andre områder, vurderer flere af analytikere.
- Det er min opfattelse, at selskabet rigeligt kan kompensere for den tabte indtægt bl.a. ved at hæve afgifterne på starter og landinger. Samtidig vil indtægterne fra det nye hotel bidrage positivt til indtjeningen, vurderer en iagttager.
Selskabet har varslet en stigning i afgifterne på 15 pct. i 1999 og yderligere 15 pct. i det følgende år, som kompensation for de mistede indtægter fra det toldfrie salg.
Tre ud af de fem analytikere anbefaler køb af Københavns Lufthavnes aktie, men de sidste to fordeler sig med hhv. en hold-og en salgs-anbefaling.
Begrundelsen for salgsanbefalingen på Københavns Lufthavne er, at aktien er for dyr sammenlignet med tilsvarende aktier i Europa.
(c) Reuters Limited 1997.
