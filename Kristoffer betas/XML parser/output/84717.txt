Nyrup tilbyder K besparelser på 6 mia kr - BN.

KØBENHAVN, 13 juni (Reuter) - Statsminister Poul Nyrup Rasmussen har i dybeste fortrolighed givet Det Konservative Folkeparti et tilbud om besparelser for seks mia. kr., hvis partiet vil indgå en aftale om finansloven for 1998 med regeringen. Det skriver Børsens Nyhedsmagasin (BN) fredag.
Tilbuddet kommer, fordi Poul Nyrup Rasmussen har indset, at et forlig med venstrefløjen vil være selvmorderisk for regeringen, der efter forårets forlig med SF og Enhedslisten oplevede et markant fald i vælgertilslutningen.
- Derfor forsøger Nyrup nu på et meget tidligt tidspunkt at sondere enhver mulighed for et positivt forhandlingsmønster hos de konservative. Samtidig spejder regeringschefen efter sprækker i VK-alliancen, skriver Børsens Nyhedsmagasin.
Men kemien mellem Venstres leder Uffe Ellemann-Jensen og de konservatives Per Stig Møller er god, pointerer BN.
- De to politiske ledere mødes på tomandshånd, drøfter og koordinerer jævnligt politiske spørgsmål per telefon, og det er længe siden, at forholdet mellem V og K på topplan har været så harmonisk, skriver nyhedsmagasinet.
- Eva Elgaard Pedersen (+45) 33 96 96 58.
(c) Reuters Limited 1997.
