Mindre plus i Jyske Sparekasse trods kundevækst.

KØBENHAVN, 11 august (Reuter) - Selv om Den Jyske Sparekasse har oplevet et støt stigende antal kunder, viser resultatet en faldende tendens, viser halvårsregnskabet, der blev offentliggjort mandag.
- Antallet af kunder stiger støt, den positive udvikling blandt bestående kunder fortsætter, og forretningsomfanget vokser tilsvarende, skriver ledelsen i regnskabet.
Men alligevel er det ordinære resultat før skat i årets første seks måneder faldet knap 12 pct. til 27,5 mio. kr. fra 31,3 mio. kr. i første halvår 1996.
Det er stigende omkostninger og flere tab og hensættelser på kunderne, der forhindrer resultatet i at vokse med kundevæksten, fremgår det af regnskabet.
Omkostningerne er steget 7,7 pct. til 39 mio. kr., mens tab og hensættelser er vokset til 3,2 mio. kr. fra 2,8 mio. kr. i den tilsvarende periode sidste år.
Med 184,8 mio. kr. mere i udlån er der tale om en stigning på hele 26 pct., mens balancen er vokset godt 10 pct. til knap to mia. kr.
- Ole Mikkelsen (+45) 33 96 96 54.
(c) Reuters Limited 1997.
