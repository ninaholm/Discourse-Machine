Grafik trak kedelige spor i Bordings 1996-res.

KØBENHAVN, 27 februar (Reuter) - F. B. Bording er ikke tilfreds med udkommet af 1996, der resulterede i en halvering af resultat efter skat til 7,1 mio. kr. fra året før.
- Resultatet betegnes som utilfredsstillende, hedder det.
Faldet i overskuddet kommer på baggrund af en reduktion i Grafik gruppens omsætning og resultat. Koncernomsætningen blev således reduceret med seks pct. til 572,7 mio. kr.
Grafik, der står for langt hovedparten af F. E. Bordings aktiviteter, fik et fald i resultatet før finansielle og ekstraordinære poster til 17,3 mio. kr. mod 28,8 mio. kr. i 1995.
- Trods faldende papirpriser er det ikke lykkedes at forbedre marginalerne. Ved indgangen til 1997 er der varslet stigninger i papirpriserne. På hjemmemarkedet er omsætningsfaldet i traditionelle formularer fortsat og eksportmarkederne har fortsat været spræget af hård priskonkurrence, konstaterer Bording-ledelsen.
Yderligere har færre eksportordrer indenfor øl-og vandetiketter ramt omsætningen.
Grafik gruppen forventes dog at kunne præstere et bedre resultat i år på baggrund af reduktioner af omkostningerne.
Bordings anden hovedaktivitet, Data-gruppen, fik derimod en stigende omsætning. Resultatet før finansielle poster nåede et overskud på 6,9 mio. kr. mod minus 0,6 mio. kr. i 1995.
Forbedringen begrundes med Bordings nye dataløsning, Viking, til detailkasseterminaler samt Navision til mindre adminstrative løsninger og Unistar til de større opgaver.
- For 1997 forventes en omsætning på niveau med 1996. Resultatet forventes at blive lidt mindre på grund af øgede udviklingsomkostninger, hedder det om Data-gruppen.
Samlet forventer F. E. Bording at nå et bedre resultat i 1997 end det blev til i det utilfredsstillende 1996.
- Uffe Hansen (+45) 33 96 96 58.
(c) Reuters Limited 1997.
