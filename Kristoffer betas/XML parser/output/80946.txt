SKÆLSKØR BANK VENTER EKS-ORD INDTÆGT PÅ 3 MIO.

KØBENHAVN, 3 marts (Reuter) - Skælskør Bank forventer at få en ekstraordinær indtægt på ca. 3,0 mio. kr. i 1997 fra en udstykning af nogle sommerhusgrunde, fremgår det af et referat fra bankens generalforsamling.
- Under generalforsamlingen oplyste bestyrelsen, at banken i forbindelse med udstykning af sommerhusgrund forventer en ekstraordinær indtægt i 1997 på ca. 3,0 mio. kr., hedder det i referatet.
I forbindelse med offentliggørelsen af 1996-regnskabet oplyste ledelsen, at den ventede et resultat før skat på godt 12 mio. kr.
Bankens planer om udstykning af sommerhusgrunde mødte modstand hos en aktionær på generalforsamlingen, fremgår det.
- Bestyrelsen blev af en aktionær kritiseret for udstykningsplanen, idet det var aktionærens opfattelse, at arealet fortsat skulle henligge til benyttelse af offentligheden, hedder det i referatet.
På grund af kritikken har bestyrelsen derfor lovet at komme med yderligere en redegørelse på en ekstraordinær generalforsamling den 20. marts, som der er indkaldt til på grund af et forslag om ændring af vedtægterne.
- Ole Mikkelsen (+45) 33 96 96 54.
(c) Reuters Limited 1997.
