Presserunde - Generelle nyheder torsdag 24 april.

Reuters står ikke inde for avisartiklernes nøjagtighed 1) Den konservative leder Per Stig Møller erklærer sig nu rede til at indgå forlig med regeringen om næste års finanslov. Det skyldes, at han regner med, at statsminister Poul Nyrup Rasmussens (S) regering vil sidde tiden ud, og at det derfor ikke er den konservative stil at søge konfrontation. Per Stig Møller lægger samtidig ikke skjul på, at forligsviljen skyldes hensynet til CD. (Det Fri Aktuelt side 6)
2) SF lægger nu an til et angreb på arbejdsgivernes ret til at lede og fordele arbejdet. Samtidig vil partiet have sænket arbejdstiden. SF forestiller sig en arbejdstid på 30 timer om ugen, men der skal være tale om en årsnorm - det vil sige, at den enkelte arbejdsplads selv skal kunne bestemme, hvordan timerne fordeles over et år. (Berlingske Tidende side 5)
3) Socialistisk Folkeparti går nu sammen med de borgerlige partier til angreb på Socialdemokratiets borgmesterposter i flere danske kommuner. SF vil have brudt det socialdemokratiske magtmonopol. &quot;Hvis SF lokalt vurderer, at vi kan få mere indflydelse ved at gå sammen med de borgerlige, så gør vi det,&quot; siger SF-formand, Holger K. Nielsen. (Politiken side 1)
4) Venstre afstår nu fra krav om at skære i dagpengene. &quot;Når vi siger, at vi ikke vil begynde at ændre på satserne, så hænger det sammen med fleksibiliteten på arbejdsmarkedet. En del af prisen for fleksibiliteten er de høje dagpengesatser. Her vil vi være villige til at holde de høje satser mod fortsat at have fleksibilitet. Her er der en sammenhæng,&quot; siger V-formand Uffe Ellemann-Jensen. Den sammenhæng har finansminister Mogens Lykketoft (S) tidligere peget på. (Information side 1)
5) Kvaliteten i den danske folkeskole skal løftes betragteligt. Det er blevet et kernepunkt for Socialdemokratiet. Derfor fremlægger partiformand Poul Nyrup Rasmussen (S) torsdag det nye debatoplæg, der indeholder en række forslag til forbedringer. Hovedpunkterne er, at undervisningstiden skal øges, og der skal være flere dansk og matematik-timer. Derudover ønsker Socialdemokratiet, at elever og læreres adgang til nye informationsteknologier skal øges betragteligt. (Det Fri Aktuelt side 11, Jyllands-Posten side 4)
(Presserunden er udarbejdet af Finansinformation).
(c) Reuters Limited 1997.
