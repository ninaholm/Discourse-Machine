Ej selskabsskat ned for enhver pris - Handelskammer.

KØBENHAVN, 23 april (Reuter) - Selskabsskatten må gerne blive lavere, men ikke for enhver pris, skriver Handelskammerets formand Ove Andersen i sin leder i magasinet Væksterhvervene.
- Der skal være tale om en reel nedsættelse og ikke som ved den seneste finanslovsforhandling, hvor regeringen foreslog, at en nedsættelse af selskabsskatten skulle finansieres af en højere bruttoskat, skriver Ove Andersen.
Han pointerer, at Handelskammeret tidligere har gjort sig til talsmand for en lavere personbeskatning i stedet for nedsættelse af selskabsbeskatningen, fordi det vil have større effekt. Det skyldes, at det kun er virksomheder med overskud, der får glæde af en nedsættelse af selskabsskatten. Men det er der ikke politisk flertal for, påpeger Ole Andersen.
Til gengæld synes der at være flertal for en nedsættelse af selskabsskatten. Det vil være et godt signal til virksomheder, der tænker på at etablere sig i Danmark.
Samtidig er det ikke hensigtsmæssigt, at Danmark ligger i den tunge ende af skalaen, når det gælder selskabsbeskatning. Specielt ikke i en periode, hvor andre lande sænker selskabsbeskatningen, skriver han.
Ove Andersen stiller sig derfor positiv over for en sænkning af den danske selskabsskat, men ikke hvis den samtidig trækker en højere bruttoskat med sig.
Han efterlyser mere fantasi og lavere skatter, og det mener han ikke ligger i regeringens ideer.
- Carl Johan Corneliussen (+45) 33 96 96 57.
(c) Reuters Limited 1997.
