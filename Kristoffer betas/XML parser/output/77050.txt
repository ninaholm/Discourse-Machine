Valuta - DEM i stærkeste kurs mod yen siden 1993.

KØBENHAVN, 23 oktober (Reuter) - Tidligt onsdag har
den tyske valuta fortsat tirsdagens stigende tendens mod
japanske yen, hvilket også gør D-marken stærkere i forhold
til US-dollar og diverse europæiske valutaer.
Kursen er oppe på 73,95 yen, og den fremgangsrige
D-mark har ikke været på så stærkt et niveau over for
Japans valuta siden februar 1993
- Den stigende opfattelse af, at de japanske renter
vil forblive lave i længere tid, har fået indehavere af
yen til at flytte deres placeringer, forklarer en
valutahandler.
Samtidig har markedet gennem længere tid været
undervægtet i den tyske mark, lyder vurderingen.
Fremgangen i D-marken har ramt flere af de europæiske
kryds. Italienske lire er skubbet over på den anden side
af kurs 1.000, og lidt efter kl. 11.00 er prisen 1.002,00
lire. Den danske krone har også fået taget lidt af
værdien, og er igen trukket tilbage over 3,83-figuren.
Den norske regering meddelte i dag, at den vil søge
sin afsked på fredag, og derfor omsættes Norges valuta
også på lavere kurser, fortæller valutahandlere.
Prisen på en D-mark er 4,2431 norske kroner - sent
tirsdag eftermiddag skulle man have 4,2345 norske kroner
op af lommen, hvis man ville købe en D-mark.
DEM/DKK  USD/DKK  FRF/DKK USD/JPY USD/DEM
Onsdag    11.19  3,8325   5,8420  1,1325  112,85  1,5240
Tirsdag   14.26  3,8285   5,8715  1,1325  112,80  1,5335
(/klp).
(c) Reuters Limited 1996.
