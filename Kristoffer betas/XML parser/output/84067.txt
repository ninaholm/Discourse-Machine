Konsortium ejer 71,7 pct af stemmerne i Foras.

KØBENHAVN, 27 maj (Reuter) - Et konsortium bestående af norske Steen &amp; Strøm, Lønmodtagernes Dyrtidsfond (LD) og Thorkild Kristensen ejer efter udløbet af købstilbudet til aktionærerne i Foras Holding 24,9 pct. af aktiekapitalen og 71,7 pct. af stemmerne. Det oplyser konsortiet tirsdag.
- Efter udløbet af tilbudsperioden skal det hermed meddeles, at ingen aktionærer i Foras har benyttet sig af køberkonsortiets købstilbud. Køberkonsortiet noterer med tilfredshed at de eksisterende B-aktionærer i Foras ønsker at fortsætte som medejere af selskabet, og derved viser tillid til den ændring af strategien i Foras, der er skitseret i tilbudsdokumentet af 29. april 1997, skriver konsortiet.
Thorkild Kristensen ejer 2,76 pct. af aktiekapitalen og 10,39 pct. af stemmerne, Steen &amp; Strøm ejer 12,47 pct. af aktiekapitalen og 35,86 pct. af stemmerne, mens LD ejer 9,71 pct. af aktiekapitalen og 28,29 pct. af stemmerne i Foras.
Det er konsortiets hovedformål at videreudvikle de eksisterende aktiviteter i Dansk ButiksCenter.
- Jørn Nurkka (+45) 33 96 96 55.
(c) Reuters Limited 1997.
