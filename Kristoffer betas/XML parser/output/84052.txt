Ledigheden falder mere end ventet - RB.

KØBENHAVN, 27 maj (Reuter) - Arbejdsløsheden herhjemme falder hurtigere end ventet. Samtidig bliver 1997 året, hvor staten for første gang i ti år får overskud på sit budget, skriver Ritzaus Bureau.
Det vil fremgå af regeringens seneste økonomiske oversigt, som finansminister Mogens Lykketoft (S) og økonomiminister Marianne Jelved (R) præsenterer på et pressemøde tirsdag formiddag, skriver flere morgenaviser.
I den nye økonomiske oversigt nedjusteres skønnet for ledigheden med 5000 personer, så arbejdsløsheden i år bliver på 220.000. Regeringen venter, at ledigheden fortsætter med at falde til 210.000 i 1998. Det er også 5000 færre end skønnet i december, hedder det.
Også andre nøgletal som betalingsbalancen og det offentlige overskud bliver ændret i gunstig retning. Regeringens skøn ligger tæt på dem, som de tre økonomiske vismænd kom med i en positiv rapport om dansk økonomi i sidste uge.
(c) Reuters Limited 1997.
