Presserunde - Finans/Økonomi torsdag 10 april.

Reuters står ikke inde for avisartiklernes nøjagtighed 1) Den store danske eksportsektor, kødsektoren, står over for nye markante prisfald. Det spår OECD i en ny analyse. Især svinekødspriserne ventes at have toppet, og forudses at falde med 20 pct. frem til år 2001. (Børsen side 16)
2) Regeringen overvejer at forhøje tilskuddet til virksomheder, der ansætter folk i skånejob. Samtidig skal en særlig jobbørs sætte skub i ansættelsen af folk, der er skubbet ud af arbejdsmarkedet. Det sagde finansminister Mogens Lykketoft (S) onsdag efter regeringens seminar. (Det Fri Aktuelt side 5)
3) Den såkaldte Østbank i London er begyndt at ligne en god forretning for dansk erhvervsliv. Kun fire projekter har hidtil opnået støtte til udvikling i Østlandene, men nu er tre på vej, hvoraf det ene er fra Carlsberg. Samlet kan der blive tale om lån og investeringer på 1,7 mia. kr., og dermed er Danmark Nordens største bruger. (Børsen side 22)
4) Danskerne sparer op som aldrig før, hvilket er usædvanligt i opgangstider. Det giver håb om, at opsvinget kan vare ved længe endnu, vurderer Arbejderbevægelsens Erhvervsråd. Forskellen på opsvinget i 1980&apos;erne og i 1990&apos;erne er, at dette opsving sker for tjente penge, men opsvinget i sidste årti skete for lånte penge. (Det Fri Aktuelt side 10)
5) BG Bank køber brugsretten til EDB-systemer for 428 millioner kr. af Sparekassernes Datacenter, SDC og overtager samtidig 200 SDC-ansatte til det nye selskab, som skal udvikle bankens nye data-systemer. Bankens begrundelse for dette træk er, at EDB er så vitalt for bankens strategi, at banken selv ønsker at udvikle sine nye systemer. (Berlingske Erhverv side 2)
6) Sagen om ISS-insider handel i 1996 af HBR blev i Østre Landsret skærpet fra 3 måneders betinget fængselsstraf til 3 måneders ubetinget, der dog blev forvandlet til 120 timers ulønnet samfundstjeneste. Tre dommere voterede for, at dommen gjordes ubetinget uden afsoning af straffen, men med udøvelse af 120 timers samfundstjeneste. De tre andre dommere voterede for en ubetinget tre-måneders fængselsdom. (Børsen side 24 og Politiken side 12).
(c) Reuters Limited 1997.
