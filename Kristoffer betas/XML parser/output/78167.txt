DDB SER DANSK-TYSK RENTESPÆND GÅ MOD 50 BP.

KØBENHAVN, 10 december (Reuter) - Renteforskellen mellem de 10-årige statsobligationer i Danmark og Tyskland vil bevæge sig mod 50 rentepunkter fra de nuværende 90 bp i løbet af det kommende år. Det vurderer Den Danske Bank i sin seneste prognose over danske økonomi, der blev offentliggjort tirsdag.
- Den stærke fundamentaløkonomiske udvikling danner grundlaget for, at det lange rentespænd i de kommende 12 måneder ventes indsnævret mod 50 bp, skriver bankens økonomer.
Endvidere vil de danske obligationer blive understøttet af, at de forbedrede offentlige finanser reducerer det løbende nettofinansieringsbehov, mener banken.
Også forskellen mellem den danske og tyske repo-rente kan mindskes fra de nuværende 50 bp.
- Med indstrømningen af valuta og den generelt positive økonomiske udvikling i Danmark forekommer en mindre indsnævring af reporentespændet - f.eks. tilbage til 40 bp - mere sandsynlig end en udvidelse, vurderer bankens økonomer.
Samtidig anser økonomerne det ikke for sandsynligt, at Nationalbanken af konjunkturmæssige årsager isoleret skulle stramme pengepolitikken i 1997.
- Pengepolitikkens hovedsigte er fortsat rettet mod valutakursen. Eftersom kronen næppe sættes under pres, ventes ingen isolerede danske forhøjelser af de ledende renter i det kommende år, hedder det i prognosen.
Banken forudser, at kronen over for D-marken vil holde sig stabil omkring kurs 3,83 gennem hele 1997. På længere sigt kan Nationalbanken imidlertid sigte mod en lavere kurs, antyder banken.
- Bevægelsen i kursen på DEM siden valutauroen i 1995 kan antyde, at Nationalbankens langsigtede mål er at få kronen stabiliseret inden for et snævert bånd omkring ERM-systemets centralparitet på 3,81443 over for DEM. Hvis det lykkes, kan det forøge troværdigheden i pengepolitikken markant, mener økonomerne.
Den Danske Banks forventninger til udviklingen i det lange rentespænd ligger på linje med det regeringen tirsdag offentliggjorde i Økonomisk Oversigt december. Heraf fremgik det, at regeringen venter at det 10-årige dansk-tyske rentespænd vil falde til godt 50 bp i løbet af 1997.
- Antagelsen om det faldende rentespænd i 1997 må i høj grad tilskrives en øget tillid til dansk økonomi, og at den førte økonomiske politik fastholdes, anførte Økonomiministeriet som begrundelse.
Både landets største bank og regeringen er enige om, at rente på den toneangivende 10-årige statsobligation i 1997 vil være omkring 6,70-6,75 pct. Tirsdag er renten på statens 8 pct. 2006 6,65 pct. (/pbt).
(c) Reuters Limited 1996.
