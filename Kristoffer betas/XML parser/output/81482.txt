Afgørelse om finsk Coca-Cola licens udskudt.

HELSINKI, 14 marts (Reuter) - Den endelige afgørelse, om hvem der skal producere og sælge Coca-Cola i Finland, er blevet udskudt. Det oplyser det finske bryggeri Hartwall fredag.
Det finske bryggeri, som er den nuværende indehaver af Coca-Cola licensen, ligger for tiden i forhandlinger med The Coca-Cola Company om en forlængelse af aftalen, som udløber imorgen den 15. marts.
- Forhandlingerne mellem Hartwall og The Coca-Cola Company omkring det fremtidige samarbejde fortsætter udover den tidligere offentliggjorte deadline den 15. marts, skriver Hartwall.
Det har ellers været planen, at den finske Coca-Cola licens skulle indgå i Coca-Cola Nordic Beverage, som er et joint venture mellem Carlsberg og The Coca-Cola Company om fælles produktion og distribution af Coca-Colas produkter i Danmark og Sverige.
Det sagde Carlsbergs adm. direktør Flemming Lindeløv i forbindelse med offentliggørelsen af aftalen den 4. marts i år til Reuters Finans.
Flemming Lindeløv sagde dengang, at det var hensigten, at både Norge og Finland på lidt længere sigt skulle indgå i samarbejdet.
- Jørn Nurkka (+45) 33 96 96 55.
(c) Reuters Limited 1997.
