REGERING OG K DISKUTEREDE AKTIEAFGIFT PÅ 15 PCT.

KØBENHAVN, 1 november (Reuter) - I de netop sammenbrudte forhandlinger mellem regeringen og de konservative blev der diskuteret en gradvis indførelse af en realrenteafgift på aktieafkastet stigende til 15 pct. i 1999. Det forklarede finansminister Mogens Lykketoft ved et pressemøde, uimiddelbart efter forhandlingernes sammenbrud.
- Vi diskuterede indførelsen af en afgift på afkast af aktier på 15 pct., og det er ikke en forringelse af det danske aktiemarked, sagde han.
Afgiften på aktieafkastet skulle dække en del af det provenutab, der ville blive ved en lempelse af selskabsskatten. Og Lykketoft mente, at det eneste fornuftige sted at finde det provenutab var hos dem, der ikke betaler andet end selskabsskat.
- Og det er dem, der ikke betaler realrenteafgift, sagde han.
Ifølge en notits om regeringens udspil til en finanslovaftale, var det regeringens plan, at der skulle indføres en realrenteafgift på aktieafkastet på 6 pct. i 1997 stigende til 12 pct. i 1998 og 15 pct. i 1999.
(c) Reuters Limited 1996.
