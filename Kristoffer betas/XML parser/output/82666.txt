Byggeudskydelse kan blive byggestop - forbund.

KØBENHAVN, 16 april (Reuter) - Forbundet Træ-Industri-Byg (TIB) frygter, at regeringen helt vil droppe de 20 byggeprojekter til sammenlagt 800 mio. kr., som boligminister Ole Løvig Simonsen i forrige uge besluttede at udskyde.
Byggerierne skal efter boligministerens plan gemmes til efteråret, når byggeriet ligger i dvale og risikoen for mangel på arbejdskraft ikke er så overhængende.
Den idé kan TIB tilslutte sig, skriver forbundsformand Arne Johansen i forbundets blad. Men han frygter, at regeringen helt glemmer projekterne.
- Spørgsmålet er, om vi nu kan være sikre på, at projekterne overhovedet realiseres til efteråret. Det ser ikke just alt for lovende ud med udsigten til et kommunalvalg til efteråret, et folketingsvalg til næste år og en yderligere nedsættelse af marginalskatterne i 1998 som følge af skattereformen. Det bærer altsammen i retning af en meget stram finanslov for 1998, forklarer Arne Johansen.
Han skriver, at han ikke er i tvivl om, hvad en stram finanslov betyder for byggeriet.
- Netop i byggebranchen kender vi kun alt for godt konsekvenserne af stramme finanslove: Skrinlagte byggeprojekter, konkluderer forbundsformanden.
Han skriver, at byggebranchen kræver en sikkerhed fra boligministeren for, at de 20 byggeprojekter kommer i ordrebogen og ikke i glemmebogen.
- Vi har i byggebranchen krav på samme tryghed i ansættelsen, som alle andre i dette land, skriver han.
Mens FTIB er ængstelig for, om byggerierne overhovedet bliver gennemført, er Byggeriets Arbejdsgivere (BYG) utilfredse med, hvordan de udskudte projekter fordeler sig rundt i landet.
- Vi har fået henvendelse fra håndværksmestre i bl.a. Århus-, Odense-og Koldingområdet. Her er ordrebøgerne ikke så tykke som andre steder i landet. Mestrene har kun arbejde til to-tre uger, sagde BYG&apos;s direktør, Kurt Jensen, til Reuters den 3. april.
Han fortalte, at BYG vil bede boligminister Ole Løvig Simonsen genoverveje sin beslutning om at udskyde de 20 projekter.
- Morten Bonde Pedersen (+45) 33 96 96 51.
(c) Reuters Limited 1997.
