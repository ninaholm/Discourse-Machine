DI hæver skøn for industrieksport i 1998.

KØBENHAVN, 14 maj (Reuter) - Dansk Industri (DI) er blevet en kende mere optimistiske med hensyn til industriens eksportmuligheder til næste år. Det fremgår af organisationens seneste prognose for foråret 1997, der blev fremlagt onsdag.
Dansk Industri forventer en vækst i industrieksporten i 1998 på 4,4 pct. Tilbage i november skønnede organisationen på en vækst på 3,8 pct. Skønnet for 1997 fasholdes på 2,8 pct.
- I begyndelsen af 1997 ser det ud til, at også industrien oplever ny fremgang efter to års stagnation. Fremgangen i industrien ser imidlertid ud til fortsat at være mere afdæmpet end i de øvrige sektorer, hvor der har været relativ høj vækst siden midten af 1993, skriver DI.
Organisationen forventer, at industriens tab af markedsandele vil fortsætte i år og til næste år, men en stigning i væksten i samhandelslandene vil afhjælpe problemet med de faldende markedsandele.
- Men en egentlig højkonjunktur ventes at medføre så stor vækst i efterspørgslen fra udlandet, at der trods tab af markedsandele er udsigt til en vækst i industrieksporten på knap tre pct. i 1997 og knap 4,5 pct. i 1998., skriver DI, der pointerer, at eksportvæksten ville have været godt 2,5 pct.point højere, hvis der ikke blev tabt markedsandele.
Til sammenligning forventer regeringen en vækst i industrieksporten i 1997 på 4,2 pct. I perioden 1998-2005 skønner regeringen en gennemsnitlig vækst i industrieksporten på 4,6 pct. Det fremgår af regeringens publikation &quot;Danmark som foregangsland&quot;, som blev offentliggjort i slutningen af april.
DI opjusterer i den nye prognose sit skøn for både det private og det offentlige forbrug i 1997. Skønnet for det offentlige forbrug hæves også lidt for 1998.
(c) Reuters Limited 1997.
