Nyt kursfald for malaysisk Danyard-køber torsdag.

KØBENHAVN, 13 marts (Reuter) - Kursen på aktier i malaysiske Penang Shipbuilding Construction (PSC) faldt torsdag yderligere 3,76 pct. til 32,00 ringgit på børsen i Kuala Lumpur efter et stort kursfald mandag. PSC har indgået en aftale med J. Lauritzen Holding om at købe knap halvdelen af Danyard-værftet.
PSC-aktien blev mandag suspenderet på børsen i Kuala Lumpur efter et kursfald på 4,4 pct. Kursfaldet kom efter en artikel i den malaysiske avis The Sun, hvoraf det fremgik, at et stort anlagt skibsprojekt med PSC som deltager var på vej til at blive udsat.
Projektet omfatter bygningen af op til 27 kystbevogtningsskibe, hvoraf den malaysiske regering allerede har sendt seks i udbud. PSC-værftet Naval Dockyard i Malaysia er udset til at skulle spille den centrale rolle i bygningen af skibene.
Rygterne om en udsættelse af projektet og torsdagens kursfald for PSC-aktien efter to dages suspension, falder sammen med, at en delegation fra J. Lauritzen Holding i disse dage er i Kuala Lumpur for at forhandle den endelige aftale om Danyard-salget på plads. Tidsfristen for en aftale er sat til den 1. april.
J. Lauritzen oplyste den 11. december 1996, at der var underskrevet et Letter of Intent med Penang Shipbuilding Construction. Efter planen skal PSC under forudsætning af godkendelse af kapitaleksporten fra Malaysia den 1. april 1997 overtage 48 pct. af Danyard A/S og 40 pct. af Danyard Aalborg for ialt 100 mio. USD.
- Stig Ørskov Pedersen (+45) 33 96 96 59.
(c) Reuters Limited 1997.
