J Lauritzen indchartrer to tørlastskibe - dir.

KØBENHAVN, 12 august (Reuter) - Rederiet J. Lauritzen, der ejes af J. Lauritzen Holding, har netop indchartret to tørlastskibe (bulkskibe) i Handimax-segmentet, bekræfter divisionsdirektør Jens Kronborg fra Lauritzen Bulkers over for Reuters Finans.
Skibene Grand Way på 44.006 tons dødvægt og Full Rich på 43.217 tons dødvægt er indchartret for 12 måneder fra september. Ifølge det britiske skibsmæglerfirma Clarkson er den aftalte rate per dag 9.350 USD (66.200 kr.) for Grand Way og 9.300 USD (65.800 kr.) for Full Rich. Jens Kronborg bekræfter, at raterne &quot;ligger i det lag&quot;.
Ifølge Jens Kronborg opererer Lauritzen Bulkers i øjeblikket 45-50 skibe i Handymax-(35-50.000 tons dødvægt) og handysize-(10-35.000 tons dødvægt) segmenterne.
Raterne for Handymaz-skibene ligger i øjeblikket omkring 10 pct. lavere end gennemsnittet for sidste år. Ses den forløbne del af 1997 under et, ligger rateniveauet stort set på linie med 1996, fremgår det af Shipping Intelligence Weekly fra Clarkson.
- Stig Ørskov Pedersen (+45) 33 96 96 59.
(c) Reuters Limited 1997.
