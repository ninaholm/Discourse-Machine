Mobilix søger partner på op til 40 pct - dir.

KØBENHAVN, 7 maj (Reuter) - France Telecoms danske mobiltelefonselskab, Mobilix, fører for tiden samtaler med danske og udenlandske selskaber om partnerskab på det danske marked. Mobilix ønsker selv at sidde på 60 pct. af selskabet, men overlader gerne op til 40 pct. af ejerskabet til en partner, oplyser selskabet.
- Vi er på udkig efter en partner og forhandler med flere forskellige. Vi ønsker selv at beholde mindst 60 pct. af selskabet, men overlader 40 pct. til en eller flere partnere, siger adm. direktør i Mobilix Monique Moullé-Zetterstrøm til Reuters Finans.
Hun vil hverken bekræfte eller afkræfte, om Mobilix har forhandlet med A. P. Møller-selskabet Mærsk Data, som det har været fremme i pressen, men siger, at de søger en partner og gerne en dansk for at have en mere dansk identitet.
- Vi regner med at investere godt en mia. kr., men partneren skal ikke nødvendigvis komme med de 400 mio. kr., for en stor del af pengene vil komme fra lån, siger hun.
Mobilix håber, at have klarhed over partnerskabet inden sommeren, men Monique Moullé-Zetterstrøm siger samtidig, at de ikke har travlt med at finde en partner. Det er bare vigtigt for Mobilix at have en partner i hvert af de lande selskabet arbejder i.
- Carl Johan Corneliussen (+45) 33 96 96 57.
(c) Reuters Limited 1997.
