Stigende fusionsaktivitet i Danmark - Råd.

KØBENHAVN, 28 juli (Reuter) - Antallet af opkøbte virksomheder i Danmark steg med 11 pct. i 1996 i forhold til 1995, fremgår det af en redegørelse om fusioner og virksomhedsovertagelser, som Konkurrencerådet har lavet.
- I alt er der opkøbt 305 virksomheder i 1996 med en samlet omsætning på 40 mia. kr. og med ca. 30.000 ansatte. Det fald, som fra 1993 kunne konstateres i antallet af opkøbte virksomheder, er altså afløst af en ny stigning, skriver Konkurrencerådet i en pressemeddelelse.
De fleste opkøb er sket inden for industrien, hvor 45 pct. af alle fusioner blev registeret.
De fleste af de opkøbte virksomheder er mindre og mellemstore virksomheder. Virksomheder med en omsætning på 10-50 mio. kr. udgør således 38 pct. af samtlige opkøbte virksomheder. Kun 20 virksomheder, eller syv pct., havde en omsætning på over 500 mio. kr., fremgår det.
Blandt overtagelser i 1996, hvor den opkøbte virksomhed havde en omsætning på over 100 mio. kr., nævnes Monberg &amp; Thorsens overtagelse af LN Entreprise, C. W. Obels overtagelse af SN Holding og GN Store Nords overtagelse af Sonofon.
Udenlandske selskaber har opkøbt 56 virksomheder i Danmark i 1996 mod 69 året før. Sverige er den største opkøber af danske virksomheder med 20 efterfulgt af USA med 10.
- Ole Mikkelsen (+45) 33 96 96 54.
(c) Reuters Limited 1997.
