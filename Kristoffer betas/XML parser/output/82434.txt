Ledighed ventes falde 3.100 i februar - økonomer.

KØBENHAVN, 9 april (Reuter) - Den sæsonkorrigerede ledighed ventes i februar at være faldet med 3.100 til 228.800. Sådan lyder gennemsnitsskønnet for torsdagens ledighedstal fra Danmarks Statistik.
Ni økonomer venter ifølge en Reuters-rundspørge en ledighedsprocent på 8,2 pct. i februar mod 8,3 pct. i januar, hvor ledigheden noget overraskende steg med 3.500.
- Efter stigningen i januar ventes arbejdsløsheden på ny at falde, som følge af en svag underliggende stigning i beskæftigelsen, skriver Unibank i en kommentar til torsdagens tal.
- En stor del af den stigende ledighed i januar skyldtes, at en del personer, som var kommet i beskæftigelse i løbet af året, holdt ferie på dagpenge og dermed figurerede som ledige (juleugen talte med i januar-tallene), påpeger Unibank.
Både Sydbank og Codan Bank henleder samtidig opmærksomheden på, at der er registreret knap 1.500 flere på orlov i februar sammenlignet med januar.
Ledighedstallene offentliggøres torsdag den 10. april kl. 9.30.
- Stig Ørskov Pedersen (+45) 33 96 96 59.
(c) Reuters Limited 1997.
