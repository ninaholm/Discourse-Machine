REALKREDITTEN TØVER MED NYE LAVRENTE OBLIGATIONER.

KØBENHAVN, 9 oktober (Reuter) - Det er kun BRFkredit, der af de tre gamle realkreditinstitutter toner rent flag og erklærer, at nedsættelse af mindsterenten betyder åbning for udstedelse af fem pct.-obligationer fra d. 22. oktober. I både Nykredit og Realkredit Danmark er holdningen mere afventende.
- Vi forventer ikke, at nedsættelse af mindsterenten til fire pct. er holdbar, men vi vurderer, at en mindsterente på fem pct. vil holde på mere end kort sigt. Derfor åbner vi for 10-, 20-og 30-årige obligationer med kuponrente 5 pct., siger økonom Thorkild Stage, BRFkredit.
I Nykredit har man ikke helt lagt sig fast på, hvorvidt den lavere mindsterente skal medføre åbning af serier med kuponrenter under seks pct.
Men med den nuværende markedsrente vil der ikke være ræsonnement i at tilbyde 30-årige realkreditlån med kuponrenterne fire og fem pct., hvorved låntager risikerer et uacceptabelt stort kurstab, siger informationschef Henrik Hougaard fra Nykredit.
Først i næste uge vil Nykredit afgøre om, den ekstraordinære nedsættelse af mindsterenten betyder åbning for kortere obligationer med løbetider på 10 og 20 år. Her kan både fire og fem pct. obligationer komme på tale.
Realkredit Danmark vurderer ligeledes, at 30-årige obligationer med kuponrenter på fire og fem pct. vil få en så stor stor underkurs, at det ikke umiddelbart vil være attraktivt at udstede i så lange og så lavtforrentede obligationer.
Men instituttet vil først sondere interessen, inden den endelige afgørelse træffes, siger kontorchef Bjarne Graven Larsen fra Realkredit Danmarks Fondssekretariat.
For kortere løbetider er åbning af fire eller fem pct. obligationer med en løbetid på 10 år derimod under overvejelse, oplyser Bjarne Graven Larsen. (/slj).
(c) Reuters Limited 1996.
