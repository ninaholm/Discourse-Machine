Carlsbergs Cola-status rokker ej Goldman-vurdering.

KØBENHAVN, 26 marts (Reuter) - Udnævnelsen af Carlsberg til anchor bottler og partner i CoCa-Cola Nordic Beverages (CCNB) har ikke fået investeringsbanken Goldman Sachs, til at ændre deres anbefaling på det danske bryghus.
Investeringsbanken fastholder deres market performer-anbefaling, oplyser bankens bryggerianalytiker Colin Davies til Reuters Finans onsdag.
- Vi har ikke ændret vores hold-anbefaling på Carlsberg. Indgåelsen af aftalen om CCNB og udnævnelsen til anchor bottler er selvfølgelig positiv, men det var ventet. Til gengæld er jeg lidt mere nervøs for udfaldet af aftalen med Bass, siger Colin Davies.
Analytikeren tilføjer, at sandsynligheden for, at fusionen mellem Bass og det halvtejede bryggeri Carlsberg-Tetley ikke bliver godkendt er langt større med en Labour-regering end med den nuværende.
- Labour ser langt mere kritisk på store koncentrationer inden for industrien end de konservative. Men det kommer også an på indstillingen fra monopolmyndighederne, som er blevet afleveret til ministeriet. Men den nye Labour-minister vil ikke være så bundet af indstillingen, som sin forgænger, fortsætter han. Colin Davis tror ikke at der kommer nogen udmelding fra den nye minister før tidligst i begyndelsen af juni.
De engelske monopolmyndigheder har mandag afleveret deres indstilling til fusionen til den britiske handels-og industriminister, Ian Lang.
Det er nu op til ham at træffe en afgørelse i sagen, men ministeriet har meddelte, at man ikke skulle forvente nogen afklaring før efter valget.
- Jørn Nurkka (+45) 33 96 96 55.
(c) Reuters Limited 1997.
