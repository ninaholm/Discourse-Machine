FINANSLOVSAFTALE MED SF PERSPEKTIVLØS - DA.

KØBENHAVN, 28 november (Reuter) - Dansk Arbejdsgiverforenings (DA) formand, købmand Niels Fog, betegner regeringens aftale med SF om næste års finanslovsaftale som perspektivløs, fremgår det af en pressemeddelelse.
- Aftalen mellem regeringen og SF bevæger sig med stor omhu uden om de egentlige problemer. Det er utroligt, at regeringen kan gå direkte fra et møde i Det Økonomiske Råd (DØR), hvor nødvendigheden af mere gennemgribende strukturreformer blev så klart trukket frem, til så perspektivløse forhandlinger med SF, siger Niels Fog.
DA hæfter sig ved, at vismændene i deres seneste DØR-rapport slår fast, at ledigheden ikke vedvarende kan nedbringes, hvis ikke der ændres mere fundamentalt på arbejdsmarkedets strukturproblemer.
- De opstramninger, der tidligere er blevet gennemført, har haft en positiv effekt og har medført, at ledigheden har kunnet bringes et stykke ned, uden at der er opstået et forstærket lønpres eller uovervindelige problemer med at få tilstrækkelige arbejdskraft, siger Niels Fog og fortsætter.
- Men det er alt for uambitiøst at stille sig tilfreds med en ledighed på en kvart million arbejdsløse og trekvart million på passive på passive overførselsindkomster. Den pris, som regeringen har måttet betale for at få flertal for finansloven, er, at perspektivet er forsvundet, siger Niels Fog. (/slj).
(c) Reuters Limited 1996.
