FORTSAT LEDIGHEDSFALD GIVER EJ LØNPRES - INDOSUEZ.

KØBENHAVN, 6 januar (Reuter) - Det fortsatte fald i ledigheden er af en sådan karakter, at det ikke giver anledning til et stigende lønpres, vurderer Banque Indosuez på baggrund af ledighedstallene for november, der blev offentliggjort mandag formiddag.
Ifølge Danmarks Statistik var den sæsonkorrigerede ledighed i november på 8,2 pct. mod 8,3 pct. i oktober.
Derfor betragter Indosuez faldet i ledigheden som positivt for obligationsmarkedet, fordi det mindsker statsunderskuddet og indikerer en fortsat positiv udvikling på betalingsbalancen.
Det mest bemærkelsesværdige ved ledighedstallene for november, er ifølge Indosuez, at den sæsonkorrigerede ledighed i byggefagene efter en periode med stagnation nu stiger i november.
- Udviklingen understreger, at der ikke er udsigt til overophedning i byggesektoren og må tages som et positivt tegn forud for de kommende måneders overenskomstforhandlinger, idet henvisninger til mangel på arbejdskraft mindskes, vurderer Indosuez&apos; Kai Lindberg. (/uha).
(c) Reuters Limited 1997.
