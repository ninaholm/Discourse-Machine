Telia og Netcom overvejer egne telenet - blad.

KØBENHAVN, 13 marts (Reuter) - De to svenske teleselskaber Telia og Netcom Systems har ifølge egne tal taget en stor del af den danske udlandstelefoni og overvejer at opbygge egne net for at få direkte adgang til de enkelte kunder. Det skriver Finans &amp; Samfund i en temaartikel om omstillingen i telesektoren.
- Vi skal indtil videre købe os ind på det danske telenet, men vi overvejer andre metoder, blandt andet at etablere vores eget backbonenet - vores egen hovedfærdselsåre til teletrafikken, siger marketingsdirektør i Telia Thomas Bramsen Boe til bladet.
Adgangen til den enkelte bruger er fortsat nødt til at gå gennem Tele Danmarks net, selv om en del af den direkte adgang kan etableres, hvis Telia får tildelt en af de nye mobiltelefonlicenser på det såkaldte DCS 1800-net. Men man undgår ifølge Thomas Bramsen ikke helt det faste net.
Telia er oppe på at producere 125.000 minutter om dagen, hvilket svarer til syv pct. af udlandstrafikken, der tidligere var forbeholdt Tele Danmark.
- Her er vi langt den største efter Tele Danmark, men det er også det eneste område, hvor der er reel konkurrence, fortæller Thomas Boe Bramsen.
En anden svensk indtrænger på det danske marked, Netcom Systems satser på mere end en fordobling af kundeantallet til 100.000 ved udgangen af i år. Også Netcom overvejer at satse på egen infrastruktur.
Uddelingen af de nye mobiltelefonlicenser, DCS 1800 vil ske den 19. marts og kan for Telia og Netcom Systems blive første skridt i opbygningen af egne net i Danmark.
- Søren Linding Jakobsen (+45) 33 96 96 53.
(c) Reuters Limited 1997.
