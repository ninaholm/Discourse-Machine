Sophus B aktie 5 pct ned på Rentokil-res.

KØBENHAVN, 12 marts (Reuter) - Sophus Berendsens B-aktie var onsdag kl. 10.42 faldet 42 kr til kurs 835, svarende til et fald på 5 pct., efter offentliggørelsen af regnskabet fra Rentokil, hvor Sophus Berendsen har en aktiepost på ca. 36 pct.
- Resultatet lever ganske enkelt ikke op til forventningerne. Samtidig er vækstforventningerne dæmpede, siger en handler.
Resultatet før skat i Rentokil blev i 1996 318 mio. GBP mod ventet 317-335 mio. GBP. Sophus Beredsen aktien falder dermed næsten lige så meget som Rentokil-aktien, der kl. 10.35 var faldet 6 pct. til kurs 429 p.
Handleren hæfter sig specielt ved, at Rentokil-resultatet - uden indregningen af BET - før skat kun steg med 9 pct.
Det skuffer, når Rentokils adm. direktør Clive Thompson kendes under øgenavnet &quot;Mr. 20 pct.&quot; på baggrund af en lang årrække med en vækst i overskuddet før skat på 20 pct. Så hjælper det ikke meget, at det samlede overskud før skat steg 48 pct. Her tæller overskuddet i det tilkøbte BET med.
Rentokils forventninger til 1997 lyder på et en fortsat god vækst.
- Stig Ørskov Pedersen (+45) 33 96 96 59.
(c) Reuters Limited 1997.
