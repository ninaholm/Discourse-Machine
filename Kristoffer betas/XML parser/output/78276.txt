VÆRFTSSALG KAN ÆNDRE JL-ANBEFALING - ANALYTIKERE.

KØBENHAVN, 13 december (Reuter) - Salget af 48 pct. af Danyard til det malaysiske selskab Penang Shipbuilding Construction (PSC) bliver i analytikerkredse opfattet som positivt for J. Lauritzen Holding, og flere af analytikerne overvejer at opjustere deres anbefaling på selskabet.
- Det ser ud til at være en meget gunstig aftale for J. Lauritzen, og jeg overvejer i øjeblikket om vores salgs-anbefaling på aktien skal ændres til en hold. Men jeg skal lige have studeret aftalen og konsekvenserne nærmere, siger en analytiker fredag til Reuters Finans.
Før offentliggørelsen af aftalen var den generelle holdingen blandt analytikerne, at investorerne skulle sælge deres aktier i J. Lauritzen Holding.
Nu lyder vurderingen, at investorerne skal beholde deres aktier og afvente en nærmere granskning af aftalen og konsekvenserne.
Til gengæld ser analytikerne lidt mere skeptisk på Danyards overlevelses muligheder.
- Det kan undre, at nogen vil give så mange penge for halvdelen af værftet, når der bygges kemikalietankskibe, som koster Danyard penge hver dag, siger en anden analytiker.
Generelt spår analytikerne, at Danyard nok ikke har de mest lyse fremtidsudsigter. Analytikerne venter, at PSC på lidt længere sigt lukker værftet og tager Danyards teknologiske knowhow med til Malaysia eller et andet lavtlønsområde.
J. Lauritzen Holding underskrev onsdag et Letter of Intent med PSC, hvorefter PSC pr. 1. april 1997 overtager 48 pct. af aktiekapitalen i Danyard A/S og 40 pct. i et udskilt Danyard Aalborg.
Lige efter meddelsen om aftalen i onsdags steg aktien med 47 pct. til kurs 700, hvilket ligeledes var slutkursen onsdag. Fredag ved 13.30-tiden er aktien faldet lidt tilbage og ligger i kurs 680, hvilket er 20 kr. lavere end torsdagens slutkurs. (/jnu).
(c) Reuters Limited 1996.
