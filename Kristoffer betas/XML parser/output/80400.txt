PHØNIX-FMD UTILFREDS MED FORLÆNGET KØBSFRIST.

KØBENHAVN, 19 februar (Reuter) - Formanden for Phønix Contractors bestyrelse, Henry Petersen, er &quot;ked af&quot;, at Erhvervs-&amp; Selskabsstyrelsen i følge Ritzaus Bureau (RB) har forlænget fristen for at byde på Phønix.
- Det er helt utåleligt for virksomheden ikke at vide noget, siger Henry Petersen til Reuters Finans.
I øjeblikket har Superfos, Marius Pedersen og norske Rieber &amp; Søn meldt sig med købstilbud på Phønix-koncernen.
Fondsbørsen har tidligere accepteret, at fristen for alle tre tilbud udløber d. 27. februar kl. 16.00.
Men onsdag forlængede Erhvervs-&amp; Selskabsstyrelsen fristen til den 7. marts, skriver Ritzaus Bureau.
- Jeg havde håbet på at få en melding om, at fristen ville blive fastholdt, uanset om en af de tre bydere forhøjede deres bud, så længe, der ikke kom nye bydere på banen, siger Henry Petersen.
Han frygter nu, at Erhvervs-&amp; Selskabsstyrelsen vil forlange en ny frist på fire uger, hvis en af de tre bejlere forhøjer prisen.
Fire uger er den periode, loven som minimun foreskriver, hvis en virksomhed afgiver købstilbud på en anden virksomhed.
De tre bejlere satte da også en frist på fire uger, da de første gang bød på virksomheden. I tilbuddet fra Superfos og Marius Pedersen var fristen sat til den 27 februar, mens Rieber &amp; Søn, der bød først, havde sat en frist til onsdag den 12. februar.
Tirsdag i sidste uge forhøjede Rieber dog sit bud, og fik tilladelse af Fondsbørsen og Fondsrådet til at sætte en frist på mindre end fire uger.
I stedet accepterede Fondsbørsen, at fristen for Rieber udløb samme dag som fristen for de to danske bydere.
Derfor havde Phønix-bestyrelsen indkaldt til aktionærmøde på Vejen-virksomheden på fredag. Her håbede Henry Petersen, at bestyrelsen kunne anbefale alle aktionærerne at sælge til en af de tre virksomheder.
Henry Petersen siger i dag, at aktionærmødet vil blive holdt uanset den forlængede frist.
- Vi håber stadig, at vi kan få aktionærerne til at handle samlet. Men vi kan jo ikke vide, om der kommer flere bud efter aktionærmødet, siger han.
Superfos har onsdag meddelt Ritzaus Bureau, at virksomheden overvejer at forhøje deres købstilbud efter et bestyrelsesmøde tirsdag aften med Phønix som et punkt på dagsordenen.
- Morten Bonde Pedersen (+45) 33 96 96 51.
(c) Reuters Limited 1997.
