Risiko for stigende dansk inflation i 98/99 - HSBC.

KØBENHAVN, 2 maj (Reuter) - Danmark er sammen med Norge så langt foran i den europæiske økonomiske vækstcyklus, at risikoen for en seriøs stigning i inflationen i 1998/99 er voksende. Det konkluderer investeringsbanken HSBC James Capel i sit maj-nummer af Nordic Outlook.
- Det betyder så, at finanspolitikken til syvende og sidst bliver nødt til at blive strammet mere aggresivt i disse lande end ellers nødvendigt. Som et resultat, frygter vi for den langsigtede holdbarhed i den danske og norske genoprejsning, skriver HSBC James Capel.
Økonomerne i HSBC James Capel hæfter sig i den danske økonomi bl.a. ved, at byggesektoren for alvor er ved at få fart på, hvilket afspejler sig i huspriserne, der i øjeblikket stiger med tæt på 15 pct. år/år.
Endvidere fokuserer banken på de danske arbejdsenhedsomkostninger, der med en stigningstakt på ca. 3,5 pct. vurderes til at sætte et moderat pres på forbrugerpriserne.
HSBC James Capel har dog også hæftet sig ved, at Danmark fortsat opererer med et - omend faldende - overskud på betalingsbalancen. Banken pointerer, at en forværring af betalingsbalancen vil betyde et større inflationspres. I år forventer bankens økonomer et overskud på betalingsbalancens løbende poster på otte mia. kr. faldende til et beskedent plus på to mia. kr. i 1998.
HSBC James Capel forventer i år en vækst i BNP på 2,8 pct. faldende til 2,6 pct. i 1998. Inflationen ventes stige til tre pct. i 1998 fra estimerede 2,5 pct. i år.
Ledigheden skønner banken vil falde til 7,9 pct. i år og yderligere til 7,4 pct. i 1998.
- Eva Elgaard Pedersen (+45) 33 96 96 57.
(c) Reuters Limited 1997.
