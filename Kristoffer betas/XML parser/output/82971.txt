Stabilt overskud på dansk handelsbalance - DDB.

KØBENHAVN, 23 april (Reuter) - Overskuddet på den danske handelsbalance er stabilt. Der er derfor ingen grund til at frygte et underskud på den danske betalingsbalance i 1997, vurderer cheføkonom Jørgen Birger Christensen fra Den Danske Bank i en kommentar til onsdagens handels-og betalingsbalancetal for januar.
- Det billede, handelstallene viser, svarer til vores forventning om et europæisk opsving, siger Jørgen Birger Christensen til Reuters Finans.
Han hæfter sig blandt andet ved den stigende eksport til Tyskland, som i længere tid har haltet.
Alene i januar steg eksporten til Tyskland med 6,3 pct. på årsbasis målt på sæsonkorrigerede tal ekskl. skibe efter en beskeden fremgang i december på 1,6 pct. og en tilbagegang i november på 2,7 pct. Målt over de seneste tre måneder er eksporten til Tyskland steget med 2,5 pct.
Den Danske Banks cheføkonom konstaterer samtidig, at der i januar er tegn på et niveauskift i såvel importen som eksporten.
- Det harmonerer med den stigende økonomiske vækst i såvel Danmark som det øvrige Europa, påpeger Jørgen Birger Christensen.
Det sæsonkorrigede overskud på den danske handelsbalance ekskl. skibe var i januar på 2,6 mia. kr., mens overskuddet på betalingsbalances løbende poster var 3,8 mia. kr.
- Stig Ørskov Pedersen (+45) 33 96 96 59.
(c) Reuters Limited 1997.
