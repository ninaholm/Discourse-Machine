Overophedning stadig en risiko trods lavt BNP - Uni.

KØBENHAVN, 30 juni (Reuter) - Selvom bruttonationalproduktet (BNP) i årets første kvartal blev hele 1,3 pct.point lavere end økonomerne i Unibank på forhånd havde ventet, skal man fortsat holde øje med en eventul overophedning af økonomien. Det siger senioranalytiker, Jesper Nielsen, fra Unibank i en kommentar til første kvartals nationalregnskab.
- Man kan ikke helt glemme risikoen for en overophedning af økonomien. Man skal ihvertfald ikke lade sig snyde og tro, at aktiviteten er for nedadgående, siger Jesper Nielsen.
BNP steg i 1. kvartal 1997 ikke sæsonkorrigeret 2,4 pct. i forhold til 1. kvartal 1996, oplyste Danmarks Statistik tidligere mandag. Sæsonkorrigeret faldt BNP 0,1 pct. i 1. kvartal 1997 i forhold til kvartalet før.
Faldet i den økonomiske aktivitet i årets første kvartal kan udelukkende henføres til faldende bruttoinvesteringer, mener Jesper Nielsen.
- I det omfang bruttoinvesteringerne retter sig op i næste kvartal, så er vi tilbage igen. Og ledighedstallene peger ihvertfald ikke i retning af faldende aktivitet, påpeger han. Unibank fastholder da også sit skøn for BNP i hele 1997 på 3,2 pct.
Bruttoinvesteringerne faldt sæsonkorrigeret 3,0 pct. på kvartalsbasis i 1. kvartal.
(c) Reuters Limited 1997.
