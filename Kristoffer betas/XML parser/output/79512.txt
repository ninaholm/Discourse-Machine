LYKKETOFT SER ØGET CHANCE FOR 3-ÅRIGT OK97 - RB.

KØBENHAVN, 28 januar (Reuter) - Finansminister Mogens Lykketoft mener, at søndagens tre-årige forlig på HK-området øger muligheden for en tre-årig overenskomst for de statsansatte.
Det sagde finansministeren ifølge Ritzaus Bureau efter tirsdagens overenskomstforhandlinger med CFU (Centralorganisationernes Fællesudvalg).
- Der er kommet et par ekstra argumenter for en tre-årig overenskomst, efter at HK har indgået to tre-årige overenskomster i weekenden, sagde Mogens Lykketoft.
Men formanden for CFU, Ove Hygum, er ikke med på ideen.
- Vi går stadig efter en to-årig overenskomst. Blandt andet, fordi vi skal forhandle løn for et normallønsområde, og her er det svært at forhandle lønnen færdig for tre år ad gangen. Ingen kan forudsige den økonomiske udvikling så langt ud i fremtiden, sagde Ove Hygum.
Tirsdagens møde var et såkaldt statusmøde, og ingen af parterne ønskede at udtale sig nærmere om, hvor langt fremme forhandlingerne for de statsansatte er.
Det næste møde mellem parterne finder sted den 11. februar. (/uha).
(c) Reuters Limited 1997.
