ESTIMAT - Superfos&apos; resultat stiger 16 pct.

KØBENHAVN, 18 august (Reuter) - Industrikoncernen Superfos ventes at komme ud af de første seks måneder af regnskabsåret 1997 med et ordinært resultat før skat, der er knap 16 pct. højere end det tilsvarende resultat i 1996. Det vurderer seks danske og udenlandske aktieanalytikere, som Reuters Finans har talt med forud for offentliggørelsen af regnskabet onsdag.
Analytikerne venter i gennemsnit et ordinært resultat før skat på 95 mio. kr. mod 82 mio. kr. i 1996.
Omsætningen ventes at vokse med 21 pct. til 2.870 mio. kr.
Omsætningsvæksten i industrikoncernen tilskrives primært det fortsatte opkøb af virksomheder, og ikke så meget en organisk vækst i koncernen, vurderer analytikerne.
Superfos&apos; asfaltaktiviteter ventes stadigvæk at vise vigende resultat, som følge af den hårde konkurrence på det danske asfaltmarked.
- Der er fortsat stor overkapacitet og intensiv konkurrence på det danske asfaltmarked, hvilket presser priserne, siger en analytiker.
Analytikeren tilføjer dog, at asfaltdelen udgør en stadig mindre del af forretningsområdet Construction, så den hårde priskonkurrence påvirker koncernens samlede resultat mindre end tidligere.
En stor del af omsætningen i Construction stammer fra det amerikanske marked, hvor industrikoncernen har et stort potentiale, vurderer analytikerne.
Den styrkede US-dollar har i halvåret været til gavn for Superfos&apos; regnskab, og flere af analytikerne har på nuværende tidspunkt allerede opjusteret deres forventninger til helårsresultatet.
- Koncernen har selv indikeret at en 10 pct. stigning i dollarkursen påvirker resultatet før skat med 12 mio. kr., og det har vi taget vores udgangspunkt i, siger en analytiker.
Dermed er analytikeren på linie med sine kollegaer, der har kalkuleret med stort set samme bidrag fra den stigende dollar.
Dollaren er i årets første seks måneder blevet styrket med ca. 12 pct. over for kronen.
Tre ud af de seks analytikere anbefaler køb af Superfos-aktien, mens to har en hold-anbefaling. Den sidste analytiker har ikke ønsket at oplyse sin anbefaling.
Superfos har en målsætning om en vækst i det ordinære resultat før skat på 15-20 pct. i hele regnskabsåret 1997. Men den målsætning venter analytikerne ikke, at koncernen helt kan leve op til. Gennemsnitlig venter analytikerne en vækst i det ordinære resultat før skat på 14,4 pct. til 372 mio. kr.
(c) Reuters Limited 1997.
