Natbank vil fastholde stabil DKK over for euro.

KØBENHAVN, 20 marts (Reuter) - Indførelse af euroen som den fælles-europæiske valuta vil ikke ændre den danske valutakurspolitik. Den danske krone skal i forlængelse af den nuværende målsætning om en stabil kurs over for de europæiske kernevalutaer i fremtiden i stedet holdes stabil over for euroen. Det slår Nationalbanken fast i sin årlige beretning, der blev offentliggjort torsdag.
- Målsætningen vil som en naturlig forlængelse af den nuværende politik være at fastholde en stabil kurs over for euroen, skriver Nationalbanken.
Nationalbanken forventer, at der vil blive oprettet et nyt valutakurssystem, når den tredje fase af den Økonomiske og Monetære Union (ØMU) starter den 1. januar 1999. Danmark ønsker i det nye system, ERM 2, en tættere tilknytning af den danske valuta til euroen end det brede bånd på plus/minus 15 pct., der forventes at blive standard i systemet, anfører Nationalbanken.
- Søren Linding Jakobsen (+45) 33 96 96 53.
(c) Reuters Limited 1997.
