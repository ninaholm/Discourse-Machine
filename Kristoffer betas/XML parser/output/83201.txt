Prospekter markant forbedret siden Hafnia - AlfredB.

KØBENHAVN, 30 april (Reuter) - Kravene til udarbejdelsen af prospekter ved kapitaludvidelser er skærpet markant og kvaliteten betydeligt højere, siden Hafnia tilbage i 1992 bad om og fik næsten to mia. kr. i ny kapital, og kun en måned senere måtte drejen nøglen om. Det vurderer direktør Ole Andersen fra Alfred Berg Corporate Finance.
- Kravene til en due diligence (omfattende gennemgang af en virksomheds økonomi, red.) er forøget kraftigt i de seneste fem år. Og kvaliteten af de udsendte prospekter er i dag meget højere, siger Ole Andersen til Reuters Finans.
Han ønsker ikke at kommentere den konkrete Hafnia-sag, hvor to private investorer har fået fri proces til at sagsøge bl.a. Den Danske Bank, der stod i spidsen for emissionen, for mangelfulde oplysninger. Men Ole Andersen vil ikke udelukke, at en sådan situation vil kunne opstå igen trods den forbedrede kvalitet af investormaterialet.
- Men det skulle gerne være sådan, at en mere seriøs undersøgelsesfase og mere professionel gennemgang af virksomheden er med til at minimere risikoen, siger Ole Andersen.
Alfred Berg-direktøren påpeger, at det eksempelvis er svært at gardere sig mod en ny opfindelse, der i løbet af meget kort tid gør en virksomheds hovedprodukt forældet og dermed truer selskabet på livet. Han tilføjer desuden, at selskaber, der ligger inde med store beholdninger af værdipapirer, kan påføres fatale tab i tilfælde af uforudsigelige krak på finansmarkederne.
Når aktier skal sælges til et større antal aktionærer, der hver for sig ikke har den samme indsigt, som hvis der var tale om en enkelt køber, påtager kapitalformidleren sig et ekstraordinært stort ansvar, vurderer Ole Andersen.
- Alfred Berg har den opfattelsen, at vi derfor er forpligtiget til at lave mindst de samme undersøgelser som en industriel køber, siger Ole Andersen.
Han tilføjer, at de undersøgelser, som en potentiel industriel køber foretager før et køb i dag er meget omfattende.
En af de største forskelle mellem situationen på det danske finansmarked i 1992 og nu er ifølge Alfred Berg en øget internationalisering. Det følger mere af inddragelsen af et større antal investorer og banker med deres erfaring og ekspertise end af mere restriktive børsregler, anfører Ole Andersen.
- Søren Linding Jakobsen (+45) 33 96 96 53.
(c) Reuters Limited 1997.
