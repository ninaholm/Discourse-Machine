INTERVIEW - Tele DK beredt til kamp om mobilmarked.

KØBENHAVN, 12 august (Reuter) - Tele Danmark vil kæmpe med næb og klør for sin markedsandel på ca. halvdelen af GSM-mobiltelefonmarkedet, når svenske Telia og det France Telecom ejede Mobilix før jul begynder at tilbyde forbrugerne mobilabonnementer på DCS 1800 systemet.
- Vores vurdering er fortsat, at en passende andel af mobilmarkedet for Tele Danmark er de nuværende 50 pct., og den vil vi slås for, siger Knud Heinesen.
For ham at se er det bedst for både forbrugere og selskaber, at konkurrencen fremover kommer til at stå om taksterne.
Men hvorvidt Tele Danmark vil gå ind i en en-krones krig på selve mobiltelefonerne, vil han ikke udtale sig om. Han bekræfter blot, at Tele Danmark vil kæmpe med næb og klør for sin markedsandel.
Teleanalytikere har tidligere overfor Reuters Finans vurderet, at Mobilix og Telia formentlig vil starte en julekrig med slagtilbud på de nye dualband mobiltelefoner op til jul for at kapre markedsandele fra de to eksisterende mobiltelefonoperatører Tele Danmark og Sonofon.
- Carl Johan Corneliussen (+45) 33 96 96 58.
(c) Reuters Limited 1997.
