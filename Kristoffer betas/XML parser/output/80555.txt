ØKONOMER SER VÆKST PÅ 1,2 PCT I ENGROSPRISER.

KØBENHAVN, 21 februar (Reuter) - En række danske bankøkonomer venter, at engros-og råvarepriserne for januar, der udsendes fra Danmarks Statistik tirsdag, vil vise en årsstigningstakt på henholdsvis 1,2 pct. og 5,4 pct. Ifølge en Reuters-rundspørge svarer det til en månedlig stigning på 0,3 pct. for engrospriserne, mens der ventes en stigning på 0,5 pct. på månedsbasis for råvarepriserne.
- De stigende engrospriser i januar ventes især at skyldes stigende importpriser, skriver en bank i en kommentar til tallene.
- På trods af, at oliepriserne i januar faldt med godt 1 pct., skønnes råvarepriserne at stige md 0,5 pct. i januar, vurderer banken.
Erfaringerne viser ifølge banken, at en del af olieprisstigningen i december på 4,8 pct. først vil slå igennem i januar.
En anden bank påpeger samtidig, at råvarepriserne indenfor landbruget ofte hæves i forbindelse med årsskiftet.
Reuters prognose for engros-og råvarepriserne er baseret på skøn fra fire banker.
- Stig Ørskov Pedersen (+45) 33 96 96 59.
(c) Reuters Limited 1997.
