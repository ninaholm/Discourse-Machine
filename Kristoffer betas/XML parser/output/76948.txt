AKTIEMARKED VENTES AT ARTE SIG POSITIVT FREDAG.

KØBENHAVN, 18 oktober (Reuter) - Det danske aktiemarked ventes fredag at arte sig positivt, da det amerikanske aktiemarked sluttede positivt torsdag, og da både de tyske og danske obligationer starter højere fredag morgen.
Sådan lyder vurderingen fra en aktiehandler, der venter, at KFX-papirene fortsat vil stjæle størstedelen af opmærksomheden.
Torsdag lukkede KFX-indekset med et lille minus på 0,14 point i 128,18 efter en dag med lidt gevinsthøstning i de store aktier.
Sidst på formiddagen er der udløb i oktober futuren på KFX-indekset. Torsdag faldt futuren 0,20 point til 128,25.
Børsen skriver fredag, at pengeinstittuterne tjener milliarder af kroner på de seneste kursstigninger på de finansielle markeder. Analytikere vurderer i Børsen, at gevinsten i år vil blive ca. 4-9 mia. kr.
Torsdag lukkede Den Danske Bank med et plus på to kr. i kurs 437, mens Unibank tabte fire kr. til kurs 283.
Blandt de mindre banker lukkede Sydbank uændret i kurs 210, mens Amagerbanken steg fire kr. til kurs 204.
Carlsberg sluttede torsdag med et minus på fire kr. i kurs 377. Fredag morgen ser aktien ud til at være taget til nåde igen - ihvertfald ligger aktien efter et kvarters handel fredag morgen til et plus på fem kr. i kurs 382. Carlsberg-aktien bliver da også i øjeblikket understøttet af en analyse fra Aros Securities, der anbefaler sine kunder at købe Carlsberg op til kurs 400.
På obligationsmarkedet starter den 10-årige benchmark ca. et kvart kurspoint højere end slutniveauet torsdag. Samme billede tegner sig også for de tyske papirer, mens den franske Le Notionnel har vundet ca. et halvt point.
På valutamarkedet ser dollaren ud til at stabilisere sig over 1,54 D-mark med en kurs kl. 9.20 på 1,5415. Den danske krone ligger stærkt mod D-mark omkring kurs 3,83.
I USA lukkede Dow Jones Industrial Indekset med et plus på 38 point i 6.059 - det er 30. gang i år, at DJII sætter rekord og tredje gang i denne uge.
Det britiske FTSE 100 indeks faldt torsdag 17 point til 4.042, mens det japanske NIKKEI-indeks i morges endte med et plus på knap 189 point i 21.612.
(/eep).
(c) Reuters Limited 1996.
