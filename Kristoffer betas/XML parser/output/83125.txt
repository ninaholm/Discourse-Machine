Stigning i realkredittens udlånsaktivitet i 1 kvt.

KØBENHAVN, 29 april (Reuter) - Der var en stigning i realkredittens udlånsaktivitet i årets første tre måneder. De danske realkreditinstitutter lånte knap 52 mia. kr. ud i første kvartal mod knap 37 mia. kr. i fjerde kvartal 1996. Det fremgår af en pressemeddelelse fra Realkreditrådet tirsdag.
- Efterspørgslen på realkreditlån steg atter i første kvartal 1997 efter en nedgang i slutningen af 1996. Der er i forhold til fjerde kvartal 1996 tale om stigninger i bruttonyudlånet inden for alle ejendomskategorier, skriver Realkreditrådet.
Ejerboliger og fritidshuse tegnede sig for godt 28 mia. kr. af det samlede bruttonyudlån mod godt 23 mia. kr. i fjerde kvartal 1996 og godt 35 mia. kr. i første kvartal 1996. Landbruget tegnede sig for knap syv mia. kr., kontor og forretning for lidt under seks mia. kr., mens industri og håndværk stod for fire mia. kr., fremgår det.
Nettonyudlånet blev 15 mia. kr. i årets første kvartal mod knap syv mia. kr. i fjerde kvartal 1996.
- Eva Elgaard Pedersen (+45) 33 96 96 55.
(c) Reuters Limited 1997.
