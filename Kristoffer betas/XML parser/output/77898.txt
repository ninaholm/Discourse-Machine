NÆSTEN HVER TREDJE LEDIG EJ TIL RÅDIGHED - DA.

KØBENHAVN, 28 november (Reuter) - Trods et fald i antallet af ledige, der ikke reelt står til rådighed for arbejdsmarkedet, er det stadig hver tredje ledig, som enten ikke vil have arbejde, ikke søger arbejde eller ikke kan møde indenfor to uger. Det viser en analyse foretaget af Dansk Arbejdsgiverforening (DA) på baggrund af en specialkørsel fra Danmarks Statistik.
- Analysen viser, at antallet af ledige på dagpenge eller kontanthjælp, der ikke står til rådighed, er faldet fra ca. 108.000 i andet kvartal 1994 til ca. 61.000 i tredje kvartal, skriver DA i bladet Agenda.
Tallene bygger på arbejdskrafts-undersøgelserne i perioden andet kvartal 1994 til tredje kvartal 1996.
- Det store fald skyldes formentlig, at der med udvidelsen af overgangsydelsen i 1994 blev åbnet mulighed for, at ledige over 50 år, som ikke ønskede arbejde, kunne trække sig tilbage, skriver DA.
Muligheden for at gå på overgangsydelse blev stoppet 1. januar 1996. DA forventer derfor ikke et yderligere fald i antallet af ledige over 50 år, der ikke reelt står til rådighed. (/slj).
(c) Reuters Limited 1996.
