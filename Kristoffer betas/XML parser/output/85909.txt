Trimmet Ambu klar til ny ekspansion - adm dir.

KØBENHAVN, 21 juli (Reuter) - Ambu Internationals nedtur er definitivt stoppet. Processen med at trimme organisationen til et lavere aktivitetsniveau og med at tilpasse selskabet til alliancen med amerikanske Physio-Control er i sin afsluttende fase. Det får Ambus adm. direktør, Vivi Kjær, til at varsle en mere udfarende attitude i den kommende tid.
- Organisationen er ved at være på plads. Vi har neddroslet der, hvor det var nødvendigt at skære i de faste omkostninger, og Physio-alliancen har fundet et leje. Nu skal vi i gang med nye ting, siger Vivi Kjær.
De seneste års fald i indtjeningen fik selskabet, der er en af verdens førende producenter af redningsudstyr, til at vende blikket indad for at vende udviklingen. I det seneste års tid har de ledelsesmæssige ressourcer primært været rettet mod besparelser i både administration og produktion samt mod udvikling af nye produkter for at udnytte distributionsapparatet bedre.
Desuden har Ambu indgået en strategisk alliance med amerikanske Physio-Control, hvilket har givet en større kontaktflade på alle vigtige markeder for færre eller for de samme midler.
Vivi Kjær understreger, at Ambus tilbagevenden til en mere aktiv rolle ikke kun skal forståes som et ønske om at købe andre virksomheder, men også opkøb af produkter, nye distributionsaftaler og forskellige former for alliancer kan komme på tale. Ambu-direktøren føler, at selskabet efter de sidste par års ændringer står bedre rustet til de kommende års barske markedsvilkår.
- Jeg har det bedre med, at vi har skåret i vores udgifter. Vi tør ikke spå, at det lige pludselig går op. Men hvis det gør, er det kun positivt, siger Vivi Kjær.
Hun henviser primært til udviklingen i Europa, hvor især det tyske marked ikke har levet op til forventningerne. Store besparelser i den tyske hospitals-og redningssektor har ramt Ambus salg hårdt. Eksempelvis er antallet af ambulancer i Tyskland, en af de store aftagere af redningsudstyr, blevet reduceret drastisk.
- Vi forudsætter, at det svage tyske marked bliver ved, og datterselskabet er derfor sat på vågeblus. Det kan hurtigt komme op igen, men nok ikke inden for de næste par år, siger Vivi Kjær.
Mere positive takter ses i Frankrig, England og Spanien, mens også i Italien, Centraleuropa og Skandinavien er markedsvilkårene svære.
Udviklingen i USA og den resterende del af verden udenfor Europa klarer sig derimod bedre, og det opvejer ifølge Vivi Kjær den svage udvikling i Europa.
- Det ødelægger dækningsgraden lidt, da de højeste priser er i Europa. Det er højprismarkederne, der har det svært, mens det ser bedre ud i Fjernøsten, USA og Latinamerika, siger Vivi Kjær.
De svære markedsvilkår i Europa har skærpet konkurrencen, og Vivi Kjær vurderer, at det i fremtiden bliver sværere at opretholde den store prisforskel mellem Europa og resten af verden. Men det bliver ifølge Vivi Kjær ikke Ambu, der vil føre an i en eventuel priskrig.
Samarbejdet med Physio-Control har givet Ambu et løft, og de første resultater af den et halvt år gamle alliance er ifølge Vivi Kjær positive.
- De har overtaget vores datterselskab i England og distributionen i Sverige og Finland, og det udvikler sig meget positivt. Desuden arbejder vi tæt sammen i Italien, Frankrig, Tyskland og USA. Udbygningen af alliancen går så hurtigt, som sådan noget overhovedet kan, siger Vivi Kjær.
Hun afviser planer om en sammensmeltning af de to virksomheder, og der er heller ikke sat en tidsfrist for en større evaluering af samarbejdet, der eventuelt kan munde ud i et økonomisk mellemværende.
- Vi kører videre for fuld fart hver for sig uden at vi skal spørge hinanden først. Men skal vi i gang med noget større, undersøger vi, om det er formålstjenligt at gøre det sammen, siger Vivi Kjær.
Vivi Kjær glæder sig over et Ambu, der nu står bedre rustet end tidligere, men hun vil helst ikke sige noget mere konkret om den fremtidige indtjening.
- Vi føler os bedre rustet nu, men vi er lidt konservative med at stille for store forventninger til de fremtidige resultater, siger Ambu-direktøren.
Hun håber, at den bebudede fremgang i både omsætning og resultat i 1996/97 vil fortsætte i 1997/98.
I 1995/96 havde Ambu en omsætning på 207 mio. kr. og et resultat før skat på 8,2 mio. kr. mod hhv. 220 mio. kr. og 24,3 mio. kr. året før.
- Søren Linding Jakobsen (+45) 33 96 96 57.
(c) Reuters Limited 1997.
