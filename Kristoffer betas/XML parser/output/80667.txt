POLSK TELE DK-KONSORTIUM LÅNER 220 MIO USD.

WARSZAWA, 25 februar (Reuter) - Den polske mobiloperatør, Polkomtel, som Tele Danmark ejer 19,25 pct. af, vil onsdag underskrive en låneaftale på omkring 220 mio. USD, oplyste en talsmand for Polkomtel tirsdag.
- Den planlagte aftale med otte banker der vedrører 220 mio. USD er til projekter, der knytter sig til ekspansionen af vores netværk, men de afsluttende detaljer vil først være klar efter underskriften i morgen, sagde Polkomtels talsmand, Leszek Kaminski til Reuters.
Tele Danmark Internationals projektchef for Polen, Ives Farjot, bekræftede midt i februar overfor Reuters Finans, at Polkomtels ejere på et aktionærmøde den 27. februar endvidere vil beslutte at udvide selskabets aktiekapital med 37 pct. eller ca. 420 mio. kr. (/Reuter/uha).
(c) Reuters Limited 1997.
