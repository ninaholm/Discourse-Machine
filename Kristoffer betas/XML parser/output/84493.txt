Mærsk IT-venture ser 25 pct markedsandel om 1 år.

KØBENHAVN, 6 juni (Reuter) - Målet for Mærsk Data og britiske Cable &amp; Wireless&apos; joint venture er i løbet af de næste 12 måneder at sætte sig på 25 pct. af det globale kommunikations-og IT-marked for shippingbranchen. På længere sigt skal selskabet blive verdens største udbyder. Det siger direktør i Mærsk Data, Steen H. Knudsen til Reuters Finans fredag.
- Vi forventer en markedsandel på 25 pct. i løbet af de næste 12 måneder, hvis man ser markedet som verdens 20 største rederier. Markedsandelen skal på sigt gerne vokse yderligere, men vi har endnu ikke lagt os fast på, om vi skal op på 35 eller 45 pct., siger Steen H. Knudsen.
Indtil nu har Mærsk Data hovedsagelig serviceret sin ejer, A. P. Møller Gruppens rederier, mens Cable &amp; Wireless har været uden sådanne aktiviteter. I begyndelsen skal de to selskabers joint venture, Cable &amp; Wireless Nautec koncentrere sig om containertrafikken, men på sigt skal dækningen udvides til hele shippingmarkedet.
- Vi starter med containermarkedet som udgangspunkt, men hele aktiviteten er rettet mod det totale shippingmarked, siger Steen H. Knudsen.
For øjeblikket sælges der ifølge Steen H. Knudsen for teleydelser for henved 1,5 mia. kr. til containerrederierne.
I første omgang går de to selskabers joint venture alene på datatransmission, men på sigt vil de også gå ind på markedet for tale-kommunikation og IT-systemer.
- Tager man tale-delen med, så er der tale om et væsentligt større marked, siger Steen H. Knudsen.
Når Mærsk Data er gået sammen med Cable &amp; Wireless, så skyldes det, at Cable &amp; Wireless er meget stærke i Fjernøsten.
- Selskabet er globalt og meget stærkt i Fjernøsten, og det er derude væksten kommer, siger Steen H. Knudsen.
(c) Reuters Limited 1997.
