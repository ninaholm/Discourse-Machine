Flexlån ingen indflydelse på rentepolitik - Nyboe.

KØBENHAVN, 17 april (Reuter) - Den danske rentepolitik vil ikke tage hensyn til de husejere, der på grund af de nye rentetilpasningslån, også kaldet flexlån eventuelt vil få større renteudgifter, når Nationalbanken forhøjer de korte renter. Det sagde Nationalbankdirektør Bodil Nyboe Andersen på Realkreditrådets årsmøde torsdag.
- Vi vil også i fremtiden anvende rentepolitikken for at forsvare kronekursen, hvis det skulle blive nødvendigt. Det vil vi, også selvom det vil komme på et uheldigt tidspunkt for boligejere, hvis lån skal fornys, sagde Bodil Nyboe Andersen.
Nationalbanken har ved tidligere lejligheder gjort låntagere af flexlån opmærksom på risikoen for højere udgifter, når renterne stiger. Det er af mange blevet udlagt som en advarsel mod brug af de nye lån.
Men grundlæggende finder Nationalbanken det positivt, at der foretages en vis produktudvikling på realkreditmarkedet, der giver låntagere og investorer flere muligheder, pointerede Bodil Nyboe Andersen.
Hun mener, at flexlånene mere skal sammenlignes med andre variabelt forrentede lån, som eksempelvis kassekreditter end med traditionelle lange realkreditlån. Hun henviste i sin tale til rentestramningerne i starten af dette årti, hvor kronen var under hårdt pres. De højere korte renter gik ud over virksomheder, der havde lånt penge til variable renter.
- Men det var nu en gang nødvendigt, og hvis det sker igen, vil jeg gerne allerede nu have sagt, at så lytter vi heller ikke til de boligejere, der eventuelt måtte få større renteudgifter, sagde Bodil Nyboe Andersen.
Hun fremhævede desuden, at selv kraftige renteforhøjelser først og fremmest rammer de helt korte rentesatser med en vis afsmitning på et-og to-års renterne. Det kan dog føre til et skift i rentekurven, der kan blivere fladere eller måske ligefrem blive faldende.
- Det er væsentligt, at låntagerne får ordentlig rådgivning om disse forhold, så de ikke tror, at rentetilpasningslån bare er en billig variant af de traditionelle realkreditlån, sluttede Bodil Nyboe Andersen sin tale.
- Søren Linding Jakobsen (+45) 33 96 96 53.
(c) Reuters Limited 1997.
