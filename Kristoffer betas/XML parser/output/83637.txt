Lidt mere optimistisk syn på beskæftigelsen - AMS.

KØBENHAVN, 13 maj (Reuter) - Optimismen hos virksomhederne er steget en anelse. Virksomheder, der repræsenterer 14 procent af beskæftigelsen regner nemlig med, at flere kommer i arbejde i 2. kvartal i 1997. Op til 1. kvartal var tallet 11 pct. Trods den lille stigning venter virksomheder, som repræsenterer 60 pct. af beskæftigelsen uændret beskæftigelse i 2. kvartal 1997. Det skriver Arbejdsmarkedsstyrelsen i sit Beskæftigelsesbarometer.
- En meget stor gruppe af virksomheder, som repræsenterer 60 pct. af beskæftigelsen i de adspurgte virksomheder, forventer uændret beskæftigelse i 2. kvartal 1997 i forhold til 1. kvartal 1997. Netto forventer 14 pct. stigende beskæftigelse. I forhold til sidste kvartal er optimismen steget en smule, idet 11 pct. netto forventede stigende beskæftigelse i 1. kvartal af 1997, skriver Arbejdsmarkedsstyrelsen.
De mest optimistiske brancher er bygge-og anlægsvirksomhed, mineralolie-, kemisk og plastindustri, landbrug, samt udlejning og ejendomsformidling.
De mest positive egne af landet er Bornholm og Ribe, men også Nordjylland, Roskilde og Ringkøbing ser positivt på beskæftigelsen.
På lidt længere sigt venter virksomheder, som repræsenterer 57 pct. af beskæftigelsen, at beskæftigelsen i 1. kvartal af 1998 vil være uændret. Forventningerne til, at flere kommer i arbejde falder på længere sigt til kun at være gældende i virksomheder, som repræsenterer ni pct. af de beskæftigede, skriver Arbejdsmarkedsstyrelsen.
Styrelsen opgiver, at de fleste virksomheder regner med at fastholde sit aktivitetsniveau.
- Ligesom på kort sigt venter virksomhederne i vid udstrækning også en fastholdelse af det nuværende høje aktivitetsniveau på et års sigt, og de fleste brancher venter således i høj grad en uændret situation, skriver Arbejdsmarkedsstyrelsen i sit Beskæftigelsesbarometer.
Oplysningerne er hentet blandt henved 5.000 virksomheder med tilsammen omkring 250.000 beskæftigede.
- Carl Johan Corneliussen (+45) 33 96 96 57.
(c) Reuters Limited 1997.
