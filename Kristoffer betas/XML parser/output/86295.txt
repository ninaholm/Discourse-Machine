Stigende aktivitet bag fremgang i Landbobank.

KØBENHAVN, 6 august (Reuter) - Ringkjøbing Landbobank har oplevet en stigende aktivitet i de første seks måneder af regnskabsåret 1997 med stigende indlån og udlån. Udlånet er således øget med 48 pct., mens bankens indlån er steget små 10 pct. i forhold til den tilsvarende periode året før, fremgår det af halvårsregnskabet, som banken offentliggjorde onsdag.
Det ordinære resultat før skat blev 50,9 mio. kr. mod 40,7 mio. kr. året før.
- Kundetilstrømningen fortsætter til Ringkjøbing Landbobank. Samtidig er optimismen og investeringslysten stor blandt bankens kunder. Overskuddet i første halvår af 1997 blev på 51 mio. kr. Et resultat der er påvirket af de stigende mængder, samt et positivt resultat af bankens fondsbeholdning, skriver banken.
Kursreguleringer af værdipapirer og valuta udviser en gevinst på 12 mio. kr. mod et kurstab året før på 4 mio. kr.
Bankens samlede udgifter blev på 40 mio. kr. mod 34 mio. kr. året før.
Stigningen tilskrives et betydeligt højere aktivitetsniveau i banken, samt etableringen af en ny afdeling i Holstebro.
Ringkjøbing Landbobank venter svagt faldende eller uændret indtjening på netto rente-og gebyrindtægter i andet halvår 1997, fremgår det af halvårsregnskabet.
- I andet halvår forventes der en svagt faldende/uændret indtjening på netto rente-og gebyrindtægter, idet det generelt lavere renteniveau og den hårde konkurrence på de finansielle markeder forventes opvejet af de større mængder, skriver den vestjyske bank.
- Jørn Nurkka (+45) 33 96 96 55.
(c) Reuters Limited 1997.
