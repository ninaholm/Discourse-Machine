SOPHUS B-AKTIE ER FORTSAT ATTRAKTIV - ANALYTIKER.

KØBENHAVN, 19 november (Reuter) - Selv om Sophus Berendsen koncernen har nedjusteret forventningerne til overskuddet i år, så er aktierne i selskabet fortsat attraktive, mener en analytiker i London.
- Jeg tror helt klart, at det vil komme til at gå betydeligt bedre. Det bedste, der vil ske, er hvis de skiller sig af med Electronics &amp; Data, siger analytikeren, der ønsker at være anonym.
Electronics &amp; Data er en division i koncernen, der har haft problemer med indtjeningen gennem et stykke tid.
Analytikeren mener, at det var overreaktion, når selskabets aktier faldt 51 kr. til kurs 675 mandag.
Det skete efter offentliggørelse af oplysninger om, at selskabet nu venter et resultat før skat og fortjeneste fra associeret selskab på 145 mio. kr. i 1996 mod det tilsvarende resultat på 275 mio. kr. sidste år. Electronics &amp; Data ventes at komme ud af 1996 med et underskud på 30-40 mio. kr. I 1995 havde divisionen et overskud af den primære drift på 41 mio. kr.
- Grunden til, at resultatet for indeværende år er negativt, er engangsomkostninger, siger analytikeren, der ser positivt på selskabets muligheder i fremtiden.
Han fastholder sin købsanbefaling på aktien, selv om han har sænket sine forventninger til årets resultat med ca. 9-10 pct. Men de næste to år er forventningerne kun nedsat med tre pct.
- Der bliver taget fat om nælden med det samme, og selv om det lyder voldsomt (nedjusteringen, red.), så er det kun en meget lille del af organisationen. Den største del af indtjeningen kommer fortsat fra andelen i engelske Rentokil, siger analytikeren, der mener, at aktien snarere bør ligge i kurs 800 end i kurs 700.
- Værdien af Rentokil-aktien er bare steget og steget, og det er ikke blevet reflekteret, siger analytikeren.
I tirsdagens aktiemarked har Sophus Berendsen-aktien indhentet noget af det tabte fra mandag.
Kursen er steget 18 kr., så aktien nu handles i kurs 693 efter en omsætning på knap 85.000 stk. alt inklusiv. (/olm).
(c) Reuters Limited 1996.
