PRISFORSKEL PÅ DDB OG UNI FOR STOR - ANALYTIKER.

KØBENHAVN, 3 oktober (Reuter) - Forskellen på prisen mellem en aktie i Den Danske Bank og Unibank er støt og roligt blevet større i løbet af de sidste tre måneder, men nu er afstanden blevet for stor, mener en analytiker, der følger de danske banker tæt.
- I dag er Den Danske Bank ca. 54 pct. dyrere end Unibank, men det rigtige niveau er omkring 50 pct., siger analytikeren, der ønsker at være anonym.
Torsdag eftermiddag blev Den Danske Bank sidst handlet i kurs 431, mens Unibank sluttede dagen på Københavns Fondsbørs i kurs 280.
Dermed er der en afstand i prisen på de to store bankaktier på 151 kr. Den 1. juli i år var afstanden kun 121 kr., fordi på det tidspunkt kunne en aktie i Den Danske Bank købes for 393 kr., mens prisen for en Unibank-aktie var 272 kr. For et år siden var der endnu mindre prisforskel på de to bank-aktier.
- Værdien af Danica har været undervurderet af markedet, siger analytikeren, der nu anbefaler Unibank frem for Den Danske Bank efter at have peget på Den Danske Bank som bedste køb i lang tid.
- Grunden til, at vi nu mener, at spændet skal være mindre, er naturligvis, at det er blevet så stort, som det er blevet. Men det skyldes også, at værdien af de akkumulerede hensættelser, som Unibank foretog i første halvår 1996, er undervurderet af markedet, siger analytikeren.
Han fortæller, at afstanden mellem de to toneangivende bankaktier spiller en rolle for analytikernes vurdering af aktierne og for investorerne, når de skal vælge den ene aktie frem for den anden. (/olm).
(c) Reuters Limited 1996.
