Presserunde - Generelle nyheder mandag 30 juni.

Reuters står ikke inde for avisartiklernes nøjagtighed 1) Justitsminister Frank Jensens (S) forsøg på at hjælpe sin egen fraskilte bror i en samværssag får næppe den store betydning for hans politiske liv. Trods kritik fra både politikere og jurister, højlydt undren og almindelig rysten på hovedet slipper han formentlig med skrækken og de skrammer, som spørgsmål om en toppolitikers handlinger, troværdighed og motiver altid efterlader i offentligheden. (Jyllands-Posten side 2, Det Fri Aktuelt side 4, Berlingske Tidende side 1, Politiken side 2)
2) Kina styrer med sikker hånd sanktionerne imod Danmark og dansk erhvervsliv. Selskaber, der er etableret i Kina, er sluppet uden de store skrammer som følge af den danske menneskerettighedskritik - men de frygter hårdere og langt mere konsekvente aktioner, hvis Danmark igen i 1998 går i front med kritik af Kina. Det konkluderer det nordiske børsmæglerselskab Carnegie i en ny rapport. (Berlingske Erhverv side 1 og 2)
3) Både for SF og Socialdemokratiet er der uoverensstemmelse mellem ledende politikere og vælgerne. En positiv EU-holdning i SF kan få vælgerne til at spørge om, hvad forskellen er på Socialdemokratiet og SF, siger lektor Hans Jørgen Nielsen, Københavns Universitet. (Erhvervs-Bladet side 7)
4) Ifølge Børsen planlægger økonomiminister Marianne Jelved (R) ved de kommende finanslovsforhandlinger at opnå en besparelse på 200-300 mio. kr. i landbrugsstøtten, der i dag indirekte beløber sig til 500 mio. kr. årligt. Motivet bag nedskæringen er blandt andet en fremgang i svineproducenters indtægter, der er mangedoblet den seneste årrække. Dertil kommer, at regeringen er tvunget til at forbedre budgettet med 5-6 mia. kr. i 1998. (Børsen side 1 og 10)
5) Den nystiftede komité - Socialdemokrater mod mer EU - møder massiv modstand i partiets top, og ifølge folketingsgruppeformand Pia Gjellerup skal komiteen ikke vente at få indflydelse på Socialdemokratiets EU-politik. Pia Gjellerup mener, at komiteens holdning falder langt fra partiets traditionelle, som søger at overbevise befolkningen om et ja til Amsterdam-traktaten. (Det Fri Aktuelt side 5)
(Presserunden er udarbejdet af Finansinformation).
(c) Reuters Limited 1997.
