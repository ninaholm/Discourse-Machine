AGF FORHANDLER MED THOMAS THORNINGER - DIR.

KØBENHAVN, 19 februar (Reuter) - AGF forhandler i øjeblikket om en kontraktforlængelse med angriberen Thomas Thorninger. Direktør Bent Wachmann fra AGF Kontraktfodbold stiller sig derfor uforstående over for onsdagens artikel i dagbladet B.T., hvoraf det fremgår, at Thomas Thorninger skulle have indgået en kontrakt med den italienske serie A klub Perugia til en værdi af 14 mio. kr.
- Vi har fremsendt en forslag om kontraktforlængelse til Thomas Thorninger og betragter os som værende i en forhandlingsfase, siger Bent Wachmann til Reuters Finans.
Han ønsker ikke at oplyse om forslagets nærmere indhold. Thomas Thorningers nuværende kontrakt med AGF udløber 30. juni i år, hvorefter han vil være tranferfri. AGF får derved ingen økonomisk gevinst af Thomas Thorningers kontrakter med andre klubber efter den dato. Tværtimod risikerer AGF at miste deres topscorer inden begyndelsen på næste sæson.
Det er onsdag ikke muligt at få en kommentar fra Thomas Thorninger, da han befinder sig i træningslejr sammen med resten af AGF&apos;s superligahold på Cypern.
- Stig Ørskov Pedersen (+45) 33 96 96 59.
(c) Reuters Limited 1997.
