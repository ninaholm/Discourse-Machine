Nykredit vil udvide bankaktiviteter efter brud.

KØBENHAVN, 13 juni (Reuter) - Nykredit vil efter bruddet med BG Bank og Topdanmark udvide sine bankaktiviteter. Efter to mislykkede omgange fusionsforhandlinger med to af de tre største danske banker udelukker koncernchef Mogens Munk Rasmussen nye tilnærmelser.
- Det skal alligevel være banker af en vis størrelse for, at en fusion giver mening. Det er ikke rigtig diskussionen længere. Vi vil udvikle os ud fra den platform, vi har idag og ikke bruge megen tid på at søge nye partnere, siger Mogens Munk Rasmussen.
Han afviser, at den grundstødte salgsalliance med BG Bank og Topdanmark får nogen større effekt på Nykredits stærke position på markedet. Men Nykredit vil øge satsningen inden for sin bankenhed til i højere grad også at omfatte privatkunder.
- Vi har jo betrådt stien med bankprodukter på erhvervsområdet med en passende succes. Med alle vores specialiserede afsætningsområder, er vi fuldt gående som bank. Det er en udvikling, vi vil tage op på privatkundeområdet med eksempelvis efterfinansiering, mellemfinansiering og garantistillelse. Vi skal klare alle typer af produkter på husfinansiering, siger Mogens Munk Rasmussen.
Nykredit vil bruge sin egen bank til at tilvejebringe de ønskede bankprodukter og bruge realkreditinstituttets egne afsætningssystemer.
- Vi skal ikke til at opbygge et filialnet, det er alt for dyrt. Men vi vil bruge flere kræfter på bankprodukter, end vi ellers ville have gjort. Det kigger vi nærmere på i løbet af efteråret, siger Nykredits koncernchef.
(c) Reuters Limited 1997.
