SOPHUS STIGER FIRE PCT PÅ SPLITHISTORIE - HANDLERE.

KØBENHAVN, 29 januar (Reuter) - Kursen på aktierne i Sophus Berendsen er onsdag morgen steget knap fire pct. til kurs 846 efter en historie i Dagbladet Børsen, der handler om en mulig opdeling af selskabet.
- Selvom det faktisk er en lidt gammel historie, og at der intet konkret er i avisen omkring fisionen, har markedet reageret meget positivt på historien. Aktien har nok indtil videre fundet sit nye niveau omkring 860, og med mindre der kommer nogle store ordrer den ene eller anden vej, så holder aktien niveauet resten af dagen, siger en chefhandler.
Aktien lagde stærkt ud fra morgenstunden, og blev på et tidspunkt handlet i rekordniveauet 865.
Handlerne er generelt enige om, at det nye niveau for aktien ligger omkring 855-860, indtil der kommer yderligere oplysninger omkring fisionen.
Ifølge Børsen er der en ny koncernstruktur på vej i Sophus Berendsen, hvor selskabet deles op i en Rentokil-del og en Sophus Berendsen-del.
- Det nye i historien er, at nu vil Sophus Berendsen ikke helt afvise ideen omkring en fision af selskabet, og det ser markedet som en indikation på, at en opdeling er kommet et stort skridt nærmere, siger en anden handler.
Aktiekursen på Sophus Berendsen er siden den 21. januar steget med godt 12 pct., hvilket handlerne tildels tilskriver flere nye købsanbefalinger fra engelske finanshuse, samt dagens historie. (/jnu).
(c) Reuters Limited 1997.
