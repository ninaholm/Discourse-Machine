SKUFFENDE RADIOMETER-HALVÅR - ANALYTIKERE.

KØBENHAVN, 11 december (Reuter) - Udviklingen i Radiometer i de første seks måneder af regnskabsåret 1996/97 har været skuffende, lyder beskeden fra flere aktieanalytikere, som Reuters Finans har talt med.
- Det er især medico-området, der har skuffet med faldende marginaler. Det kan blive vanskeligt at leve op til selskabets helårsforventning efter et skuffende første halvår, siger en aktieanalytiker.
Radiometer kom ud af første halvår med et ordinært resultat før skat på 116,2 mio. kr. mod 145,5 sidste år. Efter skat blev resultatet 74,2 mio. kr. mod 101,2 mio. kr. For hele 1996/97 ventes fortsat et nettoresultat på 200 mio. kr.
Halvårsresultat før skat ligger omkring 30 mio. kr. under markedets konsensusskøn og kan især henregnes til et relativt voldsomt fald i overskudsgraden for medico-produkterne til 15 pct. fra 23 pct. i hele 1995/96.
Desuden tager Radiometer i meddelelsen til Fondsbørsen forbehold for en nedjustering af helårsforventningerne ved i marts 1997 at overveje om de ugunstige markedsforhold i USA og Japan vil få en negativ betydning for årsresultatet.
- Man mangler helt klart nogle kommentarer for udviklingen i produktmix&apos;et inden for medico-forretningen. Det kan indikere, at marginalerne er under stort pres, siger en anden aktieanalytiker.
Det primære driftsresultat er imidlertid belastet af en genstridig valutakursudvikling, men også af engangsudgifter på syv mio. kr. for at sikre opretholdelse af de amerikanske sundhedsmyndigheders (FDA) krav. Et besøg af FDA gav således ingen advarsler eller anmærkninger.
- Det kan betyde, at selskabet er kommet over nogle af sine problemer i USA. Jeg synes ikke, at man skal tage situationen i USA alt for negativt, anfører en medico-iagttager dog.
I slutningen af november har Radiometer lanceret en ny Laktat-elektrode, hvilket bekræfter en aktieanalytiker i en fornyelse af produktprogrammet. Men han savner dog den nye generation af de dominerende blodgasinstrumenter.
Selvom regnskabet fra Radiometer er skuffende, får det sandsynligvis ingen større effekt på kurser, estimater og anbefalinger.
Det skyldes ifølge aktieanalytikere at Radiometer-kursen er faldet op til regnskabet, en afventende holdning til nye signaler fra ledelsen samt relativt beherskede anbefalinger på aktien, der indbefatter Salg. Radiometer blev ikke handlet efter offentliggørelse af regnskabet, men noteredes ved markedslukning i 345-360 mod 380 tirsdag.
Det har inden kl. 17.00 ikke været muligt at få en kommentar fra storaktionær og adm. direktør Johan Schrøder. (/slj).
(c) Reuters Limited 1996.
