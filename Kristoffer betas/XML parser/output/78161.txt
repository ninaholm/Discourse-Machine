NYRUP HÅBER PÅ FOLKEAFSTEMNING EFTER IRSK UDSPIL.

KØBENHAVN, 10 december (Reuter) - Statsminister Poul Nyrup Rasmussen forventer, at der bliver en dansk folkeafstemning, hvis det irske EU-oplæg går igennem.
Det fremgik af udtalelser fra statsministeren ved pressemødet efter ministermødet tirsdag.
- Hvis vi forudsætter, at det irske formandsskabs oplæg går igennem, som det er nu, vil der komme en folkeafstemning, sagde han.
Af statsministerens udtalelse fremgik det endvidere, at han reelt håber på, at der bliver behov for en folkeafstemning.
- Hvis der overhovedet bliver noget at stemme om, som det forhåbentligt tegner til, kommer der en folkeafstemning. Hvis der ikke bliver en folkeafstemning, er det ikke gået særligt godt, sagde statsministeren.
Regeringen vil først tage stilling til en eventuel folkeafstemning, når man kender forhandlingsresultatet fra regeringskonferencen.
(c) Reuters Limited 1996.
