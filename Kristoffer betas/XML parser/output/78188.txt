AKTIEMARKED KAN FORTSÆTTE YDERLIGERE OP ONSDAG.

KØBENHAVN, 11 december (Reuter) - Den positive stemning på aktiemarkedet ventes at kunne fortsætte onsdag på trods af en lidt svækket dollar og et svagere obligationsmarked, vurderer en handler.
- De udenlandske investorer var på stort juleopkøb i det danske marked i går. Hvis denne interesse holder sig i dag fortsætter markedet højere op, men hvis de holder lidt igen slutter vi nok omkring niveauet, fortsætter han.
KFX-indekset lukkede tirsdag 1,33 pct. højere i 132,34, mens december futuren steg 2,45 point til 132,10.
Dow Jones lukkede 0,14 pct. højere i 6.473,25.
Tirsdag var der pæn interesse for alle KFX-papirer, og denne interesse ventes at fortsætte onsdag, vurderer handleren.
Det kommende KFX-papir, BG Bank var ligeledes godt efterspurgt og sluttede med et plus på 15 kr. i 280.
- BG Bank er meget efterspurgt fra de udenlandske investorer, og den fortsætter nok yderligere lidt højere op, inden den træder ind i KFX-indekset den 23. december, fortsætter handleren.
Siden 1. november er kursværdien på BG Bank-aktien forøget 25 pct.
Den anden KFX-kandidat Chr. Hansen nyder også de udenlandske investorers bevågenhed. Aktien blev tirsdag handet 15 kr. højere til kurs 807.
Dagen i dag byder på 1996/97-halvårsregnskab fra Radiometer, hvilket ifølge handleren i ugens første dage har skabt øget interesse for aktien. Flere aktieanalytikere, som Reuters har talt med, venter et ordinært resultat før skat på 147,3 mio. kr. mod 144,5 mio. kr. i de første seks måneder af 1995/96.
Medico-aktien sluttede tirsdag 10 kr. højere i kurs 380.
(c) Reuters Limited 1996.
