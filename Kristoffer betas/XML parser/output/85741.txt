Erhvervsliv udnytter ikke grønne tilskud fuldt ud.

KØBENHAVN, 15 juli (Reuter) - Erhvervslivet udnytter ikke mulighederne for at få tilskud til energibesparende tiltag fuldt ud, fremgår det af et svar fra miljø-og energiminister Svend Auken.
Men det betyder ikke, at de ubrugte midler vil blive kanaliseret direkte tilbage til betalerne af de grønne afgifter i form af lavere afgifter, skriver ministeren.
Regeringen skal i 1998 foretage en evaluering af Energipakken og herunder tage stilling til anvendelse af de ubrugte midler.
Det står fast, at ubrugte midler skal tilbageføres til erhvervslivet, og Svend Auken påpeger, at en løsning kan være at udstrække ordningens løbetid. Han afviser at lempe de grønne afgifter, da de er et centralt element til at sikre besparelser i erhvervenes energiforbrug.
I 1996 blev der givet tilsagn om tilskud til energibesparende projekter for 426,4 mio. kr. ud af en ramme på 504,6 mio. kr. Frem til den 8. juli i år er der givet tilsagn om netto 225,7 mio. kr. ud af en ramme for 1997 på 889,5 mio. kr.
- Søren Linding Jakobsen (+45) 33 96 96 53.
(c) Reuters Limited 1997.
