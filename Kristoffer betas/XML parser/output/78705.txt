ENGELSK MARKED ER INTERESSANT - SØNDAGSAVISEN.

KØBENHAVN, 3 januar (Reuter) - Det engelske marked for gratisaviser er det mest attraktive marked for udgivelsen af en ny &quot;Søndagsavis&quot;, vurderer Søndagsavisens salgs-og marketingsdirektør Jørgen Wittenkamp.
- Vores vurdering er, at rent markedsmæssigt er England det mest attraktive marked for os. Det er præget af en masse små lokale aviser, hvilket gør, at annoncørerne er nødt til at bruge forholdsvis mange annoncekroner på at dække et større område. Det gør markedet meget interessant for os, der typisk dækker et større regionalområde, siger Jørgen Wittenkamp.
Søndagsavisen står foran sin introduktion på det svenske avismarked med en svensk version af Søndagsavisen, men den endlige dato for starten af avisens første udenlandseventyr ønsker Jørgen Wittenkamp endnu ikke at oplyse.
- Vi har valgt ikke at oplyse den endelige dato for lanceringen i Sverige endnu, men planen er, at vi i løbet af januar vil offentliggøre, hvornår datoen vil blive offentliggjort, fortsætter han.
Med hensyn til selskabets øvrige ekspansionsplaner i Norden, så er selskabet ikke kommet videre i sine forhandlinger med de potentielle samarbejdspartnere i både Norge og Finland tilføjer Jørgen Wittenkamp.
- I øjeblikket har vi koncentreret vores indsats omkring lanceringen i Sverige, og det har vores første prioritet, siger han.
Søndagsavisen og det svenske selskab Dagens Nyheter indgik i oktober en aftalen om oprettelse af et fælles selskab, Søndagsavisen International, som skal udgive gratisaviser i Sverige og andre lande. Aftalen er det første skridt på vejen i Søndagsavisens strategi om at ekspandere i udlandet. (/jnu).
(c) Reuters Limited 1997.
