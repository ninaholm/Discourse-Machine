EU-RAPPORT VISER EFFEKT AF FLYLIBERALISERING - WSJ.

KØBENHAVN, 22 oktober (Reuter) - Selv om priserne på en lang række europæiske flyruter forbliver skyhøje, så har dereguleringen af den europæiske flytrafik øget konkurrencen og dermed kommet forbrugerne til gode. Det viser en længe ventet EU-rapport, som Wall Street Journal (WSJ) refererer tirsdag.
- Dereguleringen har resulteret i en betydelig ny konkurrence i form af en nettotilgang af 20 flyoperatører og etableringen af vigtige udfordrere til de nationale flyselskaber, skriver WSJ.
I modsætning til udviklingen i USA efter liberaliseringen af markedet for flytrafik, er antallet af ruter steget til 520 fra 490 i 1993. Stigningen antyder, at flyselskaberne ikke kun går efter de mest rentable ruter, skriver WSJ.
Desuden bider rapporten mærke i, at den hjemlige konkurrence er øget markant i flere lande, herunder Frankrig, Tyskland og Spanien. Et andet tal, som peger i retning af øget konkurrence, er antallet af indenlandske ruter i EU med mindst to udbydere.
Det er steget fra 65 i 1993 til nu 114, anfører WSJ på baggrund af rapporten. (/slj).
(c) Reuters Limited 1996.
