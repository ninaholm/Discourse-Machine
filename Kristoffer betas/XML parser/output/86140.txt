Fondsafkast øger bankers plus i halvår - analyse.

KØBENHAVN, 31 juli (Reuter) - De fleste pengeinstitutter har fået et bedre afkast fra værdipapirer i årets første seks måneder end de havde regnet med, og det er med til at give et større overskud end i den tilsvarende periode sidste år. Det viser en analyse af de seks pengeinstitutregnskaber, som foreløbig er offentliggjort.
Posten med kursreguleringer af værdipapirer har i gennemsnit givet over 80 pct. større indtægt end i første halvår 1996, og det smitter af på resultatet før skat, der er vokset med godt 27 pct.
Evnen til at tjene penge fra de egentlige bankforretninger, som kursreguleringer ikke er en del af, er også blevet bedre. Overskuddet fra den basale drift er således i gennemsnit øget med 15 pct. i pengeinstitutterne. Det er sket på trods af, at de samlede omkostninger i gennemsnit er steget med knap 10 pct.
Flere af pengeinstitutterne begrunder de stigende omkostninger med større aktivitet og flere kunder, og det afsløres da også i posten med udlån, der er steget med 13 pct. i forhold til første halvår 1996.
De gode konjunkturer i samfundet, der bl.a. betyder, at kunderne i stigende grad er i stand til at betale deres lån tilbage, smitter også af på pengeinstitutternes regnskaber. Udgifterne til posten med tab og henvendelser på kunder er ganske enkelt halveret i det forløbne halvår.
Analysen bekræfter udtalelser fra direktøren i Foreningen Lokale Pengeinstitutter, Jan Kondrup.
- Der er et stigende forretningsomfang, og vi forventer også, at resultatet før skat kommer til at udvise en ganske pæn stigning, sagde Jan Kondrup til Reuters Finans onsdag.
Han forudser, at resultatet hos pengeinstitutterne i foreningen vil komme ud af de første seks måneder med et nogenlunde uændret resultat, hvis tallene renses for den noget ustabile post med kursreguleringer af værdipapirer.
Foreningen repræsenterer ca. 120 pengeinstitutter. De seks pengeinstitutter i analysen er Haandværkerbanken, Morsø Bank, Nordfyns Bank, Sammenslutningen Danske Andelskasser, Slagelse Sparekasse og Frøs Herreds Sparekasse. De store banker offentliggør først deres halvårsregnskaber midt i august.
- Ole Mikkelsen (+45) 33 96 96 54.
(c) Reuters Limited 1997.
