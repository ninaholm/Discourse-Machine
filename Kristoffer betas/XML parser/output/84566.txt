JLs Aalborg Ind går efter vækst på 10 pct.

KØBENHAVN, 10 juni (Reuter) - J. Lauritzen Holdings Aalborg Industries, der fremstiller energianlæg, har ambitioner om en årlig vækst i indtjening og omsætning på 10 pct. fra 1998. På det tidspunkt har koncernen sin nye organisation på plads efter en større omstrukturering. Det er meldingen fra adm. direktør Freddy Frandsen hos Aalborg Industries.
- Vores ambition er en vækst i indtjening og omsætning på omkring 10 pct. om året fra 1998, siger Freddy Frandsen til Reuters Finans tirsdag.
Med overtagelsen af henholdsvis amerikanske Zurn Energi Division med en årlig omsætning på 300 mio. kr. og finske Pipemasters med en årlig omsætning på 80 mio. kr. venter Aalborg Industries en omsætning i 1997 på omkring 1,5 mia. kr. Begge virksomheder påregnes overtaget 1. juli. Med en omsætning i 1996 på 1,3 mia. betyder det, at den organiske vækst i 1997 bliver beskeden.
- Den organiske vækst er svag i 1997. I samme størrelsesorden som væksten i 1996, oplyser Freddy Frandsen.
Omsætningen steg i 1996 kun 1,7 pct. på årsbasis. Den svage udvikling skyldtes ifølge Freddy Frandsen primært koncernens omstrukturering, der medførte afvikling af en række aktiviteter.
- Forventningen til 1997 dækker over stærk vækst indenfor kerneområderne. Men da vi i forbindelse med omstruktureringerne har lagt nogle aktiviteter til side, betyder det, at noget af omsætningen falder væk, påpeger Freddy Frandsen.
Han venter, at Aalborg Industries ved udgangen af 1997 har kerneforretningsområderne på plads. Kerneområderne udpeges som kedel-og forbrændingsteknologi samt varmegenindvinding.
I 1998 indgår både Zurn Energy og Pipemasters fuldt ud i Aalborg Industries. Med opkøbet af de to virksomheder venter Freddy Frandsen i 1998 en omsætning på 1,7 mia. kr.
Aalborg Industries, der betragter sig som den globale markedsleder indenfor marinekedler, er ikke færdig med opkøb.
Koncernen vil også være markedsledende når det gælder produktion af varmegenvindingsanlæg.
- Når det gælder varmegenvinding efter dieselmotorer og gasturbiner, har vi som mål inden år 2000 at blive markedsledende. Det kan vi ikke gøre alene ved hjælp af organisk vækst, understreger Freddy Frandsen, der dog ikke har planer om umiddelbare nye opkøb.
Aalborg Industries havde i 1996 et ordinært driftsresultat på 32 mio. kr. mod 14 mio. kr. i 1995. I årsregnskabet ventede koncernen &quot;vækst og yderligere fremgang i indtjeningen i 1997&quot;.
- Stig Ørskov Pedersen (+45) 33 96 96 59.
(c) Reuters Limited 1997.
