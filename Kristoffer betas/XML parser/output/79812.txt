STORT KURSPOTENTIALE I DDB OP TIL REGNSKAB - BG.

KØBENHAVN, 5 februar (Reuter) - Baseret på resultatet før skat er Den Danske Bank fair prisfastsat, men i forhold til sektoren vil banken få en lavere langsigtet skattekvote, hvilket ikke afspejler sig i den nuværende aktiekurs, vurderer aktiedealer Lars Krogdal Thomsen fra BG Bank i februar nummeret af Aktionæren.
- Vi ser derfor et betydeligt kurspotentiale i aktien op til offentliggørelsen af årsregnskabet for 1996, der vil blive kendetegnet ved en særlig lav skattekvote, skriver Lars Krogdal Thomsen.
BG Bank vurderer, at i forhold til en normal skattekvote på 34 pct. vil EPS (indtjeningen pr. aktie, red.) blive forøget med ca. 18 kr. pr. aktie i 1996, hvilket svarer til en stigning i EPS på knap 30 pct.
- Også langsigtet vil Den Danske Bank opnå lavere skattekvote end sektoren, omend den vil blive stærkt svingende. Baggrunden er, at Den Danske Bank fra 1996 bliver sambeskattet med Danica-koncernen, hedder det videre.
Effekten af sambeskatningen bliver en skattekvote, som varierer med udviklingen på aktiemarkedet. I 1996 er det danske aktiemarked steget med 28 pct., hvilket medfører en særdeles lav skattekvote, vurderer BG Bank.
Den Danske Bank lukkede tirsdag 12 kr. højere i kurs 543. (/jnu).
(c) Reuters Limited 1997.
