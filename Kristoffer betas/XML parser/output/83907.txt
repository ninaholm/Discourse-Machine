Danske Porteføljeforvaltning øger udland.

KØBENHAVN, 21 maj (Reuter) - Danske Porteføljeforvaltning, der forvalter en værdipapirbeholdning på 150 mia. kr., forventer, at andelen af udenlandske aktier og obligationer vil stige stærkt i de kommende år. Det kom frem på et seminar for finansjournalister onsdag.
- I første omgang er tendensen mest klar på aktieområdet, hvor andelen af udenlandske aktier allerede nu er større end på danske aktier, og nettotilvæksten kommer fra udlandssiden, sagde Karsten Knudsen, der er adm. direktør for Danske Porteføljeforvaltning.
Af de 152 mia. kr., som Danske Porteføljeforvaltning havde under forvaltning ved årsskiftet, var 14 mia. kr. placeret i udenlandske aktier, mens 12 mia. kr. var placeret i danske aktier.
Langt den største del af pengene, nemlig 124 mia. kr., er fortsat placeret i danske obligationer, men det tal venter Karsten Knudsen vil falde i de kommende år.
Mens forventningen til den forvaltede kapital placeret i danske obligationer og danske aktier blot er stigende, så lyder forventningen til den forvaltede kapital i internationale obligationer og aktier at være stærkt stigende, fremgik det af materiale, der blev udleveret på seminaret.
- På sigt kan jeg godt forestille mig et skift fra danske til udenlandske obligationer, sagde Karsten Knudsen.
Han begrundede det med indførelsen af den fælles valuta i EU, der kan føre til, at obligationer bliver udstedt i euro i fremtiden.
- Man kan godt forestille sig, at Nationalbanken vil udstede obligationer i euro, sagde Karsten Knudsen.
Danske Porteføljeforvaltning er et datterselskab under Den Danske Bank-koncernen, og selskabet forvalter blandt andet forsikringsselskabet Danicas midler.
- Ole Mikkelsen (+45) 33 96 96 54.
(c) Reuters Limited 1997.
