Monsanto ser 20 pct vækst for Cheminova-produkt.

KØBENHAVN, 24 juli (Reuter) - Den amerikanske kemikoncern, Monsanto, venter en vækst i verdenssalget af Roundup på omkring 20 pct. i 1997. Det siger selskabets cheføkonom Nicholas Filippello i et interview efter tirsdagens fremlæggelse af selskabets regnskab for andet kvartal.
Roundup er Monsantos varemærke for ukrudtsbekæmpelsesmidlet glyphosat, der også produceres af den danske kemikoncern Cheminova.
Et forholdsvist koldt forår i USA havde ellers dæmpet analytikernes forventninger til salget af Roundup.
- Roundup har stadigt et meget godt år. I den første halvdel af året holder det globale salg af Roundup de langsigtede vækstmål, siger Nicholas Filippello.
Monsanto har en langsigtet målsætning om en vækst i salget af glyphosat på 20 pct. om året.
Ifølge Cheminova er glyphosat verdens hurtigst voksende ukrudtsbekæmpelsesmiddel. Analytikere vurderer, at salget af Roundup udgør 2,5 mia. USD (16,7 mia. kr.) om året. Cheminova nåede i 1996 op på at have registreret sit produkt i 40 lande.
Monsanto havde i årets første seks måneder et nettooverskud på 598 mio. USD (4.001 mio. kr.) mod 625 mio. USD (4.181 mio. kr.) i samme periode sidste år. Faldet i overskuddet skyldes primært store afskrivninger i forbindelse med købet af Calgene Inc.
- Stig Ørskov Pedersen (+45) 33 96 96 59.
(c) Reuters Limited 1997.
