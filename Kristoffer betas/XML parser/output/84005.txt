Finansieret salg skal øge resultat i Fredgaard.

KØBENHAVN, 23 maj (Reuter) - Lånefinansieret salg skal i andet halvår af regnskabsåret 1996/97 trække resultatet op i Fredgaard koncernen. Det sagde selskabets adm. direktør, Michael Kjær, fredag på et investor-og analytikermøde efter torsdagens halvårsregnskab, som viste et fald i resultatet før skat på ca. 36 pct. til 26,1 mio. kr.
- Forbrugerne er villige til at betale os en højere rente end bankerne, mod at få varen med hjem med det samme. Og der er store renteindtægter på denne salgsform, sagde Michael Kjær på mødet.
For hele året venter koncernen et resultat før skat på ca. 55 mio. kr. I 1995/96 kom Fredgaard ud med et resultat før skat på knap 60 mio. kr.
Af materiale, som blev udleveret ved præsentationen, fremgår det, at kundefinansiering tilbudt af detailhandlere udviser en stigende tendens.
Fredgaard vurderer, at kunden ikke primært fokuserer på rentesatsen, men på den totale månedlige afgift, og at detailhandleren kan opnå en forrentning på den billige kapital fra kontant salg og andre finansieringskilder.
Koncernens debitormasse er således siden aflæggelsen af årsregnskabet steget til 528,8 mio. kr. fra 437,8 mio. kr. ved årsafslutningen. Ved halvåret 1995/96 lå debitormassen på 410,8 mio. kr.
Michael Kjær ser dog ikke noget problem i stigningen, da selskabet forsat har en pæn soliditet.
- Vi arbejder internt med en soliditet omkring 40 pct., men den kan da justeres nedad, hvis der bliver behov for et større låne finansieret salg, siger han.
Koncernens soliditets lå ved årsafslutningen på 43,4 pct.
Koncernen har dog ingen aktuelle planer om, at udvide kapitalen for, at få plads til yderligere låne finansieret salg, tilføjede Michael Kjær.
- Jørn Nurkka (+45) 33 96 96 55.
(c) Reuters Limited 1997.
