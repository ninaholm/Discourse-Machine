SAS GÆLDSFRIT VED UDGANGEN AF 1997 - ØU.

KØBENHAVN, 18 november (Reuter) - Ved udgangen af 1997 vil SAS kunne kalde sig gældfrit bl.a. på baggrund af frasalg af ikke-kerneaktiviteter og bedre vilkår for europæisk luftfart, vurderer Økonomisk Ugebrev på baggrund af en analyse udarbejdet i samarbejde med aktieanalytikere.
- Undgår SAS nye voldsomme overraskelser, vil selskabets rentebærende nettogæld ved udgangen af 1996 være dalet til knap tre mia. kr, skriver ugebrevet.
Således forudses en gældsbyrde på 15 mia. kr. stort set væk i løbet af fire år.
- En fortsat rivende likviditetsstrøm i selskabet kan i løbet af de næste 12 måneder gøre kål på resten af gældsforpligtigelserne, og det på trods af, at SAS&apos; økonomiske styringsmål næppe tolerer, at likviditeten falder væsentligt under 6,5-7 mia. kr., skriver ugebrevet.
SAS ventes derfor ikke at have problemer med at opfylde sit mål om i 1997 at have en egenkapital på mindst 40 pct. af balancen. Pusterummet vil dog blive kortvarigt, fordi der i 1998 tages hul på store investeringer med fornyelse af flyflåde og udvidelser i lufthavnene i København og Oslo. (/uha).
(c) Reuters Limited 1996.
