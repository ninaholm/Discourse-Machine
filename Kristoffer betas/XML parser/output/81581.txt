Cheminova-fremgang efter salg af værdipapirer.

KØBENHAVN, 18 marts (Reuter) - En beslutning om at halvere beholdningen af aktier skæpper godt i kassen hos Cheminova Holding, fremgår det af tirsdagens 1996-regnskab fra kemikoncernen. Samtidig var der salgsfremgang i de to producerende selskaber i koncernen, Cheminova Agro og Skamol, hvilket gav en stigning i omsætningen på 10 pct. til 1.828 mio. kr.
Resultatet før skat steg 57 mio. kr. til 290 mio. kr. Heraf kom de 32 mio. kr. fra en fremgang i de finansielle poster i koncernen.
Overskuddet på de finansielle poster blev således 65 mio. kr. mod 33 mio. kr. året før.
Beslutningen om at halvere aktiebeholdningen skal ifølge Cheminova Holding ses i lyset af beslutningen om at øge ejerandelen i sprøjteproducenten Hardi International. Cheminova øgede i februar ejerandelen fra 30 til 75 pct. og en yderlige forøgelse kan komme på tale i løbet af april, da Hardi Internationals hidtidige hovedaktionær har en option på at sælge de resterende 25 pct. af aktiebeholdningen inden to måneder.
Salget af værdipapirer betyder, at Cheminova Holdings beholdning ved udgangen af 1996 kunne opgøres til en kursværdi på 473 mio. kr. mod 576 mio. kr. ved begyndelsen af 1996.
I Cheminova Agro, der i 1996 tegnede sig for 84 pct. af omsætningen i Cheminova Holding og 62 pct. af resultatet før skat, var der en omsætningsfremgang på 10 pct. i 1996. Omsætningsvæksten skyldtes såvel bedre priser som øgede mængder. Specielt efterspørgslen af selskabets store satsning - plantebeskyttelsesmidlet glyphosat, der går under navnet Glyfos - var stor.
Cheminova opnåede i 1996 yderligere registreringer af produktet i 8 lande, således at det nu er registreret i knap 40 lande. Ifølge Cheminova er glyphosat stadig verdens hurtigst voksende plantebeskyttelsesmiddel. Glyphosat er i øjeblikket under mistanke for at forurene grundvandet.
Cheminova Holding venter i 1997 en omsætning på ca. 2,75 mia. kr. og en vækst i overskuddet før skat på ca. 10 pct. Cheminova Holding vil ændre aktiestørrelse fra 100 kr. pr. aktie til 10 kr. pr. aktie og forhøjer udbyttet fra 8 til 10 kr. pr. 100 kr. aktie.
- Stig Ørskov Pedersen (+45) 33 96 96 59.
(c) Reuters Limited 1997.
