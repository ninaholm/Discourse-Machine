Polsk køb baner vej til russisk marked - Superfos.

KØBENHAVN, 18 juni (Reuter) - Superfos Packaging&apos;s køb af den polske emballagevirksomhed, Euro-Marc, åbner ikke kun op for store muligheder på markederne i Polen, Tjekkiet og Ungarn, men også for ekspansion på det russiske marked. Det oplyser Superfos&apos; informationschef, Gerhard Dall, til Reuters Finans onsdag.
- Købet af Euro-Marc kan blive platformen for yderligere vækst i Polen, Tjekkiet og Ungarn, hvor der bor 55 mio. mennesker. Samtidig giver købet os en indgangsvej til det russiske marked, da fabrikken allerede sælger til både Rusland og Ukraine, siger Gerhard Dall.
Gerhard Dall tilføjer, at fabrikkens salg til Rusland helt klart indgik i koncernens overvejelser forud for købet, og at der allerede foreligger planer for udvidelse af fabrikken i Polen.
- Der ligger faste planer for udvidelse af fabrikken i Polen, og vi starter således snart opførelsen af en ny produktionshal, som vil udvide produktionskapaciteten til det dobbelte. Men det er jo ikke ens betydende med, at omsætningen også bliver fordoblet. Vi skal jo først sælge produkterne, fortsætter han.
Den nye produktionshal ventes at stå færdig i løbet af sommeren. Euro-Marc havde i 1996 en omsætning på 15 mio. kr., og ifølge Gerhard Dall har selskabet i de seneste år haft et positivt bundlinieresultat.
Købet af Euro-Marc giver Superfos Packaging sin første fabrik i Østeuropa, men divisionen har i forvejen salgskontorer i både Tjekkiet og Polen.
- Euro-Marc skal stå for salget af deres egne produkter, mens vores salgskontor i Polen primært sælger vores pharma-produkter, siger Gerhard Dall.
Gerhard Dall ønsker ikke, at komme nærmere ind på koncernens vækstmål for de østeuropæiske lande, men siger, at koncernen ser landene som et absolut interessant vækstområde.
Superfos Packaging har en strategi, som sigter mod at opnå en markedsledende position i Europa indenfor produktsegmenterne Food, Non-food, Pharma og Bottles. Men ifølge Gerhard Dall betyder dette ikke, at koncernen absolut skal være den største på alle markeder.
- Vi behøver ikke at være den største på alle de markeder hvor vi opererer, men vi vil gerne være en af markedslederne. Vi er størst i Europa indenfor Food og Non-food, mens vi indenfor Pharma og Bottles arbejder på sagen, siger Gerhard Dall.
Superfos Packaging omsatte i 1996 for 1,4 mia. kr, mens Superfos koncernen omsatte for 5,4 mia.kr.
- Jørn Nurkka (+45) 33 96 96 55.
(c) Reuters Limited 1997.
