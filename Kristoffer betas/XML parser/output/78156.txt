RISIKO FOR TOTALT KOLLAPS FOR DANSK ØKONOMI - K.

KØBENHAVN, 10 december (Reuter) - Regeringens økonomiske oversigt viser, at der er risiko for et totalt kollaps for dansk økonomi, hvis forårets overenskomstforhandlinger løber af sporet, siger den konservative finansordfører, Pia Christmas-Møller, i en kommentar til Økonomisk Oversigt, der blev offentliggjort tirsdag.
- Hvis ikke det lykkes arbejdsmarkedets parter at indgå ansvarlige overenskomster, er det regeringens og kun regeringens skyld, siger Pia Christmas-Møller.
Pia Christmas-Møller mener, at ved at pålægge virksomhederne milliardomkostninger dels i form af SF-aftalen, dels i form af nye arbejdsgiverafgifter og miljøafgifter, har man dækket bordet til en ny og langvarig lavkonjunktur i økonomien.
Regeringen venter overskud på de offentlige finanser i 1997 og 1998, men ifølge de konservative er det på lånt tid.
- Hvis ikke der bliver sikret egentlige strukturreformer i dansk økonomi, vil pap-overskuddet i 1997 blive en enlig luftkastel, siger Pia Christmas-Møller. (/jnu).
(c) Reuters Limited 1996.
