Kbh Lufthavnes omkostninger steg 20 pct i 1996.

KØBENHAVN, 6 marts (Reuter) - Københavns Lufthavnes omkostninger eksklusive af-og nedskrivninger steg 20 pct. i 1996. Det fremgår torsdag af selskabets årsregnskab for 1996.
Det ser ud til at være baggrunden for, at selskabets driftsresultat i 1996 på 485 mio. kr. var omkring 35 mio. kr. under gennemsnittet af en række danske analytikeres skøn over driftsresultatet.
Omkostningerne er steget til 674 mio. kr. i 1996 fra 560 mio. kr. året før.
- Stigningen skyldes den stigende aktivitet og den igangværende udbygning af lufthavnen samt en række særlige omkostninger, skriver ledelsen i regnskabet.
Således har der i 1996 bl.a. været afholdt omkostninger i forbindelse med gennemførelsen af en verserende undersøgelse af lufthavnens indvirkning på miljøet (VVM-undersøgelse), udvidelse og opgradering af selskabets IT-systemer. Disse omkostninger udgjorde 28 mio. kr., fremgår det.
Desuden er der afholdt øgede omkostninger til medarbejderudvikling samt til styrkelse af markedsføringen af forretningscentret.
(c) Reuters Limited 1997.
