Rederier har 85 skibe i ordre - Rederiforening.

KØBENHAVN, 2 juli (Reuter) - De danske rederier havde i midten af juni i år 85 skibe med en tonnage på 2,3 mio. bruttotons i ordre, oplyser Rederiforeningen i det seneste nyhedsbrev, som foreningen udgiver.
- Antallet fordeler sig med 14 ved danske værfter og 71 ved udenlandske værfter. De skibe, der er kontraheret ved danske værfter, er dog generelt større end de skibe, der er kontraheret ved udenlandske værfter. Omkring en tredjedel af tonnagen skal således leveres fra danske værfter, skriver Rederiforeningen.
Ordreprogrammet løber op i en værdi af næsten 22 mia. kr., hvilket ifølge foreningen sikrer en fortsat væsentlig fornyelse og udbygning af den danske handelsflåde. De danske værfter tegner sig for ca. otte mia. kr. af ordreprogrammet.
- Tilgangen til de danske værfters ordrebøger har generelt været sparsom det sidste års tid, hvorimod der er sket en stærk stigning i antallet af ordrer til udenlandske værfter, konstaterer rederiforeningen.
Ved årsskiftet udgjorde ordrebeholdningen 71 nybygninger, svarende til 1,7 mio. bruttotons til en værdi af 17 mia. kr. I alt 15 skibe var i ordre ved danske værfter til en værdi af syv mia. kr.
De danske værfter således ikke haft et særligt godt første halvår med en nedgang af ordrer i bøgerne.
Leveringen af de nuværende nybygninger finder sted med 18 nye skibe i indeværende år, 40 i 1998, 25 i 1999 og to i år 2000, fremgår det.
- Ole Mikkelsen (+45) 33 96 96 54.
(c) Reuters Limited 1997.
