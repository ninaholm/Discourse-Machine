CRISPLANT AFVISER IKKE LPG-SALG - KROGH.

KØBENHAVN, 5 november (Reuter) - Den skæve udvikling indenfor LPG-divisionen i Crisplant Industries betegnedes af adm. direktør Jesper Krogh som en ledelsesmæssig fiasko og bebuder drastiske ændringer. Efter en genopretning af indtjening kan et frasalg komme på tale, sagde Jesper Krogh på et investormøde tirsdag formiddag.
- Vi vil ikke afvise et salg af LPG, men der er i modsætning til forlydender ikke taget beslutninger i den retning. Men det er klart, at LPG-området i forhold til ATS har begrænsede muligheder, sagde Jesper Krogh.
Crisplant Industries fremlagde mandag efter markedslukning årsregnskab for 1995/96, der viste et skuffende underskud på 113 mio. kr. mod et overskud i 1994/95 på 167 mio. kr. En del af underskuddet kan tilskrives tab i LPG-divisionen, der står for ca. en fjerdedel af omsætning på 874 mio. kr.
Det er især indtjeningen fra produktion og salg af mekaniske fyldesystemer til flydende gasser, der har udviklet sig negativt, og denne aktivitet vil derfor gradvist blive afviklet.
- De videreførte aktiviteter i LPG-divisionen overføres til et nyt selskab i en mere simpel konstruktion, hvormed der skabes et bedre overblik over indtægter og omkostninger, sagde Jesper Krogh.
LPG-selskabet vil herefter kun stå for produktion og salg af elektroniske fyldesystemer, der har et postivt dækningsbidrag. Ud af LPG-divisionens omsætning i 1995/96 på 221 mio. kr. udgjorde de elektroniske fyldesystemer ca. 100 mio. kr., mens reservedele til de eksisterende Crisplant-systemer og de mekaniske fyldesystemer beløb sig til hhv. 45 og 75 mio. kr.
- Kostprisen for et mekanisk og et elektronisk flydeanlæg er nogenlunde det samme, men det er salgsprisen absolut ikke, understreger Jesper Krogh.
Nedlæggelsen af en stor del af LPG-divisionen betyder afskedigelse af et større antal medarbejdere, hvilket vil medføre betydelige omkostninger. Jesper Krogh vurderer dog, at omkostningsbasen i forhold til 1995/96 vil være uændret i 1996/97.
Af den nuværende ordrebeholdning på 735 mio. kr. hører 100 mio. kr. til under LPG-området.
Der er i det netop aflagte regnskab hensat på de afgivne tilbud på LPG-fyldesystemer som følge af fejl i tilbudskalkulationerne, pointerede Jesper Krogh.
Crisplant Industriens andet store forretningsområde, ATS dækker over Automatiske Transport-og Sorteringssystemer. (/slj).
(c) Reuters Limited 1996.
