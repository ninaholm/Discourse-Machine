CODAN GUMMI SER KOLOSSALE MULIGHEDER I KINA.

KØBENHAVN, 20 september (Reuter) - Der er store, ja nærmest kolossale muligheder i det kinesiske marked, hvis man som dansk virksomhed formår at få et godt forhold til kineserne, og hvis man samtidig væbner sig med lidt tålmodighed, mener Codan Gummi, der selv er aktiv på det kinesiske marked.
- Vi er ikke i tvivl om, at der er nogle kolossale muligheder i Kina på lidt længere sigt - det er bare et spørgsmål om at holde ud derude, siger Codan Gummis adm. direktør Lars Hermansen til Reuters Finans fredag.
Codan Gummi er selv repræsenteret på det kinesiske marked via en ejerandel på 33 pct. i Codan-Ling Yun Automotive Rubber Hose Co., der producerer og sælger slangesystemer til den kinesiske bilindustri.
Direktøren for Codan Gummi fortæller, at der i øjeblikket produceres ca. 400.000 personbiler i Kina. Heraf står to VW-selskaber for ca. 60 pct.
- Vi sælger ikke til Folkevognsfabrikkerne, men prøver selvfølgelig at komme ind hos dem. Men det er en proces, der - hvis det lykkes - tager to-tre år, så man er nødt til at væbne sig med tålmodighed, forklarer Hermansen.
Frem til år 2000 forventer Codan Gummi, at den kinesiske bilproduktionen vil stige markant til en årlig produktion på ca. en million biler, men det får ikke Codan-Ling Yun til at øge sin kapacitet foreløbigt.
- Vi har ingen planer om at udvide, da vi faktisk har overkapacitet i øjeblikket, forklarer Lars Hermansen, der fornyligt var i Kina sammen med udenrigsminister Niels Helveg og danske erhvervsfolk.
Noget af den ledige kapacitet i Kina benytter Codan Gummi til at producere slanger til den europæiske bilindustri. (/eep).
(c) Reuters Limited 1996.
