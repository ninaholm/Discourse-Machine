Revisor kritiserer Finanstilsyns julebrev - ØU.

KØBENHAVN, 16 juni (Reuter) - Revisor Henrik Priskorn, partner i Deloitte &amp; Touche, mener, at det såkaldte julebrev fra Finanstilsynet til de danske pengeinstitutter er på kant med gældende regnskabsregler om værdiansættelser, skriver Økonomisk Ugebrev (ØU) mandag.
- Finanstilsynets præcisering om at bankejendomme skal nedskrives til markedsværdi tenderer en overfortolkning af gældende regnskabsbestemmelser og den danske regnskabsvejledning nr. 10, siger Henrik Priskon til ugebrevet.
Det såkaldte julebrev er Finanstilsynets regnskabsvejledning til bankerne, og her har tilsynet flere gange indskærpet, at bankernes domicilejendomme skal værdiansættes forsigtigt. Det indebærer, at ejendommene generelt skal nedskrives til markedsværdi.
- Vi har bemærket, at der er utilfredshed med julebrevet. Men en sag har været anket og Erhvervsankenævnet har stadfæstet, at bankens ejendom skal fastsættes efter en forsigtig vurdering til almindelig markedsværdi uden hensyn til, at ejendommen aktuelt anvendes til bankdrift som domicilejendom, siger Finanstilsynets direktør, Henrik Bjerre-Nielsen, til ugebrevet.
Tilsynets kurs betyder, at pengeinstitutterne i gennemsnit måtte nedskrive ejendomme med tre pct. i 1996-regnskaberne.
- Ole Mikkelsen (+45) 33 96 96 54.
(c) Reuters Limited 1997.
