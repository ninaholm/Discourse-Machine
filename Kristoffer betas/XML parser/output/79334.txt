LOKAL SAMTRAFIK ÅBNEDE OP FOR AFTALE - GLOBAL-DIR.

KØBENHAVN, 23 januar (Reuter) - Det var tilføjelsen af en aftale om lokal samtrafik, der åbnede op for en samtrafikaftale mellem Tele Danmark og Global One. De to parter stod ellers meget stejlt over for hinanden og måtte have Telestyrelsen ind som mægler, inden de torsdag kunne underskrive en aftale. Det siger Global One&apos;s direktør Peter Jerry Sørensen til Reuters Finans.
- Vi har så opnået en markant lavere pris på en anderledes type tilslutning (local area interconnect, red.), og som giver en anden form for markedsføring og positionering, siger Peter Jerry Sørensen.
Han tilføjer, at denne udvidelse af de øvrige aftaler gør det muligt i langt højere grad at udvælge sig de områder, hvor man vil konkurrere.
- Den anden aftale var mere &quot;take or leave it&quot;. Nu kan man som ny operatør mere selektivt gå ind og vælge en central i et område og få en forretning ud af det, siger Peter Jerry Sørensen.
Direktøren anfører tillige, at betingelserne i de eksisterende samtrafikaftaler, der bl.a. er indgået med svenske Telia og Netcom Systems, var for fastlåste til i denne omgang at blive ændret.
Aftalerne skal imidlertid genforhandles, når næste trin, trin 2b i liberaliseringen af det danske telemarked starter.
Global One ser nu fremad, selv om de nuværende samtrafikaftaler ifølge Peter Jerry Sørensen gør det umuligt at drive rentabel forretning på markedet for indenlands telefoni til private.
- Vi er endt op med en aftale, som vi begge har valgt at skrive under på, og det står vi så inde for. Vi skulle nødigt vende om og sige, at der var nogee engang, siger Peter Jerry Sørensen.
Global One er ejet af France Telekom, Deutsche Telekom og Sprint. (/slj).
(c) Reuters Limited 1997.
