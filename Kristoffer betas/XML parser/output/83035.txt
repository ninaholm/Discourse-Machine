Presserunde - Erhverv mandag 28 april.

Reuters står ikke inde for avisartiklernes nøjagtighed 1) DSBs kriseplagede godsdivision betaler 13 mio. kr. om måneden for at holde Storebælts-færgerne sejlende, selvom godstogene allerede har taget den faste forbindelse i brug og slet ikke bruger færgerne mere. Opkrævningen betyder, at divisionens budget forringes med 26 mio. kr. i alt i 1997, som i stedet tilskrives passagertogene. Godsdivisionens tidligere ledergruppe forsøgte sidste efterår at få ændret aftalen, så passagerdivisionen kom til at betale det fulde beløb - uden held. (Jyllands-Posten Erhverv &amp; Økonomi side 2)
2) Lars Larsen i spidsen for Jysk Sengetøjslager fortsætter sin kraftige ekspansion, og har nu åbnet 8 butikker i Moskva. De nye butikker er åbnet efter franchise-modellen, som Lars Larsen også benytter sig af på Færøerne, i Island, på Grønland, og i Canada. Larsen regner med at åbne butik nummer 500 i næste måned. (Berlingske Tidende side 1 og 3)
3) Det er svært at tjene penge i møbelbranchen for tiden. En analyse foretaget af Berlingske Tidende viser, at møbelindustriens indtjening er på vej ned, både på området kontormøbler og møbler til det private marked. (Berlingske Erhverv side 1)
4) Fødevaregiganten Danisco har i mere end to år forsøgt at fravriste den svenske stat de 400 millioner, som koncernen mener, at den har betalt for meget i skat. Men meget tyder på at der ikke bliver tale om en refusion, idet EU-domstolen har i en ny forhandlingsrapport udtalt sig til fordel for staten. Men chefen for Danisco Sugar i Sverige har ikke opgivet håbet og siger fortsat at han er sikker på at vinde sagen. (Politiken side 12)
(Presserunden er udarbejdet af Finansinformation).
(c) Reuters Limited 1997.
