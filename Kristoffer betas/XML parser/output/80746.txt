VARIGHED AF UDLANDSSGÆLD FALDT I 1996 - NATBANK.

KØBENHAVN, 26 februar (Reuter) - I løbet af 1996 faldt varigheden på statens udenlandske gæld med et halvt år til 1,9 år. Dermed er varigheden tilbage på samme niveau som ved udgangen af 1994. Det fremgår af Statens låntagning og gæld 1996, der blev fremlagt onsdag.
- Den lavere varighed skyldes for det første, at ikke alle afdragene blev refinansieret i fuldt omfang i henhold til beslutningen om at nedbringe statsgælden med fem mia. kr. i 1996, skriver Nationalbanken.
Derudover tæller det, at banken har benyttet Commercial Paper i refinansieringen af afdragene.
For det tredje har nye lån typisk haft en løbetid på omkring tre år, fremgår det af Statens låntagning og gæld.
Modsat den udenlandske statsgæld blev varigheden på den indenlandske gæld i 1996 forøget, så den ved udgangen af 1996 var 4,1 år.
- Baggrunden for forlængelsen var, at det med den betydelige statsgæld var mest hensigtsmæssigt at forlænge varigheden for derved at fordele afdragsbyrden over flere år. Derved formindskes rente-og refinansieringsrisikoen og dermed konsekvenserne af dårlige lånevilkår i et bestemt år, skriver Nationalbanken.
I 1997 tilstræber Nationalbanken at opretholde niveauet omkring fire år.
Varighed er et udtryk for middeltidspunktet for betalingerne opgjort til nutidsværdi på gælden.
- Eva Elgaard Pedersen (+45) 33 96 96 57.
(c) Reuters Limited 1997.
