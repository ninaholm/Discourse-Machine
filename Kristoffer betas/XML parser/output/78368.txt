DANISCO-RESULTAT VENTES 8 PCT OP I HLV 96/97.

KØBENHAVN, 17 december (Reuter) - Når Danisco på onsdag i denne uge offentliggør sit resultat for de første seks måneder af regnskabsåret 1996/97 venter analytikerne en vækst i overskuddet før skat på knap otte pct. til 844 mio. kr. mod 785 mio. kr. i samme periode året før.
Forventningen er baseret på et gennemsnit af fem danske aktieanalytikeres estimater.
Selvom analytikerne således har forventninger om ny vækst i Danisco-koncernens indtjening, regner de ikke med det helt store kursudsving p.g.a regnskabstallene.
- Danisco har i de senere år kunnet fremvise meget høje vækstrater, så de kan faktisk kun skuffe markedet, da forventningerne i markedet er meget høje i forvejen, siger en analytiker.
Kursværdien på en Danisco-aktie er i år vokset med godt 24 pct.
Til gengæld forudser enkelte analytikere, at Danisco i forbindelse med halvårsregnskabet vil annoncere et større tilkøb, som vil kunne tilføre koncernen vækst og bidrage positivt til den fremtidige indtjening.
Indtjeningen inden for Danisco Packaging har i regnskabsåret 1995/96 været negativt påvirket af et generelt dårligt marked for emballage, og det vil ifølge analytikerne også afspejle sig i halvårsregnskabet. Til gengæld vil indtjeningen i koncernen være positivt påvirket af et styrket britisk pund. Styrkelsen af pundet vil dog første rigtig slå igennem i Daniscos årsregnskab, da styrkelsen af den britiske valuta først rigtigt har taget fat efter afslutningen af halvårsregnskabet.
For hele regnskabsåret 1996/97 forventer Danisco en resultat vækst på 10-12 pct., hvilket ligger lidt under analytikernes vækst forventning på 13 pct. I regnskabsåret 1996/97 lyder analytikernes forventning til resultatet før skat på 1.819 mio. kr. mod 1.604 mio. kr. året før.
(c) Reuters Limited 1996.
