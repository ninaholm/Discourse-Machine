Bank og forsikring kan smelte sammen - T Krarup.

KØBENHAVN, 3 april (Reuter) - Den seneste fusion i den nordiske finansielle sektor antyder, at tiden nu måske er moden til fusioner mellem pengeinstitutter og forsikringsselskaber, mener Thorleif Krarup, der er formand for direktionen i Unibank.
- Det er et eksempel på, at bank og forsikring går tæt sammen. Det kan måske være et billede, som man har set andre steder i Centraleuropa, hvor det kaldes bankassurance. Det ligger der en udviklingstrend i, siger Thorleif Krarup til Reuters Finans torsdag.
Han henviser til, at Norges største forsikringsselskab, Storebrand og Christiania Bank i påsken meddelte, at de ønsker at fusionere. Det nye selskab bliver det næststørste noterede selskab på Oslo-børsen. Det sker kort tid efter, at flere svenske storbanker har annonceret fusioner.
Thorleif Krarup ser en fordel i, at et forsikringsselskab og en bank går sammen.
- Der skal ikke være nogen tvivl om, at jeg synes, at der er en glimrende synergi mellem bank og forsikring. Men vi har ud fra et strategisk synspunkt valgt at lave egen opbygning med støtte fra Østifterne Forsikring. Jeg skal ikke kommentere, om det er en god ide at købe op. Det er endvidere svært at se, at der er nogle (forsikringsselskaber, red.) til salg, siger Thorleif Krarup.
Ejerstrukturen i den danske forsikringsverden er forholdsvis kompliceret i de fleste større selskaber, men en forsikringsanalytiker, der ønsker at være anonym, peger på Codan Forsikring, hvor det britiske selskab, Royal &amp; Sun Alliance, ejer godt 70 pct. af aktiekapitalen.
Det gør ifølge analytikeren Codan til den mest oplagte kandidat ved en fusion.
- Hvis Unibank har en målsætning at opnå samme markedsandel på forsikringsområdet som på bankområdet, så er der kun et selskab, der kan komme på tale. Det er Codan, siger forsikringsanalytikeren.
Han påpeger, at det er helt utænkeligt med en overtagelse af Alm. Brand, fordi alle aktiviteter er placeret i koncernens gensidige selskab, som ikke kan købes. Tryg-Baltica har også en ejerstruktur, der gør en overtagelse næsten umulig, mens Topdanmark allerede er tæt tilknyttet BG Bank og Nykredit.
Investeringsbanken Credit Suisse First Boston har netop i en ny analyse påpeget, at Unibank ikke har en så stærk position på forsikringsmarkedet som Den Danske Bank. Samtidig vurderes det, at Den Danske Bank stort set ikke kan vokse mere i Danmark, mens Unibank fortsat har mulighed for at tage yderligere markedsandele, og det gør Unibank til favorit som deltager i en konsolidering i sektoren.
Thorleif Krarup erkender, at ud fra en aktionærsynspunkt vil det være en fordel, hvis en bank går sammen med et forsikringsselskab, men han mener, at det bør ske på venlig vis. Han afviser dermed en fjendtlig overtagelse af et forsikringsselskab.
- Ole Mikkelsen (+45) 33 96 96 54.
(c) Reuters Limited 1997.
