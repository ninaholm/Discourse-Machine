Presserunde - Generelle nyheder onsdag 7 maj.

Reuters står ikke inde for avisartiklernes nøjagtighed 1) Regeringen har planer om at bremse det danske privatforbrug yderligere. Regeringskilder bekræfter således, at endnu et økonomisk indgreb er på vej - angiveligt i omegnen af fem mia. kr. Regeringen fører således allerede nu uformelle forhandlinger med SF og Enhedslisten. Ifølge højt placerede kilder skulle de næste stramninger ramme boligejerne yderligere. Statsminister Poul Nyrup Rasmussen (S) stillede da også på et pressemøde tirsdag en byge af små indgreb i dansk økonomi i sigte. (Erhvervs-Bladet side 1 og 2, Børsen side 12)
2) Det tidligere regeringsparti CD vil nu have klar besked fra statsminister Poul Nyrup Rasmussen (S): Er partiet en del af regeringens parlamentariske grundlag eller ej? Derfor kræver CD-leder Mimi Jakobsen et møde med Poul Nyrup, hvor det fremtidige forhold skal diskuteres. CDs reaktion kommer efter forliget med venstrefløjen. (Politiken side 2)
3) Selv om CD officielt endnu ikke har valgt side, er der ingen tvivl om, at de vil støtte de borgerlige ved næste valg - det er ikke længere usandsynligt, at partiet vil pege på Venstres Uffe Ellemann-Jensen som statsminister, skriver Berlingske Tidende. Med denne uges røde forlig er det ikke længere spørgsmålet, om CD bryder med regeringen, men hvornår de gør det. (Berlingske Tidende side 6)
4) Venstrefløjen skændes, og CD raser, efter at regeringen har indgået grønt forlig med SF og Enhedslisten. SF har kaldt Enhedslisten utroværdig og tvivler på, at partiet vil kunne deltage i et finanslovsforlig. SF er vrede over, at Enhedslisten i sidste øjeblik modsatte sig skatteforhøjelser til de rigeste - men Enhedslistens Frank Aaen siger, at &quot;hvor SF sagde, at der skulle strammes, så vi det mere som en trafikpolitisk forbedring&quot;. (Berlingske Tidende side 6)
(Presserunden er udarbejdet af Finansinformation).
(c) Reuters Limited 1997.
