Nordtank planlægger medarbejderaktier - fmd.

KØBENHAVN, 20 juni (Reuter) - Vindmøllefabrikken Nordtank Energy Group, som i løbet af 1997 fusionerer med konkurrenten Micon, vil på sin generalforsamling den 4. juli anmode aktionærerne om bemyndigelse til inden den 1. juni 1998 at udstede medarbejderaktier gennem optagelse af et obligationslån eller gældsbreve på op til 20 mio. kr.
- Vi formulerer det bredt i indkaldelsen til generalforsamlingen af hensyn til skattelovgivningen, men det er bare en anden formulering af et ønske om at lave medarbejderaktier, siger Gerhard Albrechtsen, der er formand for Nordtanks bestyrelse.
Planen er at konvertere obligationerne til aktier over en tid.
Han siger, at der kan blive tale om både medarbejderaktier og bonusaktier til ledende medarbejdere.
- Aktierne vil give medarbejderne en andel i virksomheden og dermed et betydeligt engagement i selskabet, siger Gerhard Albrechtsen.
I oplægget til generalforsamlingen hedder det, at bestyrelsen ønsker bemyndigelse til både at optage lån indtil 20 mio. kr. indtil 1. juni 1998 og udstede nominelt 15 mio. kr. ved tegning af nye aktier indtil 1. maj 2002.
- Carl Johan Corneliussen (+45) 33 96 96 57.
(c) Reuters Limited 1997.
