Calkas koncernens salg steg 7 pct i 1996.

KØBENHAVN, 28 april (Reuter) - Årsregnskabet fra Calkas-koncernen for 1996 viste et stort set uændret resultat af den primære drift. Koncernen kom ud af regnskabsåret med et driftsresultat på 34,7 mio. kr. mod 33,8 mio. kr. i samme periode året før, fremgår det mandag af selskabets årsregnskab.
Koncernensomsætning steg med syv pct. til 557 mio. kr. fra 519 mio. kr. i 1995, mens det ordinære resultat efter skat steg til 21,1 mio. kr. fra 17,9 mio. kr. i 1995.
Årets resultat er negativ påvirket af den ujævne fordeling, der i året løb har været i byggebranchen.
Byggeaktiviteten steg i 1996, og aktivitet blev forceret i anden halvdel af året, for at indhente noget af forsinkelsen fra første halvår, hvor aktivitetsniveauet blev påvirket negativt af den lange hårde vinter.
- Den ujævne fordeling af aktiviteterne over året gav store problemer for Rationel Vinduer, hvor arbejdspresset i andet halvår faldt sammen med indkøringen af en ny maskine, skriver ledelsen.
Rationel Vinduer øgede omsætningen med tre pct. til 421,6 mio. kr., men de øgede produktionsomkostninger fik driftsresultatet til at falde med ca. fire mio. kr. 18,3 mio. kr.
Danske SystemMørtel, som i årets begyndelse overtog otte mørtelværker, fik samkøringen på plads i den svage aktivitetsperiode i første halvdel af året, og var derfor godt rustet til at imødekomme den øgede efterspørgsel senere på året, fremgår det af regnskabet.
Calkas har mandag indgået en endelig aftale om salg af samtlige aktier i Danske SystemMørtel til det svenske selskab Scancem.
- I forlængelse af indgået Letter of Intent i marts 1997 er der i dag indgået endelig aftale om salg af samtlige aktier i Danske systemMørtel, skriver Calkas.
Calkas har i forbindelse med salget opnået en ekstraordinær avance på 155 mio. kr.
Calkas har primo 1996 frasolgt Svendborg Værft til en række lokale investorer.
Ledelsen i Calkas har i forbindelse med offentliggørelsen af årsregnskabet besluttet at ændre selskabets strategi og gøre Rationel Vinduer til koncernens core-business-område.
Calkas koncernen forventer i 1997 et koncernresultat efter ekstraordinære indtægter, skat og minoritetsinteresser på ca. 165 mio. kr., fremgår det af koncernens regnskab.
- Samlet forventer Calkas-koncernen i 1997 at opnå en omsætning på ca. 450 mio. kr. og et ordinært resultat før skat på samme niveau som i 1996, skriver ledelsen videre.
- Jørn Nurkka (+45) 33 96 96 55.
(c) Reuters Limited 1997.
