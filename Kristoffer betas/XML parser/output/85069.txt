Tele DK Radio satser på 300.000 lyttere i 97 - dir.

KØBENHAVN, 23 juni (Reuter) - Tele Danmark Radiokanal, Radio 2, satser på til efteråret at have nået 300.000 lyttere. Målet er nødvendigt for at få annoncører og det skal nås gennem millionkampagner fra august. Radio 2 har i dag 108.000 lyttere. Det siger vicedirektør Bo Christensen fra Tele Danmark Kabel TV til Reuters Finans.
- Vores mål er 300.000 lyttere, og det regner vi med at nå til efteråret. Med det antal skulle det nok være til at få annoncører, siger Bo Christensen.
Han siger, at det har været svært at få de store antenneforeninger til at koble sig på Radio 2. Samtidig har Tele Danmark måtte gøre en ekstra indsats for at få kabel-tv brugerne til at koble deres radioantenne til kabelnettet, så de overhovedet kan høre Radio 2.
- Det er også meget tydeligt, at vi lider under, at vi ikke kan høres på bilradioer, og at arbejdspladser heller ikke lytter til os på hverdage, siger Bo Christensen.
Efter sommeren, hvor der almindeligvis ikke lyttes så meget til radio, sætter Tele Danmark en stor kampagne i gang for at få flere lyttere og annoncører.
- Vi sætter turbo på nogle kampagner efter sommeren, og de bliver også rettet mod annoncørerne. Kampagnerne begynder fra august, og de kommer nok til at koste nogle mio. kr., siger Bo Christensen.
- Carl Johan Corneliussen (+45) 33 96 96 57.
(c) Reuters Limited 1997.
