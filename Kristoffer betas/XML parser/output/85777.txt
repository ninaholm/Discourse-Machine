FL98 med afgift på olie og hurtigfærger - EL.

KØBENHAVN, 16 juli (Reuter) - Afgift på olieindvinding og passagerafgift på hurtigfærgerne. Det er to af de krav, som Enhedslisten (EL) stiller for at medvirke i et nyt finanslovsforlig med regeringen. Et forlig, som Enhedslistens finanspolitiske ordfører, Frank Aaen, venter vil blive indgået mellem regeringen og venstrefløjen.
- Det finanslovsudspil, vi er i færd med at forberede, bygger på tre hovedlinier. Vi ønsker nye indrømmelser over for de arbejdsløse, større energibesparelser og en forbedring af den offentlige service, siger Frank Aaen onsdag til Reuters Finans.
Forslaget om at indføre en passagerafgift for hurtigfærgerne er et forsøg på at komme uden om forhindringerne i at indføre en brændstofafgift. Regeringen har siden foråret 1995 forsøgt at indføre en afgift, men er hidtil blevet forhindret af EU&apos;s såkaldte mineraloliedirektiv.
I forbindelse med vedtagelsen af forårets afgiftspakke, der går under navnet &quot;grønærten&quot;, blev der indført en afgift på 75 kr. pr. passager i danske indenrigsfly. Flyselskaberne klagede dengang over, at afgiften gav hurtigfærgerne en konkurrencefordel.
Kilder i Skatteministeriet påpeger over for Reuters Finans, at en passagerafgift for hurtigfærgerne vil være svær at gennemføre, da den kræver, at antallet af passagerer i bilerne tælles ved hver overfart.
Olieindvindingsafgiften, som Enhedslisten også foreslår, har to formål.
- Vi ønsker at dæmpe CO2-forureningen, og samtidig vil vi sikre forsyningssikkerhed flere år frem i tiden, siger Frank Aaen.
Forslagene vil blandt andet kunne ramme A. P. Møller Gruppen, der deltager i Dansk Undergrunds Consortium (DUC), og Mols-Linien, der besejler ruten mellem Ebeltoft og Sjællands Odde med to hurtigfærger.
Frank Aaen ønsker ikke at sætte tal på afgiftssatserne.
- Stig Ørskov Pedersen (+45) 33 96 96 59.
(c) Reuters Limited 1997.
