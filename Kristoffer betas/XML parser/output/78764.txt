LEDIGHEDSTAL SKABER SPÆNDING OM OK97 - SHB.

KØBENHAVN, 6 januar (Reuter) - De nye ledighedstal for november, der viser et fald i den sæsonkorrigerede ledighed fra 8,3 pct. i oktober til 8,2 pct. i november, indikerer, at der kan blive en vis spænding om årets overenskomstforhandlinger.
Det vurderer cheføkonom i Svenska Handelsbanken, Thomas Thygesen.
- Ledighedstallene viser, at der er tale om en bredt funderet nedgang i ledigheden. Det tyder på, at der går nogle interessante overenskomstforhandlinger i gang nu, siger han til Reuters Finans.
Ifølge Svenska Handelsbankens beregninger er der tale om en tilbagegang i ledigheden i alle faggrupper. Således er både ledigheden inden for metalområdet og inden for byggefagene gået tilbage.
Tilbagegangen i ledigheden afspejles også inden for de forskellige aldersgrupper og for både mænd og kvinder.
Thomas Thygesen forudser på den baggrund, at man skal indstille sig på, at lønudgifterne på mellem fire og fem pct. kan fortsætte i de kommende to år.
Danmarks Statistik kom med ledighedstallene for november mandag formiddag. (/uha).
(c) Reuters Limited 1997.
