Presserunde - Erhverv mandag 2 juni.

Reuters står ikke inde for avisartiklernes nøjagtighed 1) ØK satser nu på en omfattende eksport af giftstoffet Paraquat til Burma. Det sker på trods af voldsom kritik fra Den Danske Burma-komité og den internationale boykot imod landets militærstyre. Giften skal sælges gennem underselskabet Zeneca Agro Asiatic. To af de store ØK-investorer, Kommunernes Pensionsforening (KP) og Magistrenes Pensionskasse, er meget bekymrede over oplysningerne. Formanden for KPs bestyrelse, Ove Christensen, siger, at han &quot;væmmes&quot; over salget. (Politiken side 1 og 1. sektion side 13)
2) Fra i dag vil Falck kun kunne opfylde de mest basale nødfunktioner. 4.000 Falck-reddere begyndte således mandag morgen en konflikt. Akutte opgaver vil dog stadig blive løst. (Det Fri Aktuelt side 9)
3) Sonofons nyeste salgskampagne, Unofon betegnes af mange forhandlere som vildledende. Sonofon reklamerer med, at man via Unofon i hele sommerperioden kan ringe for 60 øre i minuttet 24 timer i døgnet. Men det gælder ikke ved opkald til andre mobiltelefoner. Informationschef Allan Koch fra Sonofon siger, at der under ingen omstændigheder er tale om bondefangeri. (Børsen side 5)
4) En aftale mellem miljøminister Svend Auken og de regionale gasselskaber forhindrer, at kommunerne kan sælge ud af deres aktier, og det betyder, at selskaberne er sikret mod udenlandsk overtagelse. Svend Auken lægger vægt på, at alle parter er helt enige om aftalen, der slår fast, at naturgasselskaberne tilhører forbrugerne. (Børsen side 1 og 2)
5) Den danske detailhandel har positive forventninger til indtjeningen i år. Man mener dog stadig, at flere forretninger kommer til at lade livet. En undersøgelse, Gallup har lavet for Berlingske, viser, at to ud af tre detailhandlere tror på et bedre overskud i 1997 end i 1996. Et par af landets største detailhandlere mener, at fremgangen skyldes, at folk har fået flere penge mellem hænderne, men også at man nu høster frugten af rationaliseringer, og at man har skabt flere indkøbssamarbejder. (Berlingske Erhverv side 1)
6) Ugens aktie: VT Holding (Berlingske Tidende s. 7)
(Presserunden er udarbejdet af Finansinformation).
(c) Reuters Limited 1997.
