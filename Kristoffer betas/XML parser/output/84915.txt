Presserunde - Finans/Økonomi torsdag 19 juni.

Reuters står ikke inde for avisartiklernes nøjagtighed 1) Det er Østeuropa og nærmarkederne, som i år står for væksten i dansk eksport, som samlet er steget med 6,4 pct., viser tal for perioden januar-marts. De danske eksportører mister derimod terræn på vækstmarkederne i Asien og Syd-Amerika. (Børsen side 16)
2) Flere job, øget omsætning og bedre indtjening i virksomhederne er hovedresultaterne af &quot;Isbryderprojektet&quot;. Godt 1700 små virksomheder fik i 1994-1995 en akademiker ansat med statsstøtte, og i over halvdelen af virksomhederne er ansættelsen blevet fast. (Jyllands-Posten Erhverv &amp; Økonomi side 2)
3) ØK-koncernen, som de seneste uger har været ude i stormvejr på grund af et etisk tvivlsomt engagement i Thailand og Burma, presses nu til at udforme en etisk politik. Kravet kommer fra en af de tunge aktionærer - Kommunernes Pensionsforsikring (KP), der ikke stiltiende vil acceptere, at ØK ikke følger et specifikt etisk regelsæt for koncernens forretningsaktiviteter. KP forventer, at ØK vil holde aktionærerne løbende orienteret om de etiske forhold på en række aktionærmøder. (Jyllands-Posten Erhverv &amp; Økonomi side 5, Børsen side 15, Politiken side 14, Berlingske Erhverv side 2)
4) En stribe pengeinstitutter vender nu ryggen til Nykredit. Årsagen er, at instituttet fra efteråret vil tilbyde totalfinansiering til boligkøbere og dermed reelt gå ind på bankernes område. Nykredit risikerer således at miste 40 pct. af det salg, som i dag ligger hos banker og sparekasser. (Børsen side 1 og 23)
5) BRFkredit stormer frem. Med et salg på hele 3000 nye lån alene i maj har instituttet oplevet sin bedste og mest hektiske måned i mere end 10 år. Presset for at få nye lån har været så stort, at samtlige medarbejdere for nylig var indkaldt til en frivillig arbejdsweekend for at få sagspukler ryddet af vejen, oplyser cheføkonom i BRFkredit, Jan Østergaard. (Jyllands-Posten Erhverv &amp; Økonomi side 12)
(Presserunden er udarbejdet af Finansinformation).
(c) Reuters Limited 1997.
