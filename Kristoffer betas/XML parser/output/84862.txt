Økonomer ser inflation stige 0,6 pct i maj.

KØBENHAVN, 17 juni (Reuter) - Den danske inflation tiltog i maj bl.a. som følge en øget stigningstakt i huslejerne. Det vurderer 10 økonomer over for Reuters Finans, inden Danmarks Statistik fredag fremlægger tal for de danske forbruger-og nettopriser i maj.
I gennemsnit skønner økonomerne på en stigning i forbrugerpriserne på 0,6 pct. i forhold til april, mens årstigningstakten ventes at have ligget på 1,9 pct. I april lå årsstigningstakten på 1,7 pct.
- Der ventes tiltagende prisstigninger i maj. Den ganske kraftige månedsvækst skyldes tre forhold. For det første har energipriserne været stigende i maj. For det andet sker den halvårlige huslejeregulering i maj. Endelig ventes der fortsat stigende priser på beklædning, skriver Unibank i en kommentar til sit inflationsskøn.
Danmarks Statistik opgjorde i sidste uge i den halvårlige huslejeundersøgelse den gennemsnitlig stigning i de betalte huslejer i perioden oktober 1996 til april 1997 til 1,6 pct. Den medfører en stigning på 0,3 pct. ved indregningen i det samlede forbrugerprisindeks for maj, mens indvirkningen på nettoprisindekset er fastsat til 0,4 pct.
Ved indregningen i maj 1996 bidrog huslejestigningen med 0,1 pct. på både forbruger-og nettoprisindekset.
Økonomerne forventer, at nettoprisindekset vil være steget 0,7 pct. i forhold til april svarende til en årsstigningstakt på 2,0 pct. I april steg nettopriserne på årsbasis med 1,8 pct.
- Eva Elgaard Pedersen (+45) 33 96 96 58.
(c) Reuters Limited 1997.
