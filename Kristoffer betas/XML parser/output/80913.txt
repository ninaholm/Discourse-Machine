UNIBANK VENTER STABILE DEPOSITRENTER DENNE UGE.

KØBENHAVN, 3 marts (Reuter) - Unibank forventer ikke, at depositrenterne vil ændre sig ret meget i denne uge, fremgår det af Unibank Markets ugentlige kommentar, Pengemarkedet.
- I den kommende uge (denne uge, red.) forventer vi forholdsvis stablie danske depositrenter med en tre måneders depositrente på omkring 3,62 pct. Renterne på FRA-markedet har et faldspotentiale på ca. fem bp, skriver Unibank Markets.
Udviklingen kan dog blive påvirket af de tyske ledighedstal, der offentliggøres torsdag.
- Fortsat høj eller stigende ledighed kan medføre fald i de længere tyske FRA-kontrakter, hvilket vil trække de danske med ned, skriver Unibank.
På baggrund af, at FED-formand Alan Greenspans tale til den amerikanske kongres onsdag, kun medførte en mindre korrektion på de europæiske markeder, vurderer Unibank endvidere, at der kun er en begrænset kobling mellem de korte renter i USA og Europa.
I den ugentlige markedskommentar Nordisk Update, forventer Unibank på kort sigt en konsolidering på obligationsmarkedet.
- Men teknisk og fundamentalt har vi pil opad på det tyske marked, og et rentefald på 10-20 bp forventes over de kommende uger, hedder det i Nordisk Update.
Når det kommer til det 10-årige dansk-tyske rentespænd forudser Unibank et spænd på mellem 60 og 75 bp på kort sigt.
- En risikofaktor for det dansk/tyske rentespænd kan være udviklingen i Sverige, hvor vi ser yderligere spændudvidelse i kortene. På den baggrund anbefales det at købe 8 pct. St. lån 2006 mod SGB S1038 (06). Det aktuelle rentespænd er 43 bp og en udvidelse med 10 bp forventes, skriver Unibank.
- Uffe Hansen (+45) 33 96 96 58.
(c) Reuters Limited 1997.
