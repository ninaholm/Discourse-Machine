Aktieomsætning på KF faldt 20 pct i 2 kvartal 97.

KØBENHAVN, 28 juli (Reuter) - Aktieomsætningen på Københavns Fondsbørs (KF) faldt i anden kvartal 1997 med 19,6 pct. i forhold til første kvartal 1997. Den totale omsætning i anden kvartal blev på 9,1 mia. ECU, fremgår det mandag af kvartalsstatistikken fra de nordiske børser.
I forhold til samme periode året før er der dog tale om en stigning på 21,8 pct.
Markedsværdien af aktierne på KF er siden første kvartal blevet øget med 10,5 pct. og i forhold til samme periode året før med 46,2 pct.
På nordens største aktiemarked i Stockholm faldt omsætning minimalt med 0,3 pct. i forhold til første kvartal. Omsætningen er opgjort til 36,6 mia. ECU.
I Helsinki faldt omsætningen med 8,8 pct. til 6,8 mia. ECU, mens omsætningen i Oslo faldt 10,2 pct. til 8,9 mia. ECU.
Novo Nordisk blev den mest omsatte aktie på KF i anden kvartal, fulgt af Sophus Berendsen, Tele Danmark og Danisco, fremgår det.
- Jørn Nurkka (+45) 33 96 96 55.
(c) Reuters Limited 1997.
