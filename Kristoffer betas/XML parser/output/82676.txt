EAC ser enstemmig accept af Hong Kong-tilbud - dir.

KØBENHAVN, 16 april (Reuter) - EAC tror fuldt og fast på, at det denne gang vil lykkes at købe de sidste 25 pct. aktionærer ud af det børsnoterede datterselskab, EAC Hong Kong. Det siger direktør i EAC og bestyrelsesformand i EAC Hong Kong, Erik Bøgh Christensen til Reuters Finans onsdag.
- Jeg forventer, at minoritetsaktionærerne enstemmigt accepterer vores tilbud, siger Erik Bøgh Christensen.
Han henviser til, at EAC i modsætning til tilbuddet i 1995 nu giver aktionærerne mulighed for at få EAC-aktier i Danmark med rabat.
- Vi har åbnet op for, at de aktionærer, der fortsat gerne vil være med, får EAC-aktier i Danmark, der er følsomme over for udviklingen i Kina, mens dem, der gerne vil have penge her og nu, får en fair pris, siger Erik Bøgh Christensen.
Indløsningstilbuddet lyder på et kontant beløb på 1,30 HK-dollar pr. aktie eller ombytning til kontant indløsning ved ombytning til aktier i moderselskabet EAC Ltd. A/S med en rabat på 17 pct. i forhold til børskursen. I 1995 tilbød EAC aktionærerne 1,20 HK-dollar. Det nye tilbud står EAC i ca. 108 mio. kr.
EAC har haft kontakter med de største af minoritetsaktionærerne for denne gang bedre at kunne skyde sig ind på et tilbud, der med meget stor sikkerhed vil falde i god jord. Den første accept er allerede kommet fra Value Partners, der ejer godt fem pct. af aktiekapitalen.
Value Partners var imidlertid den eneste aktionær, der i 1995 accepterede tilbuddet, og den nye accept har derfor mere karakter af en bekræftelse, påpeger Erik Bøgh Christensen.
En anden stor minoritetsaktionær, Templeton med omkring syv pct. af aktierne udtalte i 1995, at EAC kunne købe dem ud for 1,90 HK-dollar. Erik Bøgh Christensen betragter denne melding som et udtryk for, hvor meget Templeton tror på EAC i Hong Kong og Kina. Han anser tilbuddet om EAC-aktier i Danmark som værende fuldt foreneligt med Templetons investeringskriterier.
Indløsningstilbuddets endelige skæbne vil ikke blive afklaret før den 26. maj, hvor der afholdes en ekstraordinær generalforsamling i EAC Hong Kong.
EAC ønsker at overtage datterselskabet helt for bedre at kunne tilføre selskabet ny kapital til de kommende store investeringer i Kina. EAC Hong Kongs aktuelle økonomi og den lave børsomsætning af aktien gør det i praksis umuligt, at udvide aktiekapitalen, skriver EAC om baggrunden for sit indløsningstilbud, der blev offentliggjort i sidste uge.
Erik Bøgh Christensen vurderer ikke, at konkurrenters rygtekampagne mod EAC i Kina eller Danmarks forsøg på at få vedtaget en FN-resolution, der kritiserer Kinas krænkelse af menneskerettighederne, vil få nogen indflydelse på udfaldet af indløsningstilbuddet.
Erik Bøgh Christensen forlader inden længe EAC til fordel for en stilling som øverste chef for Modern Terminals, der er den ene af de to store operatører i containerhavnen i Hong Kong. Han vil dog gøre jobbet med at indløse minoriteterne i EAC Hong Kong helt færdigt.
Afnoteringen af EAC Hong Kong kan være en realitet i juli eller august, hvis minoritetsaktionærerne accepterer EACs tilbud, vurderer den afgående EAC-direktør.
- Søren Linding Jakobsen (+45) 33 96 96 53.
(c) Reuters Limited 1997.
