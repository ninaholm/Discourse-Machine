INVESTERINGER TRAK NED HOS SCANBOX I HALVÅR.

KØBENHAVN, 26 februar (Reuter) - Underholdningskoncernen Scanbox Danmark kunne i de første seks måneder af regnskabsåret 1996/97 notere en fremgang inden for stort set alle forretningsområder, men investeringer i nye forretningsområder har dog påvirket indtjeningen negativt, fremgår det af halvårsregnskabet onsdag.
- Halvårsregnskabet er således påvirket negativt af de investeringer, der er foretaget i det kommende multimediamarked, samt den negative indtjening fra videomarkedet i Norge og Sverige, skriver ledelsen.
Scanbox kom ud af halvåret 1996/97 med et primært resultat på 23,5 mio. kr. mod 23,0 mio. kr. året før.
Samtidig er indtjeningen negativt påvirket af etableringsomkostninger i forbindelse med åbningen af eget kontor i Finland.
Scanbox har store forventninger til mutimedia-området, og koncernen har i 1996 indgået aftaler med det amerikanske multimediaselskab Acclaim Entertainment, som er blandt de tre største i verden inden for dette område.
- Scanbox Multimedia er under opbygning og i en fortsat investeringsfase, hvorfor aktiviteten endnu ikke har bidraget positivt til selskabets driftsresultat, skriver selskabet.
Scanbox har desuden indgået aftaler med franske Ubi Soft og de amerikanske spiludbydere Interplay og Gametek om at repræsentere deres produkter i Skandinavien. Inden for en tre års periode venter koncernen at opnå en markedsandel i Skandinavian på 15-20 pct., fremgår det af regnskabet.
Både film-og videodistributionen i Skandinavien har bidraget positivt til indtjeningen i halvåret, og Scanbox har store forventninger til den fremtidige indtjening indenfor områderne. Ikke mindst forventes de to storfilm, &quot;Frøken Smilas fornemmelser for sne&quot; og &quot;Dr. Bean&quot;, at have en meget bred publikumsappel med deraf følgende indtjening til følge, skriver ledelsen.
Musikaktiviteterne har i halvåret udvist en tilfredsstillende udvikling og indtjening. Ekspansionen på de øvrige nordiske markeder har fulgt planen, fremgår det af regnskabet.
På bundlinien kom Scanbox ud med et overskud på 13,2 mio. kr. mod 12,5 mio. kr. i samme periode året før.
For andet halvår af 1996/97 forventer selskabet en positiv udvikling.
- Jørn Nurkka (+45) 33 96 96 55.
(c) Reuters Limited 1997.
