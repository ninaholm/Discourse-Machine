Valutastilling ændrer ikke repo-renten - Sydbank.

KØBENHAVN, 4 november (Reuter) - Trods forventning om en pæn valutatilgang i oktober, så ændrer det ikke ved repo-renten, konkluderer Sydbanks økonomer i deres ugentlige kommentar til markedet.
- Samlet vurderet ventes valutatilgangen excl. statens nettolåntagning i udlandet i oktober at blive på omkring fem mia. kr. Vi vurderer dog ikke, at det medfører nogen ændringer af repo-renten, hedder det i kommentaren.
Nationalbanken offentliggør valutastillingen mandag kl. 16.00. I september blev valutareserven forøget med 5,3 mia. kr. til 83,9 mia. kr.
- Flere forhold tyder på, at der igen i oktober har været en relativ pæn valutatilgang. Eksempelvis er kronen blevet styrket over for D-mark, omend kronen i slutningen af måneden faldt noget tilbage igen, skriver Sydbank.
Når det ikke får betydning for repo-renten, begrunder Sydbank det med, at dansk økonomi er længere fremme i konjunkturforløbet end den tyske økonomi, og det betyder et noget kraftigere inflationspres i Danmark.
- Dernæst er den handelsvægtede krone gennem de senere måneder blevet svækket i mindre grad, hedder det i kommentaren. (/olm).
(c) Reuters Limited 1996.
