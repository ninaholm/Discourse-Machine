DDB TILBYDER VÆRDIPAPIRHANDEL OG LÅN VIA PC.

KØBENHAVN, 9 december (Reuter) - Den Danske Bank udsendte mandag en ny version af bankens home-banking system, så kunderne nu får mulighed for at søge om lån og handle med værdipapirer via systemet, oplyser Den Danske Bank mandag.
- De mest almindelige papirer kan handles til bankens kurs her og nu, men man kan også indgå ordrer om køb eller salg frem i tiden eller inden for en afgrænset kurs. En anden nyhed er muligheden for at søge om lån og MasterCard via systemet, skriver Den Danske Bank i en pressemeddelelse.
Danske PC version 2 er en videreudvikling af det system, banken lancerede i marts i år. Mulighederne om forespørgsler på konti og depoter, overførsel af beløb og bestilling af valuta, som den første version indeholdt, er naturligvis bevaret i den nye version, fremgår det.
I begyndelsen af det nye år bliver Danske PC også lanceret over for mindre erhvervskunder, oplyser landets største pengeinstitut. (/olm).
(c) Reuters Limited 1996.
