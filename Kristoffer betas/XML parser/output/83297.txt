Teleforlig truer Sonofons mobilkoncept - Sonofon.

KØBENHAVN, 2 maj (Reuter) - Det teleforlig, som politikerne på Christiansborg indgik fredag morgen, truer Sonofons nyeste mobiltelefon-koncept, &quot;total mobility&quot;. Det siger Sonofons corporate relations manager, Allan Koch, til Reuters Finans.
- Vores total mobility koncept mister sin markedskraft, hvis de meldinger, vi har fået fra Christiansborg om teleforliget holder, siger Allan Koch.
Han forklarer, at netop total mobility-konceptet var en af årsagerne til, at Sonofon søgte om og fik en af de nye DCS 1800 mobil-licenser tidligere i år.
- Vi har udviklet total mobility fordi, det passer med hele den idé, Forskningsministeriet har lanceret for mobil-området, siger Allan Koch, der betegner de politiske meldinger som &quot;meget bekymrende&quot;.
Total mobility-konceptet indebærer, at ejeren af en mobiltelefon kan ringe på mobiltelefonen fra sit hjem til samme takst, som hvis han benyttede den normale fastnet-telefon.
Det indebærer også, at andre med deres normale telefon skal kunne ringe til mobiltelefon-ejeren til almindelig fastnet-takst, hvis mobiltelefon-ejeren er i sit hjem.
Regeringen har pillet den passus ud af loven, som giver andre abonnenter mulighed for at ringe til en mobiltelefon-ejer, der er i sit hjem til almindelig fastnet-takst, forklarede Venstres telepolitiske ordfører, Jens Løgstrup Madsen, fredag morgen efter, at teleforhandlinger var afsluttet.
- Hvis andre abonnenter i stedet skal betale mobiltakst for at ringe til en mobiltelefon-ejer i sit hjem, så er ideen med total mobility ødelagt, siger Allan Koch.
Det står uklart, hvilken pris andre abonnenter skal betale, efter at bestemmelsen om lokaltakst er fjernet fra loven.
Hverken Forskningministeriet eller Telestyrelsen kunne fredag eftermiddag redegøre for resultatet af de afsluttede teleforhandlinger.
- Morten Bonde Pedersen (+45) 33 96 96 51.
(c) Reuters Limited 1997.
