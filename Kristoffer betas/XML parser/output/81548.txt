Effektivisering og eksport bag resultatvækst i B8.

KØBENHAVN, 17 marts (Reuter) - En øget omkostningseffektivisering og rationaliseringer i produktprogrammet, kombineret med en øget eksport til flere lande, ligger bag fremgangen i det ordinære resultat på 92 pct. til 9,6 mio. kr. i regnskabsåret 1996 i møbelkoncernen System B8 Møbler. Det fremgår mandag af årsregnskabet fra den jyske møbelkoncern. I 1995 fik selskbet et ordinært resultat på fem mio. kr.
- Både det danske salg og eksporten udviklede sig godt for System B8, og omkostningsstyring gav samtidig et overskud i procent af omsætningen på syv pct. mod fire pct. året før, skriver selskabets bestyrelsesformand, Niels Due Jensen, i en pressemeddelelse, der er udsendt sammen med regnskabet.
Omsætningen i System B8 steg med 12 pct. til 145,4 mio. kr. fra 129,6 mio. kr. året før, mens eksporten voksede med 22 pct. i forhold til 1995.
På baggrund af fremgangen i resultatet foreslår bestyrelsen, at der udbetales fem pct. i udbytte til aktionærerne. Selskabet har ikke udbetalt udbytte siden 1989.
Afkastningsgraden steg til 11 pct. fra otte pct. året før.
I regnskabsåret 1997 venter møbelkoncernen vækst i både omsætningen og overskuddet før skat.
- Jørn Nurkka (+45) 33 96 96 55.
(c) Reuters Limited 1997.
