Fortsat stor udstedelse i korte lån - Amagerbanken.

KØBENHAVN, 7 marts (Reuter) - I de første par måneder af 1997 har de private investorers konverteringstrang været forholdsvis lille, mens der blandt erhvervskunder har været meget store låneomlægninger fra højtforrentede lån til korte flex-lån. Det skriver Amagerbanken i Fonds-og Valutainformation for marts.
- Det betyder, at en del højtforrentede lån er blevet førtidsindfriet, og der i stedet er udstedt store serier af helt korte obligationer. Denne udvikling forventer vi fortsætter den næste måned, skriver Amagerbanken.
Banken hæfter sig ved, at disse korte serier aldrig når ud i markedet, og derfor presser de ikke de &quot;normale&quot; korte obligationer.
- Disse korte serier er meget efterspurgte som alternativ til korte pengemarkedsplaceringer i den finansielle sektor, hvilket betyder, at de aldrig når ud i markedet og presser derfor ikke de korte obligationer, skriver Amagerbanken.
Flex-lån er et kontantlån med en periodevis tilpasning af renten. Lånet blev introduceret af Realkredit Danmark i oktober 1996.
Indtil videre er Realkredit Danmark eneste udbyder af denne type lån. Ved udgangen af 1997 forventer instituttet, at salget af flex-lån er nået op på 20-30 mia. kr.
- Eva Elgaard Pedersen (+45) 33 96 96 57.
(c) Reuters Limited 1997.
