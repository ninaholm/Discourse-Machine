For tidligt at bestemme 98-finanspolitik - Zeuthen.

KØBENHAVN, 24 marts (Reuter) - Finanspolitikken skal strammes i 1998, men det er for tidligt at sætte tal på hvor meget, lyder det fra økonom og tidligere rigsstatistiker Hans Zeuthen, der er medlem af Det økonomiske Råd.
- Vi skal stramme så meget, at vi ikke kommer til at gå på grund, siger Hans Zeuthen til Reuters Finans mandag. Dermed lægger han sig på linie med nationalbankdirektør Bodil Nyboe Andersen og finansminister Mogens Lykketoft (S), der i sidste uge lagde op til en finanspolitisk stramning i 1998.
- Trods en meget stor arbejdsløshed forholder det sig sådant, at vores arbejdsmarked fungerer så relativt dårligt, at der hist og pist opstår overophedningsproblemer. Vi skal sørge for ikke at føre en for slap finanspolitik og dermed undgå, at det tager for voldsomt fat. Vi skal sørge for at holde stramt i tøjlerne, understreger Hans Zeuthen.
Det er specielt frygten for en stigende inflation og et faldende betalingsbalanceoverskud, der får de økonomiske eksperter til at råbe vagt i gevær.
Sagens alvor er understreget af bilsalgstallene for årets første to måneder, der viser en fremgang i salget af personbiler på 14,3 pct. i forhold til samme periode sidste år. En udvikling der fremkalder frygt for et betalingsbalanceunderskud, hvis ikke eksporten øges. Hans Zeuthen udelukker ikke, at betalingsbalancens løbende poster kan ende 1997 med røde tal, men han maner dog til besindighed.
- Hvad som helst kan ske. Men man skal passe på ikke at sige, at forskellen på et overskud på en pct. af BNP og nul pct. er et drama, siger Hans Zeuthen, og fortsætter:
- Men det er klart, at jo højere grad væksten trækkes af indenlandsk dansk forbrug og indenlandsk dansk aktivitet, jo mere går det ud over betalingsbalancen.
De mest præcise meldinger fra regeringen om næste års finanspolitik findes i Økonomisk Oversigt fra december, hvor der spåes et overskud på de offentlige finanser på 4,8 mia. kr. i 1998.
- Der er i prognosen forudsat en moderat stramning af finanspolitikken i 1998 (incl. skattereformens lempelser på ca. 1/4 pct. af BNP), skrev Økonomiministeriet dengang.
Ifølge økonomer i Økonomisteriet skal det læses som en stramning på samme niveau, som der var forventet for 1997. Her ventede Økonomiministeriet i december, at opstramningen i 1997 svarede til en finanseffekt på minus 1/2 pct. af BNP.
Ifølge Hans Zeuthen er det dog ikke nok kun at tale om en finanspolitisk stramning. Også arbejdsmarkedspolitikken skal justeres, mener han.
- Finanspolitisk stramning har vi behov for, fordi vi ikke er dygtige nok i vores arbejdsmarkedspolitik. Det er afgørende, at man kløer på med at få arbejdsmarkedet til at fungere så godt, at man undgår at skulle stramme ved meget høj arbejdsløshed (det nuværende niveau, red.). Man skal kunne holde til et opsving, påpeger Hans Zeuthen.
Samtidig opfordrer han til en mere nuanceret debat om arbejdsmarkedspolitkken og behovet for reformer.
- Man skal ikke altid tale om kæmpe reformer. Nogle ting er jo sat igang. Alle indgreb behøver ikke at ske gennem store reformer. Det er også et spørgsmål om at bruge de små nyk, mener Hans Zeuthen.
Det var mandag formiddag ikke muligt af få en kommentar om finanspolitikken i 1998 fra de tre økonomiske vismænd, der udgør Det økonomiske Råds formandskab. Vismændene skal i løbet af ugen mødes for at diskutere de seneste økonomiske prognoser. Næste vismandsrapport ventes i slutningen af maj.
- Stig Ørskov Pedersen (+45) 33 96 96 59.
(c) Reuters Limited 1997.
