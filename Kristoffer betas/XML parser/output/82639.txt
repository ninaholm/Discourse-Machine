Container-fusion overrasker konkurrenter - Lloyd&apos;s.

KØBENHAVN, 15 april (Reuter) - Fusionen mellem de to linierederier NOL og APL kom som en stor overraskelse for konkurrenterne, skriver Lloyd&apos;s List tirsdag. Singapore-rederiet Neptune Orient Lines (NOL) tilbød søndag at overtage amerikanske APL for derved at skabe verdens femtestørste containerrederi.
- De fleste containerrederier indrømmer, at de ikke ventede dette træk, skriver Lloyd&apos;s List.
Ifølge tirsdagens udgave af bladet South China Morning Post vil det sammensluttede rederi råde over en container-kapacitet på 167.900 TEU (20 fods containere).
Til sammenligning råder Maersk Line over en kapacitet på godt 190.000 TEU og endnu mere, når containerkapaciteten hos den amerikanske samarbejdspartner Sea-Land tælles med.
South China Morning Post sammenligner fusionen mellem NOL og APL med alliancen mellem Maersk Line og Sea-Land. Ifølge bladet ventes det, at Maersk Line og Sea-Land på baggrund af rationaliseringer vil spare omkring 100 mio. USD om året på deres samarbejde. Bladet anser samtidig alliancerne som en nødvendighed for at overleve i branchen.
- Adskillige transportøkonomer og akademikere forudsiger, at der i år 2000 ikke vil være flere end fem ledende containerservice udbydere, skriver South China Morning Post.
Singaporebladet Southeast Asia Business Times skriver også tirsdag, at shipping-branchen er overrasket over fusionsplanerne. Ifølge bladet anser de fleste branchefolk planerne som gode for NOL.
- De fleste rederier vurderer det som et godt træk af NOL. Mange havde ventet, at flere rederier vil fusionere efter sidste års sammensmeltning af giganterne P&amp;O og Nedlloyd Lines, skriver bladet.
- Jeg mener, at det er en meget positiv ting for NOL, siger general manager Tony Gibson fra P&amp;O-Nedlloyd Singapore til Southeast Asia Business Times tirsdag.
Ifølge bladet stiller flere analytikere sig dog skeptiske over for NOL&apos;s evner til at lede APL. NOL er godt nok større end APL målt på balancen og antal ansatte, men både selskabets omsætning og overskud er mindre end APL&apos;s. NOL havde ved udgangen af 1996 en balance på 2,7 mia. USD mod APL&apos;s 1,9 mia. USD. Omsætningen i NOL var til gengæld kun 1,4 mia. USD mod 2,7 mia. USD hos APL. NOL håndterede i løbet af 1996 en containervolume på omkring 750.000 TEU, mens APL håndterede godt 1 mia. TEU.
- Stig Ørskov Pedersen (+45) 33 96 96 59.
(c) Reuters Limited 1997.
