UNIBANK FASTHOLDER OVERORDNET RENTESYN TRODS URO.

KØBENHAVN, 9 december (Reuter) - Den voldsomme modreaktion på de seneste ugers rentefald fredag ændrer ikke på Unibank Markets&apos; overordnede syn på den fremtidige renteudvikling. Det siger obligationsanalytiker Klaus Dalsgaard i en kommentar til Reuters Finans.
- Vi vil fortsat sende et signal om forsigtighed, og vi vurderer stadig, at rentebunden er meget nær, hvis ikke vi allerede har set den, siger Klaus Dalsgaard.
Således fastholder Unibank Markets de fleste af sine budskaber i denne uges renteprognose, der havde dead-line torsdag eftermiddag.
Unibank Markets&apos; analytikere tror således fortsat på, at de danske statspapirer i et scenarie med stigende europæiske renter nærmere vil underperforme end overperforme. Trods relativt høje rentespænd til Tyskland er der flere forhold, der trækker i retning af en højere merrente.
- Vi ser det accelerende rentefald som værende af overvejende spekulativ karakter. Realrentespændet til Tyskland er nul - en situation, der ikke er set siden 1988, og der skal et yderligere mærkbart internationalt rentefald og yderligere konvergens til at drive det dansk/tyske rentespænd væsentligt lavere ned det nuværende. Vi lægger derfor fortsat op til forsigtighed på det danske marked, skriver Unibank Markets.
Som en anden faktor, der tæller på negativ-siden for de danske statspapirer, er, at udenlandske investorer over en bred kam allerede er overvægtet i primært fem til 10-årige løbetider.
- ...de (udenlandske investorer, red.) i et stigende rentescenario (vores 97 forventning) og med den danske inflationsudvikling in mente (stigende) ikke kan forventes at øge deres beholdninger, skriver banken.
Uroen på de internationale rentemarkeder har heller ikke ændret størstedelen af Unibank Markets&apos; anbefalinger. Således opretholdes salgsanbefalingen på de korte obligationer, mens flere papirer på rentekurven ser relativt billige ud. Det gælder bl.a. for stat 7 pct. 2007 ift. stat 8 pct. 2006
Rentekurven er med rentestigningen for de længere løbetider fredag blevet stejlere, og anbefalingen om salg af stat 8 pct. 2003 mod stat 8 pct. 2001 har næsten nået det fastsatte niveau for hjemtagning af gevinst. (/slj).
(c) Reuters Limited 1996.
