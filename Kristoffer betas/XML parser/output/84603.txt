Højere bruttoskat giver skæv fordeling - vismand.

KØBENHAVN, 10 juni (Reuter) - Regeringen vil med en eventuel nedsættelse af rentefradraget ramme de yngre husejere hårdere end de ældre. Det undgåes ved en højere beskatning af lejeværdien på egen bolig, fastslår økonomen Nina Smith, der en af de tre økonomiske vismænd.
Dermed kan regeringen gøre sig skyldig i en skæv generationsfordeling, hvis den forhøjer bruttoskatten yderligere, som det er målsætningen i planen &quot;Danmark som foregangsland&quot;. En forhøjelse af bruttoskatten medfører, at værdien af rentefradraget mindskes.
- De ældre husejere, der har betalt deres gæld af, belastes ikke af en nedsættelse af rentefradraget, mens boligejerne rammes ens ved en ændring af lejeværdibeskatningen. Det er klart en fordel for ældre boligejere, der har nedbragt gælden, at få rentefradragsretten nedsat, frem for en forhøjelse af lejeværdibeskatningen, siger Nina Smith til Reuters Finans.
De økonomiske vismænd foreslog i den seneste vismandsrapport en forhøjelse af lejeværdibeskatningen. Vismændene påpegede, at Danmark i internationalt perspektiv beskatter jord og ejendom lavt i forhold til beskatningen af blandt andet arbejdskraft og kapital. Ved en forhøjelse af beskatningen af lejeværdien undgås det samtidig at give de ældre husejere nye økonomiske fordele i forhold til de yngre.
- Man kan med stor ret sige, at de ældre generationer, der købte hus første gang i 60&apos;erne og 70&apos;erne i forvejen har haft mange fordele og har haft betydelig lettere ved at nedbringe deres rentebyrde end de unge generationer. Hvis man i en sådan situation nedsætter rentefradraget, vil det ramme de yngre generationer hårdere, end det vil ramme de ældre, påpeger Nina Smith.
Mens vismændene foreslår en forhøjelse af lejeværdibeskatningen, går statsminister Poul Nyrup Rasmussen (S) den anden vej.
Statsministeren foreslog således i sidste uge at ændre på knækket for beskatningen af lejeværdien, så den ikke rammer de dyre ejerboliger så hårdt som nu, hvor skatten af lejeværdien stiger fra to til seks pct., når ejendomsværdien går over 1,6 mio. kr.
En sådan ændring har samme konsekvenser, som en hvilken som helst anden nedsættelse af lejeværdibeskatningen, konstaterer Nina Smith. Højere huspriser, for de boliger, der påvirkes af ændringen.
- En fjernelse af knækket vil give prisstigninger på de dyrere huse.
- Stig Ørskov Pedersen (+45) 33 96 96 59.
(c) Reuters Limited 1997.
