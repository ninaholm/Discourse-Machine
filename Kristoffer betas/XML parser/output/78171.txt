B&amp;O-OPJUSTERING POSITIVT MODTAGET - ANALYTIKERE.

KØBENHAVN, 10 december (Reuter) - Tirsdagens opjustering af forventningerne til halv-og helårsresultatet fra Bang &amp; Olufsen modtages generelt positivt i analytikerkredse.
- Som jeg umiddelbart kan se det, så er det en opjustering i forhold til de forventninger, vi havde til B&amp;O. Jeg venter, at væksten i selskabets indtjening vil ligge omkring 17-18 pct. i indeværende regnskabsår, siger en analytiker til Reuters Finans.
B&amp;O forventer selv en vækst i indtjeningen på mindst 15 pct. i 1996/97.
B&amp;O kom ud af regnskabsåret 1995/96 med et resultat før skat og minoriteter på 272 mio. kr.
Generelt ser analytikerne positivt på meddelelsen fra Struer-virksomheden og mener, at det er positivt, at der ikke længere er noget forbehold hæftet på deres indtjeningsforventninger. I forbindelse med fremlæggelse af seneste årsregnskab i midten af august opsatte B&amp;O det forbehold, at indtjeningsvæksten på 15 pct. i 1996/97 måske ikke kunne overholdes.
- Hvorvidt vor indtjeningsvækst når helt op på den langsigtede målsætning på dette område afhænger af produkt-/markedsmix, idet vi dog ikke forventer, at bruttoavancen vil falde yderligere, skrev B&amp;O.
Meddelselsen i dag tirsdag har fået analytikerne til at opjustere deres forventninger til B&amp;O-regnskabet for både halv-og helår 1996/97, men analytikerne mener generelt ikke, at meddelsen vil få den helt store kursmæssige effekt på B&amp;O-aktien, da den i forvejen er meget højt prisfastsat.
- Det ligger måske 15-20 kr. oven i kursen og nok ikke ret meget mere. Aktien er i forvejen prisfastsat lige i overkanten, og man skal nok passe på ikke at handle den for højt op, siger en analytiker.
B&amp;Os aktie ligger ved 15-tiden i kurs 267, hvilket er 22 kr. højere end slutkursen mandag.
B&amp;O offentliggør sit halvårsregnskab den 29. januar 1997, og selskabet forventer et resultat før skat og minoriteter på 165 mio. kr. mod 132 mio. kr. i samme periode året før. (/jnu).
(c) Reuters Limited 1996.
