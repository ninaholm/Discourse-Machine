SPAR NORD GIK FREM I 96 TRODS PRES PÅ INDTJENING.

KØBENHAVN, 26 februar (Reuter) - Spar Nord fik i 1996 en fremgang i det ordinære resultat på ca. 35 mio. kr. til 187,4 mio. kr. Det selvom koncernen havde færre indtægter fra renter, gebyrer og kursreguleringer.
Men derimod reducerede Spar Nord sine tab og hensættelser på kunder med mere end 150 mio. kr. til 207,4 mio. kr. Det svarer til 1,48 pct. af de samlede udlån og garantier mod 2,49 pct. i 1995.
- Udvikling har således været tilfredsstillende og i overensstemmelse med de lagte planer, men niveauet er fortsat højt, skriver Spar Nord i regnskabet.
Ifølge en opgørelse fra foreningen Lokale Pengeinstitutter ligger tabsprocenten i sektoren gennemsnitligt på 0,6-1,1 pct.
I 1997 budgetterer den nordjyske sparekasse med et yderligere fald i tab og hensættelser.
Spar Nord havde sidste år et fald i indtjeningen på nettorenter og - gebyrer på 3,6 pct. til 986,6 mio. kr. Ifølge sparekassen svarer faldet til det forventede.
- Konkurrencen gav bl.a. udslag i et yderligere fald i rentemarginalen. Rentemarginalen på ind-og udlån i danske kroner faldt med 0,6 pct.point, skriver Spar Nord.
(c) Reuters Limited 1997.
