Storbanker øger markedsandel på realkredit - råd.

KØBENHAVN, 8 august (Reuter) - Den Danske Bank og Unibanks to realkreditselskaber, Danske Kredit og Unikredit, har taget markedsandele fra de etablerede realkreditinstitutter i andet halvår 1997, fremgår det af en statistik fra Realkreditrådet.
Unikredit har øget sin markedsandel til 4,7 pct. i andet kvartal 1997 fra 3,3 pct. i det tilsvarende kvartal sidste år, mens Danske Kredits andel er vokset til 4,5 pct. fra 3,6 pct.
Men der er fortsat lang vej op til de to store på området, Nykredit og Realkredit Danmark, der fortsat har en markedsandel på over 30 pct., selv om den er faldet i det forløbne år.
Nykredits markedsandel er faldet til 37,9 pct. fra 39,1 pct., mens Realkredit Danmarks markedsandel er faldet til 32,2 pct. fra 33,1 pct.
Realkredit Danmark har således tabt markedsandele, selv om instituttet har givet udtryk for, at de såkaldte FlexLån har været en succes.
(c) Reuters Limited 1997.
