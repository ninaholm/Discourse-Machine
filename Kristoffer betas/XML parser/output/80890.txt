ALBANIS DRIKKEVARE-SALG STEG SVAGT I 1996.

KØBENHAVN, 28 februar (Reuter) - Salget af Albani Bryggeriernes drikkevarer steg svagt i 1996, fremgår det af selskabets regnskabsmeddelelse.
- Drikkevareområdets omsætning blev på 575,2 mio. kr. i 1996 mod 557,6 mio. kr. i 1995, en stigning på 3,2 pct. På et marked, hvor det danske ølforbrug faldt med cirka en pct. i 1996, konstaterede Albani Bryggerierne en svagt vigende markedsandel. På læskedrikmarkedet blev realiseret en stigning lidt over markedets vækst på fire pct., skriver selskabet.
Trods det nogenlunde stabile salg blev årets resultat det bedste nogensinde med 99,5 mio. kr. Det skyldes ekstraordinære indtægter på 110,7 mio. kr. fra salget af is-selskaberne, Premier Is og Eventyr Is.
- Efter frasalg af is-aktiviteterne i januar 1996 har Albani Gruppens hovedaktivitet været koncentreret om fremstilling og salg af drikkevarer, fortrinsvis til danske forbrugere, lyder det i regnskabsmedddelelsen.
Den samlede produktion af øl og læskedrikke er steget med ca. seks pct.
- Det skyldes dels, at Albani i begyndelsen af 1996 blev enetapper af Jolly-produkter, dels at eksportomsætningen, herunder salg til den dansk-tyske grænsehandel, har vist en fremgang, skriver selskabet
For 1997 forventer Albani, at øl-salget vil holde sig på samme niveau som i 1996. For læskedrikke ventes der en fortsat vækst.
- Eksportomsætningen forventes i 1997 at vise vækst, men det fulde udbytte (af investeringer i videreudvikling og igangsætning af Giraføl-konceptet) vil først vise sig over nogle år, skriver selskabet.
- Morten Bonde Pedersen (+45) 33 96 96 51.
(c) Reuters Limited 1997.
