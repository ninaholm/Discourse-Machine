NATIONALBANK SÆNKER EJ RENTE TRODS STÆRK DKK - BG.

KØBENHAVN, 13 januar (Reuter) - Nationalbanken sænker næppe renten, selvom kronen er styrket over for D-marken de seneste måneder. Det vurderer BG Bank i sit månedsbrev, Investering.
- Givet Nationalbankens målsætning om at sikre en stabil kronekurs overfor D-mark, kunne dette isoleret betyde, at en nedsættelse af indskudsbevisrenten er indenfor rækkevidde. Der er imidlertid flere forhold, der taler for, at renterne ikke vil blive nedsat, skriver BG Bank.
Den første årsag banken nævner, er den effektive kronekurs, som er faldet en pct. i sidste del af 1996.
Den anden årsag er valutareserven, der er faldet svagt i de sidste par måneder efter tidligere at være steget ganske markant.
- En rentenedsættelse havde af den grund været mere naturlig for et par måneder siden, lyder bankens argument.
D-marken ligger den 13. januar i knap 3,81 kr., mens den svingede mellem 3,85 og 3,87 i de første måneder af 1996.
BG Bank mener, at Nationalbanken i sine overvejelser givetvis også tager højde for, at dansk økonomi fundamentalt set ikke har behov for en nedsættelse af de styrende renter.
- Den økonomiske vækst i Danmark har efter europæisk målestok været ganske høj gennem de sidste par år, hvilket kan spores i en tiltagende - omend moderat - inflation, skriver banken. (/mbp).
(c) Reuters Limited 1997.
