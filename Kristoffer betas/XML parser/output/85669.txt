Lavere dansk merrente er ikke vedvarende - SHB.

KØBENHAVN, 11 juli (Reuter) - Svenska Handelsbanken (SHB) forventer en yderligere indsnævring af det lange dansk-tyske rentespænd til 50 basispoint fra de aktuelle 56-57. Men den lavere dansk merrente vil kun være midlertidig, fremgår det af bankens seneste prognose.
- Vi forventer, at det 10-årige dansk-tyske rentespænd i løbet af de næste tre måneder falder til 50 bp. I løbet af de næste 12 måneder, forventer vi, at rentespændet udvides til 70 bp, primært pga. Danmarks position i konjunkturcyklen, skriver SHB&apos;s økonomer.
Den svenske bank har i forhold til sin prognose fra februar dramatisk ændret sit syn på det danske obligationsmarked. Det skyldes primært en langt bedre udvikling i dansk økonomi end hidtil forventet, samt udsigten til en bred og dermed blød euro.
- Den nye EU-traktat - og udsigterne til en blød euro - betyder, at det danske marked er blevet mere interessant for udenlandske investorer som følge af diskussionen om en status som &quot;safe haven&quot;, skriver SHB.
Den danske økonomi udmærker sig i en sammenligning med de øvrige kontinental-europæiske økonomier, hvilket blandt andet kan ses på et stabilt overskud på betalingsbalancen på en pct. af BNP og forventninger om et overskud på de samlede offentlige finanser i 1997 og 1998.
SHB forventer, at væksten i Europa tager til i den resterende del af 1997 og i 1998, og det vil sætte dansk økonomi yderligere op i fart. Det øger samtidig behovet for en strammere økonomisk politik for at mindske risikoen for især flaskehalse på arbejdsmarkedet, anfører SHB.
- Vi mener, at en tidlig stramning vil være et stærkt signal til markedet - et signal som ville vise markedsdeltagerne at regeringen er forud for udviklingen i inflationen - men for øjeblikket, er der desværre ingen tegn på noget sådant, skriver den svenske bank.
Banken forventer, at stramningen vil komme i forbindelse med næste års finanslov og ser samtidig en risiko for, at stramningen kun vil opveje de lempelige effekter af skattereformen fra 1994.
- Søren Linding Jakobsen (+45) 33 96 96 53.
(c) Reuters Limited 1997.
