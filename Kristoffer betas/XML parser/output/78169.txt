NKTS SUPERLEDERPROJEKT GØR FREMSKRIDT - RISØ NYT.

KØBENHAVN, 10 december (Reuter) - NKT&apos;s forskningssamarbejde med bl.a. Risø om udvikling af superledende højspændingskabler gør fremskridt. Det skriver bladet Risø Nyt i denne måneds udgave.
- Superledende højspændingskabler begynder at komme indenfor rækkevidde takket være samarbejdet mellem NKT samt Risø, DTU og Elselskabernes forskningsinstitut DEFU, skriver Risø Nyt.
Visionen er ifølge Risø Nyt at udvikle højspændingskabler, der kan halvere energitabet i elnettets hovedveje, hvormed landets samlede energiforbrug mindskes med op til seks pct. Desuden skal kablerne ikke skabe magnetfelter af nogen betydelig størrelse, hvormed man kan bo oven på de nedgravede kabler uden den mindste risiko for kræft.
De kommende års forskning skal dog skabe forbedringer indenfor især tre områder for at bære produktudviklingen videre.
- De superledende bånd (som NKT producerer, red.) skal enten blive billigere, eller de skal kunne lede stærkere strøm, så man kan bruge færre af dem. Den termiske isolering skal forbedres, så energigevinsten ved superledningen ikke spises op af den energi, der bruges til nedkøling. Endelig skal processen opskaleres, så man kan producere lange ledninger, siger produktchef Per Vase fra NKT Research Center. (/slj).
(c) Reuters Limited 1996.
