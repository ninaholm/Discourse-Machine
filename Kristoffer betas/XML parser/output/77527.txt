MAERSK MED I SLUTSPURT OM LUKNING AF BOREHULLER.

KØBENHAVN, 14 november (Reuter) - A. P. Møllers Maersk Contractors Norge er med i den afsluttende fase af en udbudsrunde om at lukke omkring 100 udtjente borehuller i Nordsøen.
Det bekræfter Maersk Contractors direktør i Norge, Finn Rosner.
- Vi er i en hård konkurrence med nogle norske selskaber om at vinde en kontrakt, der drejer sig om, at Phillips i forbindelse med konstruktionen af det nye Ekofisk 2 anlæg lukker de gamle brønde ned i Ekofisk 1, siger han til Reuters Finans.
Ifølge den norske avis Dagens Næringsliv er Maersk Contractors i konkurrence med fire andre operatører om opgaven. Avisen skriver, at kontrakten indebærer en omsætning på en halv mia. norske kr. Kontrakten er fem-årig med mulighed for forlængelse i yderligere tre år.
Der vil blive tale om anvendelse af en såkaldt &quot;let platformrig&quot;, der skal flyttes fra borehul til borehul for at lukke brøndende. Finn Rosner karakteriserer det som en god forretning i de næste fem år for en sådan rig, hvis det altså lykkedes for Maersk at vinde udbudsrunden.
Han forklarer, at Maersk gennem mere end et år har været dialog med Phillips om konstruktionen af platformen.
Selvom Maersk ikke tidligere har haft en sådan opgave i Nordsøen, ligger den ikke fjernt fra Maersk almindelige boreopgaver, tilføjer han.
Finn Rosner siger endvidere, at Maersks styrke i denne sammenhæng er erfaringerne med konstruktion af borerigge.
- Men det vil være første gang, at vi i Nordsøen vil kunne komme til at eje en let platformrig, der kan bruges til den slags, siger han.
Ifølge Dagens Næringsliv kan rammekontrakten på en halv mia. norske kroner blive udvidet kraftigt, fordi Phillips Petroleum er ved at vurdere om boreenheden også skal udføre egentlige boreopgaver i Ekofisk-feltet. I udbudsmaterialet er der således stillet krav om, at den specielle platform med et halvt års varsel skal kunne opgraderes til borerig.
Avisen skriver, at Phillips ventes at træffe sin afgørelse om, hvem der vinder ordren i næste måned. (/uha).
(c) Reuters Limited 1996.
