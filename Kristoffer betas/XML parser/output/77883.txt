SAS TJENER 100 MIO SEK PÅ SAS/LUFTHANSA - BLAD.

KØBENHAVN, 27 november (Reuter) - SAS regner med at få mindst 100 mio. SEK i ekstraindtægter på helårsbasis som følge af alliancen med tyske Lufthansa, der trådte i kraft den 1. januar 1996. Det fremgår af en artikel i Lufthansas personaleavis Lufthanseat bragt i seneste nummer af SAS&apos; koncernblad Inside SAS.
- Lufthansa anslår at have tjent 80 mio. D-mark ekstra (ca. 350 mio. SEK, red.) på helårsbasis, og SAS regner med mindst 100 mio. SEK i ekstra indtægter som følge af alliancen, skriver Lufthanseat.
Lufthansas status efter ni måneders samarbejde med SAS får følgende ord med på vejen.
- Ekstramillioner fra flyvirksomheden, kabinefaktoren tre pct.point op, højere yield - resultaterne efter de første ni måneder af samarbejdet med SAS kunne næsten ikke være mere opløftende, skriver Lufthansa, og tilføjer, at resultater er en kærkommen forbedring af de to flyselskabers regnskaber.
Lufthansa og SAS har oprettet et joint venture, der deler indtægter og udgifter på de to selskabers ruter mellem Skandinavien og Tyskland.
- Frem til september var det akkumulerede resultat fra vores joint venture mere end 12 mio. ecu (ca. 100 mio. SEK), fremgår det.
I det hele taget er samarbejdet i færd med at forgrene sig til alle dele af de to selskaber.
- Synergier på indkøbssiden har allerede ført til prisreduktioner på op til seks pct., skriver Lufthansa.
Visionen for samarbejdet er, at det tyske og det skandinaviske flyselskab i år 2000 sammen med sine samarbejdspartnere skal tilbyde det mest effektive trafiksystem til, fra og indenfor Europa.
Det langsigtede mål for indtjeningen i de to selskaber som følge af samarbejdet er en forbedring i år 2000 på 200 mio. ecu, svarende til ca. 1.700 mio. SEK. På det kortere sigt skal samarbejdet bidrage med 84 mio. ecu, ca. 700 mio. SEK på bundlinien.
SAS Gruppens resultat før skat for de første ni måneder faldt 40 pct. til 1.257 mio. SEK. SAS Gruppen forventer et helårsresutat på ca. 1.750 mio. SEK før skat mod 2.632 mio. SEK i 1995. (/slj).
(c) Reuters Limited 1996.
