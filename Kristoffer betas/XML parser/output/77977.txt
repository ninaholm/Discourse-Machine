AKTIEMARKED VENTES AT BEGYNDE UGEN LIDT HØJERE.

KØBENHAVN, 2 december (Reuter) - Et positivt rentemarked, en fornuftig dollar, samt et højere amerikansk aktiemarked danner en god grobund for et positivt aktiemarked mandag, vurderer en handler.
- Det bliver endnu en dag, hvor det er obligationsmarkedet, som bestemmer takten på aktiemarkedet. Men alt i alt så er bunden lagt til, at vi skal en spids op i dag, uden den helt store aktivitet, fortsætter han.
Fredag sluttede KFX-indekset 0,82 point højere i 130,90, mens december futuren steg 0,35 point til 130,95.
- Ugen byder ikke på nogle regnskaber, så retningen på aktiemarkedet kommer til at afhænge af torsdagens møde i Bundesbank, og fredagens amerikanske nøgletal, vurderer handleren.
Carlsberg nød fredag godt af en opjustering til Market Performer fra Underperformer hos investeringsbanken Goldman Sachs. Øl-aktien sluttede fredag seks kr. højere i 385.
- Carlsberg vil i dag blive handlet i intervallet 385-390, godt hjulpet af opjustering hos Goldman, vurderer handleren.
Rederiet Knud I. Larsen kom fredag efter børsslut snigende med en nedjustering af forventningerne til regnskabsåret 1996. Nu forventer rederiet et resultat på ca. 30 mio. kr. i 1996 mod tidligere forventet 50 mio. kr.
- Rederiet kommer nok ud i uvejr i dag, og det er svært at sige hvor slemt det bliver, siger handleren.
Fredag steg Knud I Larsen 15 kr. til kurs 270.
Det positive obligationsmarked ventes at smitte specielt positivt af på de obligationstunge selskaber, hvilket specielt er bankerne. Fredag lukkede Unidanmark to kr. højere i kurs 294, under en omsætning på 151.000 stk.
(c) Reuters Limited 1996.
