Nyt Harald-felt i produktion - Mærsk Olie og Gas.

KØBENHAVN, 11 juni (Reuter) - Harald-feltet, der er Danmarks 13. olie-og gasfelt i Nordsøen, gik allerede i produktion i april. Det fremgik onsdag af et indlæg af prokurist Michael Engell-Jensen fra Mærsk Olie og Gas ved Verdensgaskonferencen i Bella Centret i København. Mærsk Olie og Gas er operatør på feltet, hvortil Dansk Undergrunds Consortium (DUC) har koncessionen.
Feltet skal ifølge aftale med Energistyrelsen først levere olie og gas den 1. oktober, men har allerede nu leveret den første naturgas og olie.
Harald-feltet består af to gasforekomster beliggende 80 km. nord for Tyra-feltet, umiddelbart syd for grænsen mellem den danske og den norske del af Nordsøen.
Ifølge Energistyrelsens prognose for feltet skal Harald allerede i 1997 levere 0,9 mio. kubikmeter olie-og kondensater ud af en forventet produktion på 14,1 mio. kubikmeter.
Dermed er feltet medvirkende til, at den danske produktion af Nordsøolie i 1997 ventes at stige med 16,5 pct. i forhold til sidste års 12,1 mio. kubikmeter.
I årets første fem måneder er olieproduktionen øget med 13,7 pct. i forhold til den samme periode sidste år, fremgik det mandag af DUC&apos;s olieproduktionstal.
- Stig Ørskov Pedersen (+45) 33 96 96 59.
(c) Reuters Limited 1997.
