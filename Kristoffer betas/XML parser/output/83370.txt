Codan fastholder forventninger til 1997 - formand.

KØBENHAVN, 5 maj (Reuter) - Efter godt fem måneder af regnskabsåret 1997 fastholder Codan Forsikring sine forventninger til hele året, fremgik det mandag af udtalelser fra bestyrelsesformand Henrik Christrup.
- Billedet er nogenlunde uændret, og det er fortsat bestyrelsens opfattelse, at koncernens samlede resultat før kursreguleringer i år bliver på niveau med 1996, sagde Henrik Christrup på selskabets generalforsamling.
Codan koncernen kom ud af 1996 med et resultat før skat på 971 mio. kr. mod 739 mio. kr.
De samlede præmieindtægter var på 6.768, mens finansindtægterne udgjorde 6.225 mio. kr.
- Bestyrelsen har med hensyn til udsigterne for 1997 ikke meget at tilføje udover det, der er nævnt i den trykte beretning, sagde Henrik Christrup til aktionærerne.
Om aktiviteterne i Norge blev det blot konstateret, at det nye livsforsikringsselskab, som Codan driver sammen med Fokus Bank, er kommet i gang, men Henrik Christrup ønskede ikke at kommentere situationen omkring Fokus Bank, som en sparekasse-gruppe forsøger at overtage.
- Bestyrelsen skal herom blot sige, at Codan naturligvis følger udviklingen nøje, men at bestyrelsen i øvrigt ikke finder det rigtigt at kommentere den aktuelle situation, sagde Henrik Christrup.
- Ole Mikkelsen (+45) 33 96 96 54.
(c) Reuters Limited 1997.
