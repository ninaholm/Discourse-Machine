WESSEL &amp; VETT FIK LILLE SALGSFREMGANG I HLV 96/97.

KØBENHAVN, 10 oktober (Reuter) - Wessel &amp; Vett havde i første halvår 1996/97 en lille fremgang i omsætningen på koncernplan på lige over to pct. til knap 1,3 mia. kr. i forhold til første halvår 1995/96. I selve stormagasingruppen steg salget med ca. fire pct. til 1.062 mio. kr.
- Denne omsætningsudvikling er bedre end udviklingen indenfor udvalgsvarehandelen, og stormagasingruppen har således især indenfor beklædning og sko vundet markedsandel, skriver Wessel &amp; Vett i koncernens status over perioden fra 1. marts til 31. august. 1996.
På bundlinien er halvårstallene fortsat røde, men Wessel &amp; Vett venter på helårsbasis at komme ud med et overskud før skat på ca. 50 mio. kr.
I første halvår blev det til et ordinært underskud før skat på 43,4 mio. kr. mod et underskud i halvåret 1995/96 på 42,6 mio. kr. På trods af det nogenlunde uforandrede resultat er der ifølge ledelsen underliggende tale om fremgang.
- Resultatet er udtryk for en fremgang i resultat før skat og ekstraordinære poster på 18,7 mio. kr., når resultatet for første halvår 95/96 korrigeres for indtægtsførelse af koncernhensættelsen i forbindelse med Illum handelen med 10 mio. kr. samt lavere regnskabsmæssige afskrivninger på domicilejendomme med 9,5 mio. kr., påpeger ledelsen i halvårsrapporten.
Underskuddet i første halvår fordeler sig over et underskud i Stormagasingruppen på 26,1 mio. kr., et underskud i Magasin Ejendomme på 22,3 mio. kr., samt et lille overskud i Magasin Invest på fem mio. kr.
Wessel &amp; Vett koncernen havde ultimo august en samlet balance på ca. 6,4 mia. kr., hvoraf ca. en tredjedel er egenkapital. (/eep).
(c) Reuters Limited 1996.
