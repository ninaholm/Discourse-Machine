Behov for stramning og skattereform - Midtbank.

KØBENHAVN, 22 april (Reuter) - Flere forhold taler for en yderligere finanspolitisk stramning og en fortsat omlægning af det nuværende skattesystem. Det vurderer Midtbanks likviditetsområde i denne uges FinansFokus.
- I den nuværende situation taler meget for, at der er behov for en forebyggende finanspolitisk stramning for at undgå en overophedning af økonomien. Ligeledes vurderer vi, at flere forhold taler for en fortsættelse af den løbende skatteomlægning, som har fundet sted siden midten af 80&apos;erne, skriver Midtbank.
Bankens vurderer, at det primære formål med en skatteomlægning er at dæmpe forbruget til fordel for øget opsparing samt at øge mobiliteten og fleksibilitet på arbejdsmarkedet for at modvirke lønpres og flaskehalse.
- På denne baggrund synes det nærliggende at kombinere en finanspolitisk stramning med en skattereform. Grundstammen i den nuværende regerings skattepolitik er bruttoskat og grønne afgifter mod til gengæld lavere person-og selskabsskat. Mens der findes argumenter både for og imod metoden, er virkningen gunstig, skriver Midtbank.
Herning-banken forventer ikke en skattereform på denne side af et folketingsvalg, og Midtbank vurderer, at de seneste signaler fra finansminister Mogens Lykketoft mere bør ses som en holdningsmæssig tilkendegivelse end en invitation til konkrete forhandlinger.
- En tiltrængt finanspolitisk stramning bør dog ikke afhænge af muligheden for forlig omkring rentefradragsretten eller en større skattereform. Behovet for en opstramning består uanfægtet heraf, da den nuværende højkonjunktur risikerer at blive indhentet af inflation og balanceproblemer, hedder det i FinansFokus.
Midtbank skriver videre, at en finanspolitisk stramning udover de kendte 0,5 pct. af BNP vil være positiv for kronen og det danske obligationsmarked.
- Eva Elgaard Pedersen (+45) 33 96 96 58.
(c) Reuters Limited 1997.
