Harboe er klar til dåseøl-produktion - adm dir.

KØBENHAVN, 28 maj (Reuter) - Harboe Bryggeri, der omsatte for 780 mio. kr. i 1995/96, er klar til at sælge dåseøl i Danmark, så snart, det gældende forbud måtte blive ophævet.
Det siger bryggeriets adm. direktør, Bernhard Griese, til Reuters Finans inden afstemningen i Folketinget onsdag eftermiddag om en ophævelse af forbuddet.
Afstemningen tegner til at blive et meget tæt opløb mellem regeringen, SF og Enhedslisten støttet af et grønlandsk medlem på den ene side, og de øvrige medlemmer af tinget på den anden side, oplyser en af stillerne til forslaget om at hæve forbuddet, Aage Brusgaard (Frp.)
Harboe Bryygeri hører til blandt de virksomheder i branchen som er tilhængere af at ophæve forbuddet.
- Vi bliver blandt de første herhjemme, der kan sælge øl og sodavand på dåse, hvis forbuddet bliver ophævet. Vi har allerede en stor dåseøl-produktion i Tyskland, vi kan trække på, hvis overgangsperioden ikke bliver lang nok til at etablere en produktion herhjemme, siger Bernhard Griese.
Han tilføjer dog, at Harboe på længere sigt vil etablere en dåse-produktion herhjemme.
Det forslag, som behandles onsdag, indebærer en &quot;passende overgangsperiode&quot;, inden forbuddet ophæves helt, fremgår det af lovteksten.
- Morten Bonde Pedersen (+45) 33 96 96 51.
(c) Reuters Limited 1997.
