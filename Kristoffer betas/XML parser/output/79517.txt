MAERSK AIR VARSLER STOR NYHED PÅ PRESSEMØDE 30/1.

KØBENHAVN, 29 januar (Reuter) - Maersk Air, der er fuldt ejet af A. P. Møller Gruppen, vil på et pressemøde torsdag den 30. januar præsentere nyheder, der har stor betydning for lutffartsselskabet og udviklingen inden for nordisk luftfart, fremgår det af en indbydelse udsendt onsdag.
Maersk Air&apos;s informationschef, Marita Petersen, sagde i sidste uge til Reuters Finans, at det i slutningen af denne uge vil blive meddelt omverdenen, om selskabet går ind på ruten København-Stockholm. Selskabet er blevet tilkendt lande-og starttilladelser på ruten.
Adm. direktør i Maersk Air, Bjarne Hansen ville på det netop afholdte transportseminar i Den Danske Finansanalytikerforening ikke kommentere nærmere om Maersk Air&apos;s nordiske ekspansionsplaner.
Koncerndirektør i SAS, Vagn Sørensen har tidligere til Reuters Finans udtalt, at selskabet er forberedt til at tage kampen op mod en evt. konkurrent på ruten mellem den danske og den svenske hovedstad.
Maersk Air Gruppen råder over ca. 55 fly og beskæftiger ca. 3.000 personer. (/slj).
(c) Reuters Limited 1997.
