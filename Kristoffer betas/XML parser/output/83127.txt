RD øger markedsandel i 1 kvt, Nykredit taber.

KØBENHAVN, 29 april (Reuter) - Realkredit Danmark (RD) har i løbet af det seneste år øget sin markedsandel af det samlede bruttonyudlån markant, mens både BRFkredit og Nykredit har tabt andele. Det fremgår af en opgørelse fra Realkreditrådet over udviklingen i realkredittens bruttonyudlån fra første kvartal 1996 til første kvartal 1997.
RD tegnede sig i første kvartal 1997 for 30,8 pct. af de samlede bruttonyudlån mod 26,6 pct. et år tidligere. Nykredit er stadig størst med en andel på 37,2 pct., men den er faldet fra 41,6 pct. i første kvartal 1996.
Landets tredjestørste institut, BRFkredit, har det seneste år tabt 1,6 pct.point til 8,7 pct. Dermed haler Unikredit med en stigning i markedsandelen på 1,3 pct.point til 8,5 pct. ind på BRFkredit, mens Danske Kredits andel af de samlede bruttonyudlån er faldet til 5,7 pct. fra 6,3 pct.
Realkredit Danmarks fremgang har hovedsageligt fundet sted inden for støttet byggeri til beboelse, landbrug og industri og håndværk m.v., hvor RD i første kvartal sad på hhv. 45,0 pct., 25,9 pct. og 26,5 pct.
Men også inden for ejerboliger og fritidshuse har Realkredit Danmark mærket fremgangen med en stigning i markedsandelen på 3,5 pct.point til 30,1 pct. Ejerboliger og fritidshuse tegner sig i alt for ca. 28 mia. kr. eller mere end halvdelen af de samlede brutttonyudlån i sektoren i første kvartal 1997.
Nykredits andel af bruttonyudlånene til ejerboliger og fritidshuse er det seneste år faldet til 26,4 pct. fra 31,6 pct.
- Eva Elgaard Pedersen (+45) 33 96 96 55.
(c) Reuters Limited 1997.
