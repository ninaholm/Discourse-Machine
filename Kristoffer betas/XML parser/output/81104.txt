Valuta - USD styrkes fortsat - over 1,72 DEM.

KØBENHAVN, 6 marts (Reuter) - Den amerikanske dollar
styrkes fortsat torsdag og brød kort før middag igennem
1,72 DEM for 1 USD, hvor den dog foreløbig afvises.
Markedsdeltagere anser et nyt gennembrud af den
psykologisk vigtige grænse for nært forestående.
USD-styrkelsen sker på trods af, at den amerikanske
centralbankchef Alan Greenspan i sin tale i
Repræsentanternes Hus onsdag syntes at afvise en snarlig
renteforhøjelse. Torsdagens tyske arbejdsløshedstal, der
viste en ny stigning i den tyske ledighed i februar,
understreger dog billedet af en svag tysk økonomi.
Det skal sammenlignes med forventningen om, at
fredagens amerikanske beskæftigelsestal for februar ventes
at vise en faldende amerikansk ledighed. Markedsdeltagere
venter derfor fortsat mulighed for en amerikansk
renteforhøjelse, mens en tilsvarende tysk ikke ligger i
kortene.
Bundesbank valgte da også torsag at fastholde sine
satser efter rådsmødet i banken.
Blandt de europæiske valutakryds ses der torsdag
middag ligeledes en tendens til svækkelse af den tyske
mark i takt med den fortsatte styrkelse af USD.
DEM/DKK  USD/DKK  FRF/DKK USD/JPY USD/DEM
Torsdag   12.40  3,8130   6,5505   1,1300  121,35  1,7180
Onsdag    12.00  3,8140   6,5325   1,1305  121,50  1,7135
-- Stig Ørskov Pedersen (+45) 33 96 96 59.
(c) Reuters Limited 1997.
