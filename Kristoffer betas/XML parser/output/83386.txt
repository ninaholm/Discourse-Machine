Incentive ser knap fordobling af primært res i 97.

KØBENHAVN, 6 maj (Reuter) - Incentive forventer i 1997 næsten en fordobling af det primære driftsresultat i forhold til 1996, hvor det blev til et primært overskud på 85 mio. kr. Det fremgår af et referat af formandens beretning fra koncernens generalforsamling mandag.
- Da udsigterne til betydelige finansielle gevinster i 1997 er stærkt begrænsede i forhold til 1996, indebærer forventningerne til det ordinære resultat, at det primære driftsresultat næsten fordobles i 1997 i forhold til året før, skriver Incentive.
Koncernen forventer et ordinært resultat på ca. 200 mio. kr., hvilket er på niveau med 1996. I 1996 tjente Incentive 68 mio. kr. på kursregulering af værdipapirer og 37 mio. kr. på renteindtægter netto.
Formanden meddelte endvidere i beretningen, at 1997 er startet lidt svagt, men der er fortsat en tro på, at forventningerne kan holde.
- En meget betydelig opgave i 1997 vil være at etablere et samlet forretningsområde for rengøringsudstyr, at samkøre en række af aktiviteterne inden for automatområdet samt at effektivisere det samlede logistikforløb inden for forretningsområdet for cykelkomponenter, fremgik det af beretningen.
Disse tiltag forventes at få en betydelig positiv effekt på driftsresultatet over de kommende år, men Incentive anser det ikke for realistisk at indregne en større andel deraf i prognosen for 1997, fremgår det.
- Eva Elgaard Pedersen (+45) 33 96 96 58.
(c) Reuters Limited 1997.
