Lån &amp; Spars 96-res trukket op af kursreguleringer.

KØBENHAVN, 17 februar (Reuter) - Kursreguleringer af værdipapirer var i andet halvår 1996 med til at trække årsresultatet i Lån &amp; Spar Bank op, fremgår det af bankens regnskab for 1996, der blev offentliggjort mandag.
Banken kom ud af 1996 med et resultat før skat på 75 mio. kr. mod 72,3 mio. kr. i 1995, men for et halvt år siden ventede ledelsen, at resultatet kun ville blive ca. 45 mio. kr.
- Afvigelsen kan i det væsentligste henføres til kursreguleringer, der ikke budgetteres samt mindre tab og hensættelser, skriver bankens ledelse i regnskabet.
Ved halvåret var posten med kursreguleringer af værdipapirer opgjort til minus 0,8 mio. kr., mens den i årsregnskabet er bogført med et plus på 25,5 mio. kr.
Posten med tab og hensættelser faldt påny markant, så de i 1996 kun udgør knap to mio. kr. mod godt seks mio. kr. i 1995. Beløbet svarer nu til 0,5 promille af de samlede udlån og garantier.
(c) Reuters Limited 1997.
