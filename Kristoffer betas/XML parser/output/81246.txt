Danyard kæmper stadig med for højt timetal - dir.

KØBENHAVN, 10 marts (Reuter) - Danyard har endnu ikke fået bugt med et for højt timeforbrug. Før værftet kan dokumentere, at det kan tjene penge på at bygge skibe, har det ikke lov til at tage nye ordrer. Det skriver selskabets direktør Torben Mejnertsen i værftets interne blad Danyard Extra.
- Og her kniber det stadig noget, da vi ikke har fået vores timeforbrug på kemikalietankskibserien tilstrækkeligt langt ned endnu, skriver Torben Mejnertsen.
J. Lauritzen Holding er fortsat ejer af Danyard, men har indgået en aftale med det malaysiske selskab Penang Shipbuilding and Construction (PSC) om at sælge knap halvdelen af værftet for 100 mio. US-dollars. Det skal efter planen ske den 1. april i år, når forskellige godkendelser er opnået.
Torben Mejnertsen ser dog visse positive træk, der kan danne grobund for en vis optimisme som eksempelvis en stærkere dollar.
- Dollarkursen forbedrer sig - og da vore omkostninger er i europæiske valutaer betyder dette en styrkelse af vor konkurrenceevne på verdensmarkedet, skriver Danyard-direktøren.
Han glæder sig tilmed til en genetablering af egenkapitalen, mens han konstaterer, at der er et marked for de skibstyper, som Danyard bygger. Værftets største problem er derfor fortsat produktiviteten, der flere gange har truet med at tage livet af værftet.
- Hvis vi nu bare havde mulighed for at dokumentere, at vi kan opnå den produktivitet, vi alle tror er mulig, så havde der virkelig været basis for optimisme, skriver Torben Mejnertsen.
- Søren Linding Jakobsen (+45) 33 96 96 53.
(c) Reuters Limited 1997.
