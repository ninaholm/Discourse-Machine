PAINEW FORSIGTIG MED AT OVERFORTOLKE ØMU-MÅLING.

KØBENHAVN, 23 december (Reuter) - Den amerikanske investeringsbank, PaineWebber maner til forsigtighed, når den seneste, mere euro-venlige ØMU-måling skal fortolkes.
- Jeg vil være forsigtig med at lægge for meget i en enkelt meningsmåling men afvente flere målinger, der peger i samme retning for at konkludere, at danskerne er blevet mere positivt indstillede over for euro&apos;en. Under alle omstændigheder er en ny folkeafstemning om de danske forbehold mod ØMUen ikke aktuel inden for de første par år, siger økonom i PaineWebber i London, James McKay til Reuters Finans mandag.
Ifølge Gallups meningsmåling, bragt i Berlingske Tidende søndag, ville 46 pct. af danskerne nu stemme for en ophævelse af det danske forbehold overfor den fælles mønt, mens 44 pct. fastholder modstanden.
I juni 1994 var modstanden oppe på 56 pct., mens 33 pct. var parat til den fælles mønt.
James McKay vurderer derfor, at denne meningsmåling vil have en behersket positiv effekt på de danske statspapirers relativt store risikopræmie, der bl.a. er båret oppe af de danske ØMU-forbehold.
PaineWebber forudser, trods udsigt til en mere positiv ØMU-stemning blandt danskerne, en drastisk udvidelse af det lange dansk-tyske rentespænd i løbet af 1997.
- Men det er kun i meget beskedent omfang relateret til danske forhold. Det skyldes mere forventningen om en forværring af det internationale investeringsklima, som vi så i starten af 1994, i takt med stigende korte renter. Det vil gå ud over de mindre markeders risikopræmie, siger James McKay.
Han ser tilmed med stor skepsis på den bølge af konvergenshandler, der har indsnævret mange mindre markeders rentespænd til Tyskland til historisk lave niveauer. PaineWebber tøver ikke med at kalde det spekulativt drevet, hvilket igen vækker minder om starten af 1994, hvor rentespændene blev udvidet markant.
En anden fare, som James McKay ser det, ligger i konstruktionen af tredje fase af ØMUen. Han pointerer, at de politiske kræfter, der er satset på gennemførelsen af ØMUen nu langt overskygger de økonomiske betingelser, der med rimelighed skal være opfyldt.
Det vil med stor sandsynlighed give en euro, der er svagere end den tyske D-mark. De interne spændinger i en monetær union, hvor medlemslandene ikke nåede at få harmoniseret deres økonomier inden indtræden, kan i yderste konsekvens betyde et sammenbrud om fem til 10 år, vurderer PaineWebber-økonomen.
Det bedste for Danmark i et sådant scenarie er at køre sit eget løb og fastholde de måske allerbedste økonomiske nøgletal i Europa.
- Danmark skal, for at få en lavere merrente i forhold til Tyskland, forfølge den samme stabilitetsorienterende stramme økonomiske politik, som er blevet ført siden slutningen af 1980&apos;erne. Hvis den danske regering forfølger samme politik, vil risikopræmien langsomt falde, anfører James McKay.
En anden investeringsbank, Deutsche Morgan Grenfell påpeger i sin seneste økonomiske analyse af Danmark, at danske statspapirer i tilfælde af en for svag euro kan få tilkendt en såkaldt &quot;safe haven&quot; status. James McKay giver den tyske investeringsbank ret.
- Vi kan allerede nu se, at midler, der har søgt et tilflugtssted, er blevet placeret i britiske pund, altså uden for den traditionelle kerne i det europæiske valutasamarbejde. Det samme kan blive tilfældet for Danmark, men nok ikke i samme udstrækning, da markedet er meget lille, siger James McKay. (/slj).
(c) Reuters Limited 1996.
