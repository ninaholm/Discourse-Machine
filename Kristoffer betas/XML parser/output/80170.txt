TELESTYRELSEN RUSTER SIG TIL FRI TELEKONKURRENCE.

KØBENHAVN, 13 februar (Reuter) - Telestyrelsen vil med ansættelsen af to underdirektører og tre kontorchefer ruste sig til håndteringen af den fri konkurrence på telemarkedet.
Det oplyser Telestyrelsen i en pressemeddelelse torsdag.
- Det sker alt sammen for at sikre, at vi kan løse den opgave med sikring af fri og reel konkurrence samt sikring af forbrugerbeskyttelsen, som vi er tillagt i den nye lovgivning, skriver Telestyrelsens direktør, Jørgen Abild Andersen.
I realiteten har styrelsen forberedt sig på de nye tider gennem flere år. Det er sket ved at udskifte en pæn del af det kontoruddannede personale med akademikere, forklarer Telestyrelsen. Samtidig er det totale antal ansatte reduceret til 150 fra 200 i 1992.
- Uffe Hansen (+45) 33 96 96 58.
(c) Reuters Limited 1997.
