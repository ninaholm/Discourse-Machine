HØJT OFFENTLIGT FORBRUG ENESTE MINUS I 3 KVT - DDB.

KØBENHAVN, 17 januar (Reuter) - Det høje offentlige forbrug er det eneste minus ved de tal for bruttonationalproduktet (BNP) for tredje kvartal, som Danmarks Statisk offentliggjorde tidligere på dagen. Det vurderer cheføkonom i Den Danske Bank, Jørgen Birger Christensen, overfor Reuters Finans.
Tallene viser, at det danske BNP steg med 2,7 pct. (ikke sæsonkorrigeret) i tredje kvartal af 1996 i forhold til tredie kvartal 1995, mens det offentlige forbrug steg med 0,75 pct.
- Det er kedeligt, at det offentlige forbrug er så højt, når den øvrige økonomi er så god, siger Jørgen Birger Christensen.
Han siger, at den indenlandske økonomi i Danmark har haft det godt i tredje kvartal af 1996 - i modsætning til de fleste andre europæiske lande. Derfor har der været mulighed for at skære ned på det offentlige forbrug, mener han.
- Det stigende offentlige forbrug er et dårligt signal at sende til udlandet i en tid, hvor der er så meget fokus på den offentlige konsolidering, siger han, og henviser til ØMU-samarbejdet.
En konsekvens af væksten i den danske økonomi er, at importen er vokset med 1,3 pct. i tredje kvartal af 1996.
- Der skal jo komme gang i importvæksten, når virksomhederne ikke længere kan tære på lagrene, siger Jørgen Birger Christensen.
Han hæfter sig ved, at vare-eksporten er steget med 0,7 pct., mens den samlede eksport er faldet 2,6 pct.
- Når eksporten er faldet i tredje kvartal, skyldes det, at tjeneste-eksporten er nede med 12 pct. Efter tredje kvartal vil væksten i vare-eksporten tage til, vurderer han.
Selve kvartalsstigningen i Danmarks BNP var som ventet, siger Jørgen Birger Christensen.
- Tallet giver ikke anledning til nye betragtninger om den økonomiske vækst.
Den Danske Bank forventer en vækst i BNP i 1996 på 1,2 pct. (/mbp).
(c) Reuters Limited 1997.
