Svensk bryggerimarked mod høj vækst - blad.

KØBENHAVN, 16 april (Reuter) - Det svenske bryggerimarked vil få høj vækst de kommende år, skriver det svenske blad Finanstidningen onsdag.
En vækst, der kan komme danske Carlsberg til gavn gennem ejerskabet af 50 pct. af det svenske bryggeri Falcon. Dertil kommer en mulig gevinst fra salg af Carlsberg-produkter på licens i Sverige og indtægter fra distributionen af Coca-Cola produkter.
Ifølge Finanstidningen er vækstudsigterne så gode, at det retfærdiggør en kursstigning for den svenske bryggeriaktie Spendrups på mere end 50 pct.
- Sammenlagt regner Bryggeriforeningen (den svenske, red.) med, at et svensk ølforbrug på 90-95 liter per person per år (mod det nuværende omkring 70 liter) ikke er umulig, skriver Finanstidningen.
Ifølge bladet regner Spendrups med et forbrug på 90-100 liter på 4-5 års sigt, svarende til en vækst i volumen på otte pct.
- For læskedrikke regner Bryggeriforeningen med en fremgang på 50 pct. på 10 år, svarende til fire pct. per år, hedder der i Finanstidningen.
Årsagen til de stærke vækstudsigter er blandt andet dette års nedsættelse af de svenske ølafgifter. Nedsættelsen trådte i kraft 1. januar og har ifølge Spendrups medvirket til en fremgang i ølsalget i årets første kvartal, når der sammenlignes med samme periode sidste år. Det skal dog ses i lyset af en kraftig tilbagegang i det svenske ølsalg op til årsskiftet, hvor de svenske forbrugere øjensynligt ventede med at købe øl, indtil afgiftssænkningen trådte i kraft.
Udover lavere afgifter venter Finanstidningen, at det svenske forbrug på området ligger så lavt i forhold til omverdenen, at det i sig selv betyder, at et stigende forbrug er i udsigt.
Og så er der endelig muligheden for, at Systembolaget mister sit monopol på salg af stærke øl.
- Stig Ørskov Pedersen (+45) 33 96 96 59.
(c) Reuters Limited 1997.
