DANSK ØKONOMI TILSIGER IKKE RENTESÆNKNING - CODAN.

KØBENHAVN, 22 august (Reuter) - Som den danske økonomi ser ud, er der ingen grund til at sætte de danske rentesatser ned. Det mener chefen for Codan Banks makroanalyse, Niels Jørgen Larsen, selvom Bundesbank torsdag nedsatte den tyske repo-rente med 30 basispoint til 3,00 pct.
- Men der kan ske det, at nogle finder de danske obligationer så interessante, at vi får en stor valutaindstrømning. I det tilfælde kan Nationalbanken se sig tvunget til at sætte den korte rente ned for at holde en stabil kurs over for marken, siger Niels Jørgen Larsen.
Den danske krone blev umiddelbart efter den tyske repo-nedsættelse styrket en smule over for den tyske valuta, men siden er den faldet tilbage til udgangspunktet 3,8640 før nedsættelsen.
Efter at tyskerne skar af deres korte rente, er Frankrig, Belgien og Østrig fulgt efter med nedsættelser. (/sow).
(c) Reuters Limited 1996.
