Færge-og flyafgifter på EU-transportministermøde.

KØBENHAVN, 10 marts (Reuter) - En mulig ændring af EU&apos;s mineraloliedirektiv, der kan gøre det muligt at indføre afgifter på brændstof til indenrigsfly og - færger, betragtes af EU&apos;s transportministre som så vigtig, at det er sat på dagsordenen ved EU&apos;s transportministermøde tirsdag og onsdag i denne uge.
Det er sket, selvom forslaget formelt skal vedtages af finansministrene i ECOFIN-rådet.
Trafikminister Bjørn Westh (S) forelagde fredag regeringens holdning til det nye direktivforslag for Folketingets Europaudvalg. Regeringen arbejder aktivt for en beskatning af energiforbruget til færger og fly. Det fremgår af regeringens handlingsplan for reduktion af transportsektorens CO2-udslip, som Trafikministreiet fremlagde sidste år. Her heddder det bl.a., at regeringen i overensstemmelse med deklarationen fra OECD-miljøministermødet i februar 1996 vil arbejde for internationalt aftalte afgifter på flytrafikkens energiforbrug.
- Regeringen vil samtidig arbejde for, at EU-reglerne ændres, så det bliver muligt at beskatte energiforbruget til færger og fly, hedder det i handlingsplanen, der ligger til grund for regeringens politik på området.
Regeringen fremlagde da også i april 1995 et lovforslag, hvor der blev foreslået en afgift på jetpetroleum til fly på 239 øre pr. liter, mens der på fuelolie til færger skulle indføres en afgift på 271 øre pr. liter. Fuelolie bruges bl.a. af de nye hurtigfærger på Mols-Linien og Cat-Link ruten.
Det nuværende direktiv på området forhindrede dengang regeringen i at gennemføre afgifterne.
Ifølge bemærkningerne til lovforslaget ville de nye afgifter give et samlet årligt provenu på 525 mio. kr., hvoraf de 405 mio. kr. skulle komme fra indenrigsfærgeruterne, mens de 120 mio. kr. skulle komme fra indenrigsflyvningen.
Lovforslaget omhandlede kun indenlandske ruter, mens internationale ruter fritages.
Det svarer til det nye EU-direktiv, som dog også åbner op for bilaterale afgiftsaftaler mellem de enkelte EU-lande. Eksempelvis vil det blive muligt for Sverige og Danmark at aftale fælles afgifter på flybrændstof på ruter mellem de to lande.
Om lovforslaget genfremsættes i den kendte form, ønsker hverken skatteminister Carsten Koch (S) eller miljøminister Svend Auken (S) at kommentere overfor Reuters Finans. Begge ønsker at afvente behandlingen af direktivforslaget i EU-kommissionen på onsdag og på ECOFIN-mødet mandag den 17. marts.
De danske bilfærgerederier har advaret regeringen om, at en gennemførelse af lovforslaget fra 1995 kan betyde, at færgefart i danske farvande må ophøre.
Samtidig har bilfærgernes fælles europæiske organisation, ECSA, nu henvendt sig til EU-kommissionen med en advarsel om, at brændstofafgifter på færgebrændstof kan skade bilfærgerederiernes konkurrenceevne.
- Stig Ørskov Pedersen (+45) 33 96 96 59.
(c) Reuters Limited 1997.
