Uændret basisindtjening i Spar Nord i 1 halvår.

KØBENHAVN, 18 august (Reuter) - Spar Nord Holding kom igennem de første seks måneder af 1997 med stort set uændret indtjening fra den basale bankdrift, fremgår det af regnskabet, der blev offentliggjort mandag.
Stigningen i resultatet før skat til 119,3 mio. kr. fra 95,7 mio. kr. i den tilsvarende periode sidste år kan dermed først og fremmest tillægges et fald i ekstraordinære udgifter, fremgår det.
- Som følge af faldet i rentemarginalen har udviklingen i indtjeningen pr. omkostningskrone ikke været tilfredsstillende, skriver ledelse i regnskabet.
Mens ekstraordinære poster udgjorde minus 7,1 mio. kr. i første halvår sidste år, er der bogført en indtægt på 2,2 mio. kr. i årets første seks måneder.
Overskuddet fra den basale drift kan i første halvår 1997 gøres op til 79,3 mio. kr., mens den var 79,1 mio. kr. sidste år.
Koncernens samlede udgifter er steget knap fire pct., mens der har været et fald i posten med netto rente-og gebyrindtægter på godt tre pct.
(c) Reuters Limited 1997.
