BG Banks aktiesalg kan presse kurs - analytiker.

KØBENHAVN, 19 august (Reuter) - BG Banks beslutning om at sælge en stor portion egne aktier i løbet af efteråret kan være med til at sætte kursen på aktierne under pres i den kommende tid, forudser en analytiker, der ønsker at være anonym.
- Alt andet lige er det selvfølgelig negetivt for aktiekursen, fordi udbuddet bliver øget, og det presser kursen, siger analytikeren, der alligevel ser posivt på banken på grund af andre udviklingstendenser i det forløbne halvår.
BG Bank offentliggjorde sit halvårsregnskab tirsdag, og det viste et ordinært resultat før skat på 1.250,4 mio. kr. mod 847,2 mio. kr. i den tilsvarende periode sidste år. Samtidig oplyste banken, at den i løbet af efteråret 1997 vil sælge ud af sin egenbeholdning af aktier, som den er kommet i besiddelse af efter bruddet med Nykredit tidligere på året.
- Det havde selvfølgelig været bedre, hvis de åd dem selv, siger analytikeren, der dermed havde foretrukket en nedskrivning af aktiekapitalen.
Share Buy-back, som begrebet kaldes internationalt, er forholdsvis ukendt i Danmark, men mandag åbnede Spar Nord Holding op for muligheden, da det kom frem, at bestyrelsen i det nordjyske pengeinstitut overvejer en kapitalnedsættelse.
Men det mener analytikeren ikke umiddelbart kan sammenlignes.
- Jeg er overrasket af at se initiativet komme fra Spar Nord, Men det skal ses på baggrund af, at det er et elendigt regnskab, de offentliggør, siger analytikeren.
Han mener, at regnskabet fra BG Bank viser langt mere solide takter, og henviser til, at indtjeningen fra den basale drift et øget markant.
Han opretholder derfor sin positive købsanbefaling på BG Bank i forventning om stigende kurs i den kommende tid.
- Ole Mikkelsen (+45) 33 96 96 54.
(c) Reuters Limited 1997.
