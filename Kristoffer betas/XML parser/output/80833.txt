SAS vil bruge monopol til at fastholde yield - dir.

KØBENHAVN, 27 februar (Reuter) - SAS vil udnytte sin monopollignende status på visse ruter i Skandinavien til at hæve priserne og modvirke effekten af prisnedsættelser på konkurrenceramte linier som eksempelvis Oslo-Stockholm. Det sagde koncerndirektør Vagn Sørensen til Reuters Finans ved et presseseminar torsdag.
- Priserne vil generelt falde, men vores lidt perifære position i Europa giver også mulighed for at hæve priserne, sagde Vagn Sørensen, og tilføjede, at SAS på den måde kan fastholde den gennemsnitlige enhedsindtægt (yield) trods øget konkurrence og prispres.
Vagn Sørensen henviste til, at 18 pct. af de udbudte sæder i Skandinavien ikke har nogen konkurrence, mens hele 53 pct. af alle sæder flyver på en rute med een konkurrent. Konkurrencen i form af to eller flere rivaler berører således kun 29 pct. af SAS&apos; sædekapacitet i Norden.
- Det giver os noget at stå imod med, sagde Vagn Sørensen.
Han vil dog ikke sætte noget tidspunkt for eventuelle prisstigninger eller konkret udpege hvilke ruter, der kan blive ramt.
Han mente dog ikke, at denne noget unikke situation for et større flyselskab i Europa betyder, at det omkostningstunge luftfartsselskab har længere tid end de øvrige europæiske konkurrenter til at få trimmet organisationen.
- Hvis yielden kun ligger stille, vil inflationen langsomt betyde lavere og lavere marginaler, og så står det ilde til, sagde Vagn Sørensen, der dog ikke havde større effektiviseringsforslag med i tasken på seminaret.
Han kunne kun referere til de allerede annoncerede tiltag samt gentage, at nye initiativer vil blive udarbejdet med de faglige organisationer. Vagn Sørensen ville heller ikke garantere, at det ikke på et eller andet tidspunkt vil resultere i fyringer.
- Men vi håber, at væksten vil absorbere effekten af effektiviseringstiltagene på beskæftigelsen, anførte han.
(c) Reuters Limited 1997.
