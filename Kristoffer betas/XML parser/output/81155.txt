Codans drift ok, men analytikere savner vækst.

KØBENHAVN, 6 marts (Reuter) - Det går bedre med den basale drift i forsikringskoncernen Codan, men det går knap så godt med at sælge nye forsikringspolicer, vurderer forsikringsanalytikere i forlængelse af selskabets årsregnskab for 1996, der blev offentliggjort torsdag.
- Den basale virksomhed går bedre, men samtidig er der et efterslæb i den præmievækst, som ses hos konkurrenterne. Den er 3,8 pct. hos Codan, mens den er godt seks pct. for markedet som helhed, siger en analytiker, der ønsker at være anonym.
Codan Forsikring kom ud af 1996 med et resultat før skat på 968 mio. kr. mod 741 mio. kr. året før, men det skete blandt andet med hjælp fra kursgevinster fra skadesforsikring, der steg til 655 mio. kr. fra 553 mio. kr.
- De har kun haft svag vækst i præmieindtægter i andet halvår, og det betyder, at de halter efter de andre. Enten har de problemer med at få afsat deres produkter, eller så er de endnu ikke helt færdige med at ryde op i porteføljen efter Hafnia, som de går og siger, mener analytikeren.
(c) Reuters Limited 1997.
