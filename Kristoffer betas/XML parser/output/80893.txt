TELELOVUDKAST OM SAMTRAFIK KAN JUSTERES - HILDEN.

KØBENHAVN, 28 februar (Reuter) - Forskningsminister Jytte Hilden er villig til at justere på det udkast til en samtrafikaftale for det frie telemarked, som har vakt specielt Tele Danmarks harme. Men om det bliver ændret, vil hun ikke garantere.
Men hun slår dog samtidig fast, at det er forbrugernes tarv, der er det væsentlige at varetage - de skal sikres de billigste teletakster.
Det forklarede Jytte Hilden efter et samråd i Folketingets Europaudvalg fredag.
- Der er en række skruer (i udkastet til en samtrafiklov, red.), vi kan dreje på, og det mener jeg er endnu en overvejelse værd i ordførerkredsen, sagde hun.
Tele Danmark har erklæret sig stærkt utilfreds med det udkast omkring den afgift, som Tele Danmark kan opkræve fra de konkurrenter, der vil ind på det faste net. Det skyldes, at Tele Danmark mener, at de eventuelle regler vil betyde, at samtrafikafgiften skal sættes ned i en sådan grad, at det vil medføre et betragteligt tab for teleselskabet at udleje telefonlinier.
Men hvor meget Jytte Hilden vil lytte til Tele Danmarks indvendinger, vil hun ikke kommenterer på, så længe forhandlingerne pågår. Men hun ligger dog kraftigt vægt på, at telekunderne prioriteres højest i lovarbejdet.
Samtidig afviser Jytte Hilden, at de telelovforslag som regeringen og ordførerne arbejder med vil være i strid med den kommende EU-lovgivning på området. Tele Danmark har ellers i et brev til telepolitikerne slået på, at det vil være en dårlig ide at gennemføre den resterende del af telelovgivningen - Trin 2b, før EUs direktiver er endeligt på plads efter sommer.
- Vores regler flugter med rammerne i EU-direktiverne, og de flugter fuldstændig med den principaftale, der blev indgået allerede i 1995 med partierne fra Venstre til SF. Og det handler om, at vi satser på en hurtigere liberalisering og konkurrence, fordi vi vil have forbrugerne i fokus, sagde Jytte Hilden.
Hun tilføjede, at hvis regeringen fremlagde udkast til lovforslag, der ikke harmonerede med EU&apos;s kommende regler, ville den have gjort sit hjemmearbejde for dårligt.
Jytte Hilden var i Europaudvalget for at få mandat til at fortsætte teleforhandlingerne på EU-plan i næste uge.
Hun fik bl.a. mandat til at fortsætte forhandlingerne om det såkaldte ONP-direktiv, der skal fastlægge rammerne for samtrafik-reglerne set med EU-øjne.
Ifølge det oplæg, som politikerne i Europaudvalget blev præsenteret for, vil EU ikke gå ind og diktere præcist hvilken afgift, som de oprindelige telemonopoler må tage for at udleje af deres faste netværk.
Det er i høj grad op til medlemslandene selv at bestemme den nedre grænse for afgiften. Derfor er der heller ikke fra den kant megen hjælp til Tele Danmark.
Jytte Hilden pegede iøvrigt på, at hun forventede, at telemarkedet ville vokse kraftigt i fremtiden. Derfor er det ikke kun taksterne, der afgør teleaktørernes succes, men også markedsandelene, sagde hun.
- Men i et eksploderende marked bør det ikke blive noget problem, sagde hun.
De politiske forhandlinger mellem regeringen, SF, V og K fortsætter midt i marts, og forskningsministeren forventer, at lovforslagene vil være klar til vedtagelse inden udgangen af marts.
- Uffe Hansen (+45) 33 96 96 58.
(c) Reuters Limited 1997.
