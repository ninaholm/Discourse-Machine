Samtalepriser ned, abonnementspris op - styrelse.

KØBENHAVN, 28 april (Reuter) - Prisen for at tale i telefon skal falde, når Tele Danmarks nuværende priser skal reguleres fra nytår. Til gengæld skal abonnementsprisen stige, mener Telestyrelsen ifølge en pressemeddelelse mandag.
Ifølge meddelelsen mener styrelsen, at de danske telefonpriser er ude af balance.
- Det vil være nødvendigt (at gennemføre ovennævnte ændring, red.) hvis hhv. de forbrugsafhængige og de faste udgifter skal afspejle de bagvedliggende omkostninger, hedder det i meddelelsen.
Telestyrelsen vil foreslå Forskningsministeriet at overveje nærmere at gennemføre en sådan ændring, skriver styrelsen.
- Samtidig peger Telestyrelsen på, at det inden ministeriets stillingtagen vil være vigtigt at kende EU-Kommissionens vurdering af, hvad EU-reglernes krav om omkostnings-baserede takster betyder for Tele Danmarks telestruktur, hedder det.
Telestyrelsens forslag er begrundet i en undersøgelse af Tele Danmarks nuværende omkostninger, som konsulentfirmaet, Deloitte &amp; Touche Consulting Group har foretaget for Telestyrelsen, hedder det.
(c) Reuters Limited 1997.
