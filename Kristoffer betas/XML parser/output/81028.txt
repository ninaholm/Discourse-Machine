Carlsberg venter EU-godkendelse af cola-aftale.

KØBENHAVN, 4 marts (Reuter) - Carlsberg venter ingen indsigelser fra myndighederne i forbindelse med tirsdagens indgåelse af aftalen med The Coca-Cola Company om fælles salg af Coca-Cola-produkter i Norden. Det oplyser Carlsbergs adm. direktør, Flemming Lindeløv, til Reuters Finans.
- Vi har løbende haft en dialog med EU-kommissionen, og vi regner ikke med, at der vil blive nogle problemer med aftalen, siger Flemming Lindeløv.
Han tilføjer, at Carlsberg ikke venter problemer med de nordiske myndigheder.
Carlsberg har for tiden problemer med myndighederne i Storbritannien, som flere gange har udskudt godkendelsen af aftalen om en fusion mellem den engelske bryggerigruppe Bass og det halvtejede bryggeri Carlsberg-Tetley (C-T). I øjeblikket ser det ud til, at aftalen kan blive yderligere udskudt som følge af det forestående engelske parlamentsvalg, der skal afholdes senest i maj i år.
- Vi venter stadig på en rapport (indeholder anbefalinger omkring Bass/C-T-fusion, red.) fra monopolmyndighederne, som skal komme den 23. marts. Derefter kan vi kun læne os tilbage og være ganske små mennesker og lytte til, hvad politikerne siger i relation til valg og til rapporten, fortsætter han.
- Jørn Nurkka (+45) 33 96 96 55.
(c) Reuters Limited 1997.
