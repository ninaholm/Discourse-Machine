DSV PÅNY KLAR TIL OPKØB EFTER REKORDPLUS - DIR.

KØBENHAVN, 1 november (Reuter) - Transportkoncernen DSV har fået selvtilliden tilbage og er efter flere fatale investeringer i starten af 1990&apos;erne igen på udkig efter attraktive opkøbsemner. Det siger koncerndirektør Kurt K. Larsen fra DSV til Reuters Finans.
- Vi er blevet større, vi er blevet mere synlige, vi er blevet mere professionelle. Det vil sige, at vi idag godt kan måle os med nogle af de bedste transportvirksomheder på kontinentet. Derfor kan vi også begynde at spise med dem og lege med dem. Det tror jeg godt, vi vil satse lidt på, siger Kurt K. Larsen.
Efter krisen i 1990/91 er det lykkedes for DSV relativt hurtigt at få rettet op på virksomheden. I 1995/96 kunne DSV notere det hidtil bedste resultat med et overskud før skat på 85,2 mio. kr. fra en omsætning på 1.218 mio. kr. og præsentere en fordobling af forrentningen af egenkapitalen på bare fem år.
Kurt K. Larsen kan godt forestille sig, at et eventuelt opkøb til en værdi af 40-60 mio. kr. vil øge DSV&apos;s omsætning med 200-300 mio. kr. Det vil kunne give den fremgangsrige danske transportkoncern yderligere vækstpotentiale.
- Men det skal absolut ikke være prisen, der er det afgørende. Vi så i starten af 1990&apos;erne, hvad det kan koste at samle virksomheder op, bare fordi de er billige. Det gør vi ikke igen, siger Kurt K. Larsen.
Han lægger afgørende vægt på, at den tilkøbte virksomheds trafik passer sammen med trafikken i DSV, der primært tager udgangspunkt i det skandinaviske område. Virksomhedens fysiske placering er derimod underordnet.
- En transportvirksomhed med et godt flow mellem kontinentet og Skandinavien kan lige så godt ligge i Malmö som i Hamborg, siger han.
Opkøbstankerne har dog ligget i DSVs baghoved et stykke tid, selvom det først var i det netop udsendte årsregnskab, at de er kommet på tryk.
- Hvis vi sidste år var rendt ind i sådan en virksomhed, som vi er interesseret i, havde vi købt den, erklærer DSV-direktøren.
Han vurderer ikke, at DSV-koncernen vil få problemer med at finansiere et køb i størrelsesordenen 50 mio. kr. De likvide midler samt beholdningen af værdipapirer udgjorde ved udgangen af juli over 80 mio. kr.
Kurt K. Larsen tilføjer, at den positive udvikling fra 1995/96 er fortsat ufortrødent ind i 1996/97. (/slj).
(c) Reuters Limited 1996.
