KBH LUFT VIL BETALE SIN DEL AF SCHENGEN-UDGIFTER.

KØBENHAVN, 16 december (Reuter) - Københavns Lufthavne vil betale sin del af regningen for en skærpet kontrol af udlændinge, som det såkaldte Schengen-samarbejde fører med sig. Det siger underdirektør i Københavns Lufthavne, Stefan D. Buch til Reuters Finans.
- Vi forventer, at det er Justitsministeriet, der sørger for de ekstra betjente, mens vi i år 2000, som lovet, leverer en lufthavn, der lever op til kravene for Schengen-samarbejdet, siger Stefan D. Buch.
Justitsminister Bjørn Westh underskriver på torsdag Schengen-aftalen, der fra sidst i 1998 tvinger Danmark til at fjerne grænsekontrollen til de øvrige Schengen-lande. For Københavns Lufthavne betyder det - indtil den udbyggede Kastrup Lufthavn - står klar i år 2000, at politistyrken i lufthavnen skal femdobles til 235 betjente.
- Det kan påføre os nogle ekstra udgifter i form af eksempelvis skranke og flere transportmidler. Man kan ikke sige det så firkantet, at det ikke kommer til at koste os penge, siger Stefan D. Buch.
Stefan D. Buch tilføjer, at Københavns Lufthavne ikke vil forsøge at få de påførte ekstraudgifter, som anslåes at være moderate, refunderet fra staten.
- Vi driver lufthavn under de konditioner, som regeringen nu engang har tænkt sig, at vi skal drive lufthavn under. Hvis vi har et Schengen-samarbejde, så indretter vi os efter det, siger Stefan Buch.
Som lufthavnen er indrettet i øjeblikket, må den centrale grænsekontrol opgives, og to betjente skal i fremtiden checke alle passagerer, der ikke kommer fra et Schengen-land, ved hvert eneste fly.
Ordningen skal fortsætte indtil år 2000, hvor en ny finger i lufthavnen vil stå færdig. Det vil give lufthavnen bedre mulighed for at samle de fly, der flyver til og fra lande uden for Schengen-samarbejdet.
Herefter forventes antallet af betjente at kunne blive reduceret til 90, hvilket dog fortsat er dobbelt så mange som i dag.
Københavns Lufthavne er midt i et større investeringsprogram til over seks mia. kr., der bl.a. skal udvide kapaciteten for at imødekomme den forventede vækst i flytrafikken. (/slj).
(c) Reuters Limited 1996.
