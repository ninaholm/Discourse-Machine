AIS FORVENTER BILSALG I 1997 PÅ 140.000 - DIR.

KØBENHAVN, 22 januar (Reuter) - Automobil-Importørernes Sammenslutning (AIS) forventer i et forsigtigt skøn, at salget af personbiler i 1997 vil udgøre 140.000 enheder. Det siger direktør i AIS, Bent Mikkelsen onsdag til Reuters Finans.
- Skønnet baserer vi på udsigterne for dansk økonomi med et fortsat stærkt privat forbrug, på størrelsen af den danske bilpark samt på forventninger om, at den kommende grønne ejerafgift ikke vil få større betydning for vognsalget, siger Bent Mikkelsen til Reuters Finans.
AIS fremlagde onsdag tal for bilsalget i 1996, der viste en stigning på fem pct. fra 1995 til 142.299 biler. Dermed har salget af personbiler i 1994-1996 ligget relativt konstant på niveauet 135.000-145.000 biler.
- Et salg på 140.000 biler er kun udtryk for et normalt niveau, når man tager i betragtning, at den danske bilpark består af 1,7 mio. biler, der har en gennemsnitsalder på ca. 10 år, siger Bent Mikkelsen.
Han påpeger, at politiske initiativer hurtigt vil kunne ændre på prognosen. Han nævner eksempelvis en nedsættelse af registreringsafgiften, evt. finansieret af højere benzinpriser som noget, der ville kunne stimulere bilsalget. (/slj).
(c) Reuters Limited 1997.
