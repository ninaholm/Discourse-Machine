V beder Trøjborg se på børsregler pga Phønix.

KØBENHAVN, 3 marts (Reuter) - Den langtrukne kamp om at overtage Phønix Contractors tiltrækker sig nu også opmærksomhed fra politikerne på Christiansborg.
Venstres gruppeformand, Ivar Hansen, vil i næste uge bede Erhvervsminister Jan Trøjborg kigge nærmere på de børsregler, der gælder for virksomhedsovertagelser, oplyser han til Reuters Finans.
- Jeg vil tage en snak med Erhvervsministeren og få ham til at vurdere, om de gældende børsregler fungerer tilfredsstillende, siger Ivar Hansen fra sit hjem i Agerbæk cirka 25 km. fra Phønix&apos; hjemby, Vejen.
Ivar Hansen vil spørge Jan Trøjborg, om han, på basis af Phønix-sagen, har gjort sig nogen overvejelser om, hvorvidt børsreglerne tager hensyn til arbejdspladser og virksomheder, eller om de tilgodeser kapitalinteresser.
- Det ser ud som om, flere af aktørerne i Phønix-sagen er ude på at få slagtet en virksomhed og en konkurrent, siger Ivar Hansen.
Han henviser bl.a. til, at asfalt-konkurrenterne Superfos og Icopal har afgivet købstilbud på Phønix i håb om at lægge en del af Phønix&apos; aktiviteter samme med deres egne.
De to danske virksomheder har nydt opbakning fra de store investorer, Lønmodtagernes Dyrtidsfond og ATP, som ejer aktier i både Phønix samt Icopal og Superfos.
- Med det spil, vi har set her, også fra LD og ATP, som har store interesser i flere af de virksomheder, der har afgivet tilbud, må man spørge, hvilke interesser, der er på spil, og hvem varetager hvis interesser, siger Ivar Hansen.
Foreløbig har slaget om Phønix stået på i halvanden måned, siden norske Rieber &amp; Søn d. 15. januar afgav sit første købstilbud på virksomheden. Siden har tre andre bydere meldt sig på banen med konkurrerende bud.
Asfalt-konkurrenten Icopal er den seneste kombattant. Virksomheden meldte sig med et købstilbud i lørdags, da kampen om Phønix ellers syntes overstået.
- Man må spørge sig selv, hvilke hensigter byderne har, når de bliver ved med at byde hinanden op, siger Ivar Hansen.
Trods sin entydige vurdering af situationen, vil Ivar Hansen ikke give noget bud på, hvordan børsreglerne kan ændres, så en lignende situation kan undgåes fremover.
En mulighed kunne være at forkorte de frister, der gælder, når en virksomhed afgiver et købstilbud på en anden virksomhed, siger han.
Den løsning har både Superfos og Icopal udtrykt sig tilfredse med overfor Reuters Finans.
- Morten Bonde Pedersen (+45) 33 96 96 51.
(c) Reuters Limited 1997.
