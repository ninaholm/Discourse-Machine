INTERVIEW - Flere skal forlade Tele DK.

KØBENHAVN, 12 august (Reuter) - Flere medarbejdere kommer til at forlade Tele Danmark udover de netto 2.000, som det allerede er blevet besluttet skal forlade selskabet i løbet af det kommende år. Det siger bestyrelsesformand i Tele Danmark, Knud Heinesen, i et interview med Reuters Finans.
- Når vi ser på vores forretningsmæssige muligheder, på konkurrencesituationen og på det ressourceforbrug vi har i dag, må vi forvente, at der bliver behov for en fortsat tilpasning af ressourcerne. Men det er svært at sætte tal på, siger Knud Heinesen.
Direkte adspurgt om det betyder, at flere må forlade selskabet, svarer Tele Danmarks bestyrelsesformand ja.
- Det har vi ikke nogen konkrete planer og tal for på nuværende tidspunkt, men man kan nok ikke regne med, at det er sidste gang, tilføjer han.
Knud Heinesen understreger, at der er en betydelig naturlig afgang, der letter problemet.
Han vil desuden ikke komme nærmere ind på, hvor dyrt det bliver for Tele Danmark at skaffe sig af med netto 2.000 medarbejdere. Underdirektør i Tele Danmark, Henning Rostung, oplyser i den forbindelse, at der bliver tale om betydelige beløb.
Den 14. august har medarbejderne frist til at melde sig til den frivillige fratrædelsesordning. Omkring den 1. august havde henved 900 meldt sig, og selskabet forventede da, at 1.000 ville melde sig.
Fratrædelsesordningen betyder, at ansatte på tjenestemandsvilkår, som fratræder, får tillagt to ekstra pensionsår og får en supplerende ydelse frem til det 67. år.
Medarbejdere, som ikke er tjenestemænd, får en særlig Tele Danmark-godtgørelse på indtil otte måneders ekstra løn afhængig af det antal år, de har været ansat.
Udover fratrædelserne vil mere end 4000 medarbejdere i løbet af det næste halvandet år blive omskolet og efteruddannet, så de er bedre rustet til at bestride nye eller ændrede jobfunktioner.
Frem til midten af 1998 skal netto 2.000 medarbejdere forlade Tele Danmark.
- Carl Johan Corneliussen (+45) 33 96 96 58.
(c) Reuters Limited 1997.
