INDUSTRIBO VIL NEDSKRIVE AKTIEKAPITAL MED 11,3 MIO.

KØBENHAVN, 26 februar (Reuter) - Industribo vil nedskrive aktiekapitalen med 11,3 mio. kr. Det har bestyrelsen i selskabet besluttet og indkalder til ekstraordinær generalforsamling den 11. april 1997. Det fremgår af en meddelelse til Fondsbørsen onsdag.
- Nedskrivningen fordeles forholdmæssigt på A-og B-aktier, og konverteringen skerr forholdsmæssigt på A-og B-aktier til pari kurs, skriver Industribo.
Nedskrivningen sker for at bibringe Industribo ny egenkapital. Selskabet er bortset fra den indtjening, der er præsteret fra den 1. januar i år til nu, uden egenkapital.
Selskabets hovedaktionær, direktør Jens Larsen har ladet 28,1 mio. kr. henstå som ansvarlig lånekapital i selskabet. Det er således meningen, at halvdelen af dette beløb efter kapitalnedskrivningen vil blive konverteret til aktiekapital.
Det betyder, at selskabets nominelle aktiekapital herefter vil udgøre 30,9 mio. kr. med en egenkapital på 14,1 mio. kr. Som ansvarlig lånekapital henstår 14,0 mio. kr.
Det tidligere Friis Møbler besluttede på en ekstraordinær generalforsamling i slutningen af 1996 at ændre navn til Industribo.
- Søren Linding Jakobsen (+45) 33 96 96 53.
(c) Reuters Limited 1997.
