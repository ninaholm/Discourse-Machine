Behersket stigning i detailsalg - økonomer.

KØBENHAVN, 13 august (Reuter) - Stigningen i det danske detailsalg i maj og juni var behersket og indikerer ikke, at et forbrugsboom er under opsejling. Det vurderer økonomer i Unibank og Nykredit Bank efter onsdagens detailsalgstal for de to måneder, der viser en årsvækst på 2,5 pct. i mængdeindekset for månederne under et.
- Det er en pæn stigning, som primært skyldes en fremrykning af sommerudsalget til juni. Dermed er salget af beklædning mv. øget relativt meget. Gruppen af andre forbrugsvarer, som omfatter de længerevarende forbrugsgoder, udvikler sig derimod svagt, siger senioranalytiker Jesper Nielsen fra Unibank Markets til Reuters Finans.
Nykredit Bank vurderer, at statistikken over detailsalget i årets andet kvartal i et vist omfang afspejler et ændret forbrugsmønster.
- Husholdningernes stigende efterspørgsel var i første kvartal hovedsageligt orienteret mod dagligvarer, hvorimod andet kvartal formentlig har været domineret af et fremrykket bilkøb som følge af regeringens afgiftspakke. Dette har tilsyneladende undertrykt detailomsætningen i årets andet kvartal, skriver Nykredit Bank i en kommentar.
(c) Reuters Limited 1997.
