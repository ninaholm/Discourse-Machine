TYSK VÆRFTSKAPACITET SKAL HOLDES NEDE - MINISTER.

KØBENHAVN, 22 oktober (Reuter) - EF-domstolen frikendte tirsdag EU-kommissionen for en række juridiske mangler i forbindelse med godkendelse af støtte til et værft i det tidligere Østtyskland. Men erhvervsminister Mimi Jakobsen ser dog også positive perspektiver i dommen, der gik Danmark imod.
- På den anden side hæfter jeg mig ved, at dommen understreger, at kapapcitetsbegrænsningerne for de østtyske værfter skal overholdes. Det vil vi fra dansk side holde fast i, siger Mimi Jakobsen.
I december 1994 gik den danske regering ind og støttede det annulationssøgsmål, som Skibsværftsforeningen havde anlagt mod EU-Kommissionens beslutning i maj 1994, der godkendte støtte til skibsværftet MTW i det tidligere Østtyskland.
Hvis ikke de østtyske værfter overholder kapacitetskravene kan EU-kommissionen kræve, at støtten tilbagebetales, skriver Erhvervsministeriet i en pressemeddelelse.
- Dommen ændrer imidlertid ikke ved, at der nu snart vil være flere gennemmoderniserede værfter med betydelig kapacitet beliggende tæt ved Danmark, som er opbygget for statsmidler, skriver Erhvervsministeriet.
På den baggrund vurderer ministeriet, at det vigtigt, at Danmark medvirker til, at kapacitetsbegrænsningerne på de østtyske værfter overholdes.
- Det er også vigtigt, at Danmark fortsat aktivt deltager i overvågningen af statsstøtte i andre lande, og at der lægges pres på USA for at ratificere OECD-aftalen, skriver Erhvervsministeriet. (/slj).
(c) Reuters Limited 1996.
