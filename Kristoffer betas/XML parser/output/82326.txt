Dobbeltflertal vinder forståelse i EU - Helveg.

KØBENHAVN, 4 april (Reuter) - Princippet om, at et forslag skal opnå flertal både i EU-Kommissionen og blandt befolkningen i hele Unionen, vinder forståelse blandt Danmarks EU-partnere. Det sagde udenrigsminister Niels Helveg Petersen (R), da han fredag på Christiansborg gjorde status over EUs regeringskonference.
- Danmark har prøvet at vinde forståelse for dobbeltflertals-princippet, og der viser sig nu at være stigende tilslutning fra blandt andre Tyskland og Italien, sagde udenrigsministeren.
De institutionelle spørgsmål, herunder de fremtidige afstemningsregler, er et af tre spørgsmål, som EU&apos;s udenrigsministre skal drøfte på et møde i den hollandske by Noordwijk søndag og mandag.
Her vil den danske udenrigsminister acceptere, at det nuværende princip om, at et forslag skal vinde flertal i kommissionen, suppleres med en regel om, at flertallet repræsenterer mindst 50-60 pct. af Unions-befokningen.
Udover dobbeltflertals-spørgsmålet, vil debatten mellem EU-udenrigsministrene dreje sig om, hvordan EU-Kommissionen fremover skal skrues sammen.
- Kommissionen har foreslået, at hvert land har én kommissær, indtil medlemstallet når op på 20. Det vil medføre, at de fem lande (Spanien, Italien, Frankrig, Tyskland og England), der i dag har mere end en kommissær, må skære ned, sagde Niels Helveg Petersen.
Han forklarede, at kommissionens forslag generelt er blevet positivt modtaget.
- Danmark finder kommissionen forslag godt, det er vigtigt for os, at alle lande er repræsenteret, også når de nye lande kommer med, sagde han.
Udover de institutionelle spørsmål, skal udenrigsministrene drøfte den fælles udenrigs-og sikkerhedspolitik, herunder EU&apos;s forhold til Vestunionen, samt beskæftigelsen og den sociale dimension.
- Morten Bonde Pedersen (+45) 33 96 96 51.
(c) Reuters Limited 1997.
