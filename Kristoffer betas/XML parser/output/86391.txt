J Lauritzen får 20-21 mio USD for skibe - Søfart.

KØBENHAVN, 8 august (Reuter) - Rederiet J. Lauritzen, der indgår i J. Lauritzen Holding, har fået omkring 20-21 mio. USD (ca. 142-149 mio. kr.) for de to køleskibe, rederiet har solgt til finske Hollming Ltd. Shipping. Det skønner shipping-bladet Søfart fredag.
Ifølge Søfart gav J. Lauritzen i 1984 21,25 mio. USD for det første af de to skibe, Australian Reefer, der som søsterskibet, African Reefer, er på 644.000 kubikfod.
J. Lauritzen afskriver sine køleskibe lineært over 20 år ud fra skibenes anskaffelsessum med fradrag af rest-eller salgsværdi, som ansættes til 10 pct. af anskaffelsessummen, fremgår det af regnskabet fra J. Lauritzen.
Søfart giver ikke noget skøn på prisen for de to køleskibe på 424.000 kubikfod, som J. Lauritzen køber fra Hollming.
- Stig Ørskov Pedersen (+45) 33 96 96 59.
(c) Reuters Limited 1997.
