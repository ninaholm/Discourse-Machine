ØKONOMER VENTER EKSORD SÆNKNING AF MINDSTERENTEN.

KØBENHAVN, 27 september (Reuter) - To danske økonomer forventer, at mindsterenten i oktober vil blive sat ekstraordinært ned til fem pct. Den seneste tids kursfald på obligationsmarkedet har betydet, at den gennemsnitlige obligationsrente for fastforrentede kroneobligationer de sidste tre børsdage har ligget under referencegennemsnittet på 5,89 pct.
- Vi forventer en ekstraordinær sænkning af mindsterenten til fem pct., siger chefanalytiker Kenneth Steengaard, Unibank, og afdelingsdirektør i BG Bank, Niels Mazanti, samstemmende.
Mindsterenten fastsættes normalt to gange om året, hhv i juni og december. I øjeblikket er den seks pct.
Men den kan ekstraordinært sænkes, hvis den gennemsnitlige obligationsrente for fastforrentede kroneobligationer 10 på hinanden følgende dage har ligget under referencegennemsnittet.
For at økonomerne får ret, kræves det derfor, at den gennemsnitlige rente de kommende syv børsdage - d.v.s. til og med tirsdag i næste uge igen - holder sig under referencegennemsnittet på 5,89 pct. (/eep).
(c) Reuters Limited 1996.
