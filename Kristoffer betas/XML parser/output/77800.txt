ENHEDSLISTEN ØNSKER FORBRUGEREJET EL-MARKED.

KØBENHAVN, 25 november (Reuter) - Enhedslisten ønsker, at det danske el-marked skal forblive på forbrugernes hænder og har i forbindelse med sit årsmøde i week-enden fremsat en række initiativer, som skal sikre dette, fremgår det af en pressemeddelelse fra partiet.
- Vi kan konstatere, at de forbrugerejede og kommunalt ejede selskaber for øjeblikket ruster sig til det kommercielle marked, hvor målet er at vinde store profitter på bekostning af en miljøpolitik, skriver Enhedslisten.
For at forhindre dette ønsker Enhedslisten, at forsyningsselskaberne forbliver forbrugerejet, samt at forbrugerdemokratiet i forsyningsselskaberne styrkes. Desuden skal udsalget af de offentlige forsyningsselskabers værdier standses.
Desuden stiller Enhedslisten krav om, at ingen medejere må sælge deres andele i forsyningsselskaberne med profit. (/jnu).
(c) Reuters Limited 1996.
