EAC SER POSITIVT PÅ KERNEOMRÅDE-VÆKST - FIORINI.

KØBENHAVN, 4 februar (Reuter) - Det Østasiatiske Kompagni (EAC) ser lyst på de fremtidige vækstmuligheder inden for de tre kerneområder, Konsumvarer, Grafisk og Fødevarer. Det oplyste selskabets ordførende adm. direktør Michael Fiorini tirsdag på et møde med Den Danske Finansanalytikerforening.
- Konsumvarer har i de senere år udvist store vækstrater. Jeg kan på nuværende tidspunkt ikke komme nærmere ind på vækstraten for 1996, men den bliver af en betydelig størrelse. Men vi kan nok ikke blive ved med, at vise vækstsrater i den størrelse, sagde Michael Fiorini.
Fiorini oplyste på mødet, at vækstraten i 1994 havde været på 26 pct. og i 1995 på 59 pct.
Det største potentiale så Fiorini på det kinesiske marked, hvor koncernen indtil nu er repræsenteret i 22 byer.
- Vi har været nødt til at opbygge en infrastruktur i landet, og det har kostet os mange penge. Men det har vi været villige til at betale for en etablering. Konkurrenterne var løbet med det hele, hvis vi ikke havde gjort det, sagde Fiorini.
Fiorini forventer, at Kina inden for tre år gerne skulle komme op på indtjeningsniveauet i Taiwan og gerne på et højere niveau.
EAC indgik sidste år et joint venture med Leaf-divisionen i det finske selskab Huhtamaki om markedsføring og salg af Leaf-produkterne i 16 asiatiske lande. Leaf fører varemærker som Jolly Rancher, Chewits frugtkarameller, XyliFresh tyggegummi, Läkerol og Bentasil.
- Vi har oprettet et selvstændigt 50/50 ejet selskab med egen organisation til at varetage salget. Men vi regner ikke med at tjene penge på det område i de kommende år. Til gengæld er vi på vej ind i et tilsvarende samarbejde med et andet selskab, men jeg kan på nuværende tidspunkt ikke oplyse, hvem det er, sagde Fiorini.
Inden for det grafiske område venter koncernen sig meget af samarbejdet med den amerikanske koncern Eastman Kodak, som blev indledt i slutningen af december 1996.
EAC skal stå for markedsføringen af Kodak&apos;s film og off-set plader og andre forbrugsartikler til den grafiske industri i Asien og Afrika.
Samtidig ser Fiorini et stort potentiale inden for handel med brugt udstyr, hvor EAC endnu ikke er særlig aktiv.
- Vi skal kunne realisere en vækstrate på minimum fem pct. og meget gerne det dobbelte inden for området, sagde Fiorini. I 1995 havde området en vækstrate på 13 pct.
Kerneområdet Fødevarer, som dækker over fødevareforretningen i Sydamerika, har en markedsandel på mellem 40-60 pct. i Venezuela og Ecuador.
- Området har et betydeligt udviklingspotentiale, og vi vil primært kigge på lande som Peru, Bolivia og Chile, når vi i fremtiden overvejer geografisk ekspansion. Vækstpotentialet kan nemt komme over fem pct., fortsatte han. (/jnu).
(c) Reuters Limited 1997.
