Rieber har alternativer til Phønix-køb - adm dir.

KØBENHAVN, 5 marts (Reuter) - Norske Rieber &amp; Søn har alternative planer liggende i skuffen for, hvordan koncernen kan trænge ind på det danske asfalt-marked, hvis det ikke lykkes at overtage Phønix Contractors i Vejen. Det siger koncernchef i Rieber &amp; Søn, Olav Daviknes, til Reuters Finans.
- Hvis det ikke lykkes os at overtage Phønix, har vi alternative planer liggende, som vi vil overveje, siger han.
Han tilføjer dog, at Rieber ikke vil overveje nogen alternativer, før slaget om Phønix er afgjort.
Olav Daviknes vil på nuværende tidspunkt ikke uddybe alternativerne.
I øjeblikket ligger den norske koncern i andenposition i ræset om at overtage Phønix.
Lørdag blev den norske koncern overhalet af Icopal, der bød 875,8 mio. kr. for Phønix. Det er væsentligt over Riebers seneste tilbud på 820 mio. kr.
Icopals bud har fået Phønix&apos; bestyrelse til at genoverveje sin anbefaling Rieber som køber.
Men Olav Daviknes siger, at Rieber &amp; Søn fortsat overvejer at forhøje sit købstilbud på Phønix.
- Vi overvejer fortsat at forhøje vores købstilbud, siger han, og tilføjer, at koncern-ledelsen ikke har bestemt sig for, hvornår den vil komme med en melding.
Om det sker på Riebers ordinære bestyrelsesmøde d. 20. marts, tør han ikke sige.
Olav Daviknes bekræfter, at Rieber &amp; Søn kun kan gå to veje i Phønix-sagen: Enten frem - ved at forhøje sit hidtidige købstilbud - eller tilbage - ved at sælge de 17,1 pct. af aktierne i Phønix, som koncernen ejer.
Den tredie mulighed - at blive stående, hvor Rieber er nu - udelukker han.
- Vi vil ikke blokere for at andre kan overtage Phønix, siger Olav Daviknes.
Med de 19,2 pct. af stemmerne i Phønix, som Rieber i øjeblikket råder over, kan den norske koncern ikke spænde ben for, at Icopal overtager Phønix.
I sit købstilbud har Icopal nemlig oplyst, at virksomheden vil være tilfreds med at overtage 66 2/3 af aktiekapitalen og stemmerne i Phønix.
- Morten Bonde Pedersen (+45) 33 96 96 51.
(c) Reuters Limited 1997.
