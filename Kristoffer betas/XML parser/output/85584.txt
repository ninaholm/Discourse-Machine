APM-oliefund i Algeriet større end ventet - WSJ.

KØBENHAVN, 10 juli (Reuter) - De oliefelter i Algeriet, hvor Mærsk Olie &amp; Gas deltager, er sandsynligvis større end ventet. Det siger operatøren, amerikanske Anadarko Petroleum Corp, torsdag til Wall Street Journal.
Formand Robert Allison fra Anadarko siger til avisen, at en ny boring omkring otte kilometer fra den oprindelige boring på feltet Qoubba indeholder olie, der har de samme kendetegn som olien fra den oprindelige boring.
- Det ser ud til, at der kan være meget signifikante reserver, citeres Robert Allison for at sige.
Mærsk Olie &amp; Gas har i Algeriet 25 pct. af koncessionen på et efterforskningsområde på 21.500 kvadratkilometer. Operatøren Anadarko har 50 pct., mens britiske Lasmo har 25 pct.
Ifølge en analyse fra Goldman Sachs i maj, kan olieproduktionen på felterne i området nå 495.000 tønder olie om dagen. Anadarko har hidtil ventet en produktion på 300.000 tønder om dagen efter år 2000.
Af artiklen i Wall Street Journal fremgår det i øvrigt, at Anadarko ikke venter at kunne leve op til analytikernes forventninger i andet kvartal. Konsensusforventningen lyder på et overskud på 0,29 USD pr. aktie mod 0,30 USD i samme periode sidste år.
Ifølge Robert Allison hæmmes indtjeningen af, at olie-og gaspriserne i andet kvartal har ligget omkring 10 pct. under priserne i samme periode sidste år.
- Stig Ørskov Pedersen (+45) 33 96 96 59.
(c) Reuters Limited 1997.
