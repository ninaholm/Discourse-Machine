Vestfyns Bank opjusterer resultatprognose for 1997.

KØBENHAVN, 7 august (Reuter) - Vestfyns Bank ser efter den første halvdel af indeværende regnskabsår en anelse lysere på udsigterne for årets samlede økonomiske resultat, fremgår det af en regnskabsmeddelelse torsdag.
Banken forventer nu et overskud før skat på ca. 10 mio. kr. mod tidligere estimerede ni mio. kr.
Baggrunden er primært urealiserede gevinster på bankens fondsbeholdning, mens de øvrige poster har udviklet sig som budgetteret, skriver banken.
Vestfyns Bank kom ud af de første seks måneder med et overskud før skat på 6,5 mio. kr. mod et tilsvarende underskud sidste år.
Ændringen fra minus til plus skyldes primært, at afskrivninger og hensættelser på debitorer i første halvår udgør 6,1 mio. kr. mod hele 19,2 mio. kr. sidste år. Niveauet for hensættelser ligger dog fortsat højt i forhold til sektoren generelt. Men det svarer til bankens forventninger.
- Et mindre antal afviklingssager forløber nu fornuftigt samtidig med, at der er en bedre konsolidering for flere erhvervskunder. Det seje træk til at motivere vore mere risikobetonede erhvervskunder til en bedre indtjening og soliditet vil fortsætte uændret, skriver banken.
Hvis der ses bort fra afskrivninger og tab udgør resultatet af bankens drift på 12,6 mio. kr. eller stort set uændret.
- Søren Linding Jakobsen (+45) 33 96 96 53.
(c) Reuters Limited 1997.
