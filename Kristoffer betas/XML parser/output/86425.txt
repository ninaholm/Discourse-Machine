Hvidevaresalg tilbage på rekordniveau - FEHA.

KØBENHAVN, 8 august (Reuter) - Salget af hvidevarer er i første halvår af 1997 tilbage på rekordniveauerne fra 1994 og 1995 efter en mindre svaghedsperiode i 1996, fremgår det af brancheorganisationen, FEHA&apos;s seneste statistik.
- Starten af indeværende år viste imidlertid atter gode takter, og midtvejsresultatet afspejler en klar forbedring af formkurven, skriver FEHA i sit blad Hvidvare-Nyt.
I 1996 faldt salgsvolumen for de større artikler med 6,5 pct. fra rekordhøjderne i de to foregående år, og salget i de første seks måneder af 1997 ligger ni pct. over samme periode sidste år, oplyser FEHA til Reuters Finans fredag.
- Under normale omstændigheder er afsætningsvolumen for hårde hvidevarer større i andet halvår end i årets første seks måneder, og holder denne tendens stik i 1997, er der udsigter til et nydeligt årsresultat, skriver FEHA i Hvidvare-Nyt.
Det er især indenfor indbyggede kogesektioner og ovne samt frysere og tørretumblere, at de store vækstrater på over 10 pct. ses, fremgår det af statistikken.
- Søren Linding Jakobsen (+45) 33 96 96 53.
(c) Reuters Limited 1997.
