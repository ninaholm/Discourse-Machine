Økonomer venter fald i handelsbalance i feb.

KØBENHAVN, 9 maj (Reuter) - Overskuddet på den danske handelsbalance er faldet i februar i forhold til måneden før, forudser en række danske og udenlandske økonomer, som Reuters Finans har talt med forud for offentliggørelsen af tallene mandag den 12. maj.
Gennemsnittet af økonomernes skøn er et sæsonkorrigeret overskud eksklusive skibe 2,1 mia. kr. mod 2,6 mia. kr. i januar, mens overskuddet var 1,4 mia. kr. i februar sidste år. Økonomernes skøn svinger mellem 1,0 mia. kr. som det laveste og 2,8 mia. kr. som det højeste.
Uenigheden er større, når det gælder skønnene for betalingsbalancens løbende poster, der også offentliggørers mandag.
Her svinger estimaterne mellem et underskud på 1,0 mia. kr. og et overskud på 3,0 mia. kr. med et gennemsnit på plus 1,5 mia. kr. i februar. I januar 1997 var der et overskud på 3,8 mia. kr., mens det i februar for et år siden var et plus på 1,5 mia. kr. De udenlandske økonomers skøn er i den høje ende, mens de danske økonomer er mere pessimistiske.
Uenigheden er tilstede, selv om Nationalbanken i sin finansielle månedsstatistik allerede har oplyst, at betalingsbalancens løbende poster eksklusiv vare-og tjenestebalancen samt søtransport viste et underskud på 2,3 mia. kr. i februar.
En af de økonomer, der tror på det største fald, begrunder det med en formodning om store betalinger til EU i perioden.
- Ole Mikkelsen (+45) 33 96 96 54.
(c) Reuters Limited 1997.
