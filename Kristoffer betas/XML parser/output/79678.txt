ARBEJDSGRUPPE VURDERER STATENS TELE DK-AKTIER.

KØBENHAVN, 31 januar (Reuter) - Forskningsministeriet er ved at nedsætte en arbejdsgruppe, der skal vurdere værdien af statens ejerandel i Tele Danmark, oplyser ministeriets departementchef, Knud Larsen.
Han afviser dog, at arbejdsgruppen direkte er nedsat med henblik på, at regeringen vil sælge ud af ejerandelen på godt 51 pct. Men Knud Larsen erkender dog, at salgsmuligheden er et aspekt, der vil indgå i arbejdsgruppens vurdering.
- Det er klart nok, at man bliver nødt til at lave de kalkulationer (evt. salg af statens ejerandel, red.). Det er ikke nogen hemmelighed, at salg af statens andel i Tele Danmark har været taget op nogle gange politisk. Salget er ikke aktuelt, men når det politisk er taget op, så bliver man nødt til at vurdere, hvad det fornuftige er at gøre i givet fald, siger Knud Larsen til Reuters Finans.
Han henviser til, at oppositionen har taget emnet op, og at regeringen har svaret, at et salg ikke er aktuelt.
Han bekræfter, at de oplysninger der står i dagbladet Børsen fredag om arbejdsgruppen er korrekte.
- Arbejdsgruppen er under nedsættelse, og den vil koble finansiel rådgivning til sig. De midler, som staten har i Tele Danmark, er så store, at det vil være uforsvarligt ikke at have den bedst mulige rådgivning om, hvordan formuen skal forvaltes. Hvilken konklusion man så når, er der bestemt ikke taget stilling til. Det er også et politisk anliggende, om man vil den ene eller den anden vej, siger Knud Larsen.
Han afviser, at arbejdsgruppen er nedsat direkte med henblik på en nedbringelse af statens ejerandel.
- Der er ingen bindinger på arbejdsgruppen, andet end at vi har fundet det hensigtsmæssigt at lave sådan en gruppe, så vi i hvert fald ved, hvad vi taler om, siger Knud Larsen.
Der vil senere fredag blive sendt en fondsbørsmeddelelse ud om nedsættelsen af arbejdsgruppen, oplyser departementchefen.
(c) Reuters Limited 1997.
