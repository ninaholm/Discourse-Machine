Detailomsætning ventes steget 2,1 pct i maj/jun.

KØBENHAVN, 11 august (Reuter) - Stigende huspriser og faldende renter ventes nu at sætte deres aftryk på detailomsætningen. Det vurderer otte økonomer i en rundspørge før onsdagens detailomsætningstal fra Danmarks Statistik, der denne gang dækker maj og juni. I gennemsnit venter de otte økonomer en stigning i det sæsonkorrigerede mængdeindeks på 2,1 pct. i maj og juni, når der sammenlignes med de samme to måneder sidste år. I marts og april var den tilsvarende stigning 1,1 pct.
Skønnet dækker over forholdsvis stor uenighed blandt økonomerne. Skønsintervallet går fra 1,1 pct. til 2,8 pct.
- Detailomsætningen ventes at tiltage igen i maj og juni efter have taget sig en puster i marts og april. Detailomsætningen understøttes af faldende renter og stigende huspriser. Hertil kommer, at faldende ledighed mindsker jobrisikoen, påpeger økonom Jesper Nielsen fra Unibank.
I den anden retning trækker det store bilsalg i maj, hvor det var sidste chance for at købe ny bil til de gamle afgiftssatser.
- Det store bilsalg kan have påvirket salget af andre langvarige forbrugsgoder negativt, da bilkøbene både har lagt beslag på penge og tid, siger økonom Jan Poulsen fra BG Bank.
- Stig Ørskov Pedersen (+45) 33 96 96 59.
(c) Reuters Limited 1997.
