OTICON UBERØRT AF NY VIDEN OMKRING HØRESKADER.

KØBENHAVN, 12 september (Reuter) - Britiske og amerikanske forskere er på det seneste kommet frem til, at nogle høreskader i fremtiden vil kunne helbredes. Hos danske Oticon er man bekendt med arbejdet men afviser samtidig, at det vil kunne få betydning for Oticon.
- Vi er bekendt med den nye forskning, og vores vurdering af det udførte arbejde er, at man muligvis indenfor en 10-årig horisont eller længere vil kunne komme frem til at reparere nogle af de akutte høreskader, f.eks støj-eller skudskader, siger Oticons adm. direktør Lars Kolind til Reuters Finans.
Ifølge en britisk doktor, Carole Hackney, har nye studier uventet vist, at ved skader kan nogle af de bittesmå &quot;hår&quot; i det indre øre - der normalt transmitterer lyden - helbredes naturligt. Og forskere forsøger nu at finde frem til et middel eller hormon som kan fremskynde helingsprocessen.
Men den britiske doktor fra Keele Universitet advarer samtidig imod, at folk begynder at tro, at denne forskning vil kunne fjerne høreskader generelt. Og heri er Oticon-direktøren ganske enig.
- Der er ingen i den her branche, der tror på, at den aldersbetingede hørenedsættelse vil kunne repareres på denne her måde. Og da de aldersbetingede tæller mere end 90 pct. af alle, så er vores vurdering, at selvom det her arbejde lykkes perfekt, vil det ingen betydning have for høreapparatsindustriens fremtid i et 10-15 års perspektiv, fastslår Kolind. (/eep).
(c) Reuters Limited 1996.
