Hilden ser teleforlig til tiden - RB.

KØBENHAVN, 3 april (Reuter) - Der er alligevel udsigt til fri konkurrence på telemarkedet fra den 1. juli i år. Sådan lyder vurderingen fra forskningsminister Jytte Hilden (S) ifølge Ritzaus Bureau (RB), efter at Venstre, der tidligere blokerede for et forlig, har skiftet kurs.
- Jeg er glad for, at Venstre efter alt at dømme er på vej tilbage til forhandlingsbordet, siger Hilden til RB med henvisning til et brev, som ordførerne fra Venstre og de konservative, Jens Løgstrup Madsen og H.P. Clausen, tirsdag sendte til ministeren.
I brevet foreslår de to at sende lovforslagene til høring i EU for at få afklaret, om de er i overensstemmelse med de kommende EU-regler på området. Det har Jytte Hilden og de øvrige forligspartier - de konservative og SF - hele tiden været indstillet på.
Og i et brev til teleordførerne onsdag skriver hun som reaktion på VK-brevet, at sagen allerede vil blive taget op på et embedsmandsmøde med EU-Kommissionen den 10. april.
På grund af den korte tidsramme og fordi EU-reglerne endnu ikke er vedtaget, mener ministeren ikke, at man kan forvente at få et skriftligt udtalelse fra kommissionen. Derfor må man nøjes med et skriftligt referat af mødet.
Det er Løgstrup Madsen dog - modsat H.P. Clausen - ikke umiddelbart tilfreds med. Han ønsker en skriftlig udtalelse fra Kommissionen og ikke )en halvkvædet vise(. Hilden vil samtidig sende sine lovforslag til høring hos organisationer, selskaber mv.
Det var spørgsmålet om, hvordan telemarkedet skal defineres, som fik forhandlingerne til at bryde sammen før påske. Venstre mener, at det skal defineres på en måde, så det kun er Tele Danmark, som skal have pligt til at udleje sit net til konkurrenterne til maksimalpriser.
Mens de øvrige partier finder, at også Sonofon - som sidder på 40 procent af mobil-markedet - på samme vilkår skal stille kapacitet til rådighed for Tele Danmark. Regeringen, de konservative og SF har dog samtidig tilbudt Venstre at rette lovgivningen ind efter de kommende EU-regler.
Det tilbud gælder stadig, siger Jytte Hilden:
- Uanset hvilket udfald definitionen på et marked får i EU, kan vi lave en dansk lovgivning, der er i overenstemmelse med det. Og vi kan skrive det ind i loven, tilføjer hun.
- Redaktionen (+45) 33 96 96 56.
(c) Reuters Limited 1997.
