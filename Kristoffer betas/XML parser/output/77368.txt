SF VINDER FREM PÅ RUSHDIE-SAG - GALLUP-MÅLING.

KØBENHAVN, 7 november (Reuter) - SF står til en markant fremgang blandt vælgerne, viser en meningsmåling som Gallup har foretaget for Berlingske Tidende tirsdag. Målingen er foretaget i perioden 2.-5. november, hvor Rushdie-sagen accellererede.
Det er udpræget venstrefløjspartierne, der drager fordel af regeringens usikre håndtering af Rushdie-affæren. SF øger således sin vælgertilslutning med næsten tre pct.point til 10 pct., mens Enhedslisten fastholder sine fire pct. Taberen er Socialdemokratiet, der med en opbakning på knap 29 pct. lander på det laveste niveau siden december 1988.
- Et valg i morgen vil dog næppe give Danmark en ny statsminister. For selv om socialdemokraterne går betragteligt tilbage, kan den borgerlige fløj fortsat ikke mønstre noget flertal, skriver Berlingske Tidende.
De konservative står til en fremgang på 0,7 pct.point i forhold til meningsmålingen i oktober til 14,2 pct. af stemmerne, mens Venstre går frem med 0,4 pct.point til 27,6 pct. Fremskridtspartiet står til en tilbagegang til 3,5 pct. fra 4,7 pct. i oktober, mens Dansk Folkeparti er faldet til under spærregrænsen i Berlingskes nye måling. (/slj/uha).
(c) Reuters Limited 1996.
