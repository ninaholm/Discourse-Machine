Arbejdskraft-mangel største risiko - SystemForum.

KØBENHAVN, 16 juni (Reuter) - Manglen på kvalificeret arbejdskraft er den største risiko, som EDB-virksomheden SystemForum kan løbe ind i de kommende år, fremgår det af prospektet forud for selskabets aktie-emission, hvor tegningen løber fra den 26. juni til den 9. juli. Emissionen ventes at indbringe nominelt 1.012.500 kr.
I prospektet beskriver SystemForum i et særskilt afsnit sine risikofaktorer og nævner, at arbejdskraftmanglen hører til de mest påtrængende.
- Den kraftige vækst i IT-markedet og specifikt to store opgaveområder: År 2000-skiftet og indførelse af euro&apos;en trækker mange ressourcer. Manglen på kvalificeret arbejdskraft vil derfor blive stadigt større de kommende år, hedder det.
Som emissionsbanken Gudme Raaschou meddelte til Fondsbørsen onsdag i sidste uge, venter SystemForum i 1997 et overskud før skat på godt 11 mio. kr. ud af en koncernomsætning på 510 mio. kr.
- Morten Bonde Pedersen (+45) 33 96 96 51.
(c) Reuters Limited 1997.
