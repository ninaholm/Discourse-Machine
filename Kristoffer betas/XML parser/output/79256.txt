REJSEBUREAUER KRÆVER LÆNGERE FRIST I SAS-STRID.

KØBENHAVN, 21 januar (Reuter) - En forlængelse af tidsfristen for halvering af rejsebureauernes provision ved udstedelse af SAS-billetter er et minimumskrav i de forhandlinger, der starter onsdag kl. 10.00 i Stockholm. Det siger de danske rejsebureauers talskvinde, direktør i DSB rejsebureau, Bente Olsen til Reuters Finans tirsdag.
- Vores minimumskrav er en forlængelse af den tidsfrist, der er sat til den 1. april. Efter i morgen må vi så se, da vi jo først skal i dialog med hinanden. Uden dialog kan vi ikke nå noget mål, og det er det, vi i første omgang lægger op til, siger Bente Olsen.
SAS meddelte den 17. december sidste år, at flyselskabet fra april 1997 vil indføre nye former for betaling for rejsebureauernes ydelser, hvilket bl.a. vil medføre en halvering af bureauernes provision ved udstedelse af interskandinaviske og indenrigsbilletter i Norden.
Forrige fredag, den 10. januar, kom de danske rejsebureauer med svar på tiltale og beordrede som sine nordiske kolleger boykot af SAS. Det betyder, at kunderne i videst muligt sendes med alternative flyselskaber, hvis det ikke medfører nogen ubelejlighed, har bureauerne meddelt.
Bente Olsen vurderer, at aktionen mod SAS får en &quot;god&quot; effekt, der sagtens kan blive større end i Sverige og Norge. Det skyldes, at rejsebureauerne i Danmark har et langt større udvalg af fremmede selskaber at vælge mellem end deres nordiske kolleger. Således er der 48 selskaber, der flyver på Danmark mod 11 i Sverige og ni i Norge.
I Norge har rejsebureauerne ifølge den norske erhvervsavis Dagens Næringsliv opgjort effekten af deres kampagne mod SAS til et indtægtstab for SAS på ca. 10 mio. NOK i de første to uger af 1997 og et tab af markedsandele på fem pct. til 50 pct.
Bente Olsen ligger endnu ikke inde med tal for effekten af de danske rejsebureauers boykot af SAS.
Hun tilføjer, at det aldrig er helt omkostningsfrit at føre en kampagne af denne slags, men SAS&apos; tiltag er så drastiske, at reaktionen fra rejsebureauerne måtte være tilsvarende kraftige.
Halveringen af provisionen ved udstedelse af SAS-billetter vurderes at koste de nordiske rejsebureauer et trecifret million-beløb om året. (/slj).
(c) Reuters Limited 1997.
