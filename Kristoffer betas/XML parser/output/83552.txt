C W Obel fastholder forventningerne til 1997 - fmd.

KØBENHAVN, 12 maj (Reuter) - På C.W. Obels generalforsamling mandag kom det frem, at de første måneder har udviklet sig svagere end ventet, men at et bedre finansresultat alligevel får selskabet til at fastholde sine forventninger til 1997.
- For de driftsorienterede aktiviteter i de første måneder af 1997 kan jeg oplyse, at de har udviklet sig en smule svagere end forventet, men et bedre finansresultat bevirker, at vi overskudsmæssigt stort set er på budget. På denne baggrund fastholder vi vor forventning for året, sagde bestyrelsesformand Hans Werdelin.
Han påpegede samtidig, at der arbejdes hårdt på at integrere de mange nye virksomheder ind i C.W. Obel, og udviklingen og ekspansionen af selskaberne Semco og SN System fortsætter.
C. W. Obel forventer at komme igennem 1997 med et lidt bedre ordinært resultat end i 1996, hvor det blev til et ordinært resultat på 351 mio. kr.
Generalforsamlingen godkendte bestyrelsens forslag om udbytte på 15 pct.
- Carl Johan Corneliussen (+45) 33 96 96 57.
(c) Reuters Limited 1997.
