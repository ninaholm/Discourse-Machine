Hvidbjerg Bank trækkes ned af ejendomskøb.

KØBENHAVN, 13 august (Reuter) - Købet af en ejendom til en nyetableret afdeling i Struer har sat sine tydelige spor på regnskabet for første halvår fra Hvidbjerg Bank. Det fremgår af bankens halvårsstatus, der blev fremlagt onsdag.
- Der er i første halvår af 1997 ekstraordinært nedskrevet en mio. kr. på bankens nyerhvervede ejendom i Struer, således at værdiansættelsen er i overensstemmelse med den beregnede markedsværdi, skriver Hvidbjerg Bank.
Banken fik i første halvår et overskud før skat på 0,9 mio. kr. mod et overskud i samme periode sidste år på 2,1 mio. kr.
Udover nedskrivningen på Struer-ejendommen trækker også øgede udgifter til driften resultatet i den forkerte retning. Hvidbjerg Bank øgede således omkostningerne med 11 pct. til knap 6,8 mio. kr. Det forklarer banken bl.a. med omkostninger til etablering netop i den nye Struer-afdeling.
- Stigningen skyldes bl.a. udgifter i forbindelse med etableringen af bankens afdeling i Struer same forbedringer på EDB-systemerne, hedder det i regnskabet.
I modsætning til den generelle tendens i banksektoren har Hvidbjerg Bank også været nødsaget til at øge afskrivninger og hensættelser i første halvår. Posten er knapt blevet fordoblet til 1,3 mio.kr.
- Generelt kan vi konstatere bedre konjunkturer for bankens kunder, men enkelte engagementer har udviklet sig i negativ retning, hvilket afspejler sig i stigningen i tab og hensættelser, forklarer Hvidbjerg Bank.
Bankens udlån steg i første halvår med 19 pct. til 213 mio. kr., mens indlån voksede seks pct. til 235 mio. kr. i forhold til den tilsvarende periode sidste år.
- Eva Elgaard Pedersen (+45) 33 96 96 57.
(c) Reuters Limited 1997.
