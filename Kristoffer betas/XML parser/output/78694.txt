MINISTERSKIFTE VANSKELIGGØR TELEFORHANDLINGER - V.

KØBENHAVN, 3 januar (Reuter) - Det bliver vanskeligt at tilbyde tele-investorerne et fast lovgrundlag at arbejde på indenfor den tidsfrist, regeringen har sat, mener Venstres ordfører på tele-området, Jens Løgstrup Madsen. Det begrunder han primært med ministerskiftet i Forskningsministeriet.
- Det er klart, at det bliver vanskeligt at overholde tidsfristen, nu hvor der er kommet en ny minister på området, siger Jens Løgstrup Madsen.
Jytte Hilden blev kort før nytår udnævnt til ny forskningsminister efter Frank Jensen.
De næste to måneder skal partierne forhandle sig til rette om de sidste regler for et frit tele-marked.
Regeringen har flere gange tidligere forlænget sine frister for, hvornår forhandlingerne skulle være afsluttet. Og Jens Løgstrup Madsen betegner også de kommende tidsfrister som skrappe.
Han tør ikke give et bud på, om det denne gang vil lykkes at overholde fristen. Det afhænger af regeringens evne til at lede forhandlingerne, siger han.
- For os er det vigtigt, at reglerne for et frit marked ligger fast så hurtigt som muligt. Det giver investorerne og tele-virksomhederne en sikkerhed, vi som politikere skylder dem, siger han.
Det er de vanskeligste forhandlingspunkter, som politikerne endnu mangler, mener Jens Løgstrup Madsen.
Især forhandlingerne om reglerne for udenlandske virksomheder, der vil benytte Tele Danmarks eksisterende telefon-net, bliver vanskelige, mener han.
På det punkt går Venstre ind for, at Telestyrelsen blander sig så lidt som muligt i tele-selskabernes prisfastsættelse.
Til gengæld skal konkurrence-myndighederne fastsætte strenge regler, der bl.a. hindrer misbrug af dominerende stilling på telemarkedet.
Fra Forskningsministeriet oplyses det, at der endnu ikke er sat dato på, hvornår forhandlingerne indledes. Det begrundes med, at Jytte Hilden skal have tid til at sætte sig ordentligt ind i det omfattende regelsæt. (/mbp).
(c) Reuters Limited 1997.
