CSFB anbefaler køb af danske obligationer.

KØBENHAVN, 1 juli (Reuter) - Investeringsbanken Credit Suisse First Boston (CSFB) har fortsat et godt øje til det danske obligationsmarked, og banken anbefaler sine investorer at købe danske obligationer til fordel for obligationer fra kernelandene i Europa.
- Det danske marked er en gammel yndling for internationale investorer, og sådan bør det forblive. Den gode nyhed er, at de grundliggende faktorer på obligationsmarkedet stadig er gunstige, og vi tror ikke på snakken om, at den stærke kronen kan tvinge Nationalbanken til at hæve renten, skriver CSFB i en analyse.
Banken hæfter sig ved, at staten til næste år formodentlig vil købe for ca. 10-15 mia. kr. tilbage af sin gæld efter et nettokøb i år på ca. 2,5 mia. kr. Desuden bemærker CSFB, at markedet er præget af god likviditet
- Rentespændet burde fortsætte ind, og vi fastholder anbefalingen om at købe Danmark mod de europæiske kernelande. Det er vigtigt at bemærke, at anbefalingen ikke primært skyldes konvergenshandel i en tro på ØMU. Det er en strukturel anbefaling, der underbygges af en gunstig udbud-efterspørgsel situation, og en god underliggende økonomi, hedder det.
CSFB forventer, at det dansk-tyske rentespænd om små tre måneder vil være indsnævret til 50 bp fra det nuværende niveau omkring 60 bp.
- Eva Elgaard Pedersen (+45) 33 96 96 57.
(c) Reuters Limited 1997.
