AFDÆK EVT NY DANSK-TYSK SPÆNDINDSNÆVNING - UNI.

KØBENHAVN, 14 oktober (Reuter) - Der er flere tegn på, at den seneste tids rentekonvergens er ved at tabe pusten, men Unibank Markets vurderer, at det på kort sigt godt kan blive til en yderligere reduktion af det dansk-tyske rentespænd. Investorer anbefales derfor at betale en præmie for at afdække risikoen for kurstab, mens stigningspotentialet bevares.
- Mon ikke alle husker euforien fra 1993 og starten af 1994 - en eufori, der trak det ti-årige rentespænd ned i 25 bp ved et par lejligheder, spørger Unibank Markets i sin ugentlige renteanalyse.
Tegnene på fortsat rentekonvergens er ikke så stærke, at Unibank Markets direkte vil anbefale outright salg af tyske statspapirer mod danske, men anbefaler i stedet en protective put strategi på statens 8 pct. 2006.
- Mod at betale en præmie sikrer man sig således en beskyttelse mod kurstab på beholdningen, mens stigningspotentialet bevares. Dette er en billigere strategi end at etablere en beskyttelse på spændet til Tyskland, skriver Unibank Markets.
Analytiker Klaus Dalsgaard hos Unibank Markets, der har udarbejdet anbefalingen, henviser blandt andet til weekendens beslutning om at optage finmarken i den europæiske valutakursmekanisme, ERM. Den italienske lire var ligeledes kandidat til optagelse.
- Hvis forlydender om, at liren ikke blev optaget denne gang, fordi den er undervurderet, er rigtige, er der banet vej for en styrkelse af liren og dermed yderligere rentekonvergens. Det kan også reducere de nordeuropæiske rentespænd, vurderer Klaus Dalsgaard. (/slj).
(c) Reuters Limited 1996.
