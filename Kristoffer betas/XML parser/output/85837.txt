Rateforhøjelse for containerfart holder - Lloyd&apos;s.

KØBENHAVN, 18 juli (Reuter) - Containerskibene mellem Europa og Fjernøsten sejler i øjeblikket med næsten fuld last. Det har gavnlig effekt på raterne, og medvirker til at containerrederiernes seneste prisforhøjelser ser ud til at holde, skriver den britiske shippingavis Lloyd&apos;s List i sin onsdagsudgave.
Ifølge avisen er både de østgående og de vestgående skibe i øjeblikket omkring 95 pct. fyldte.
- Det har haft en favorabel indflydelse på raterne. Linierederierne rapporterer, at den seneste prisforhøjelse på 75 USD per teu (20 fods containerenheder) og 150 USD per feu (40 fods containerenheder) på den vestgående trafik, stort set holder, skriver Lloyd&apos;s List.
Avisen skriver i øvrigt, at det sydkoreanske containerrederi, Hyundai, er på vej ind i en slot-aftale med rederi-sammenslutningen, Global Alliance, der sammen med Grand Alliance udgør de to største konkurrenter til samarbejdet mellem danske Maersk Line og amerikanske Sea-Land.
- Stig Ørskov Pedersen (+45) 33 96 96 59.
(c) Reuters Limited 1997.
