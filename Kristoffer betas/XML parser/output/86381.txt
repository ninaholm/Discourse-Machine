Svag krone skærper krav til FL98 - overvismand.

KØBENHAVN, 7 august (Reuter) - Med et fald i den effektive kronekurs på omkring fire pct. i år er kravene til næste års finanslov yderligere skærpet. Det vurderer overvismand Niels Kærgård over for Reuters Finans torsdag.
Da de økonomiske vismænd i maj præsenterede deres seneste prognose for den danske økonomi hed det, at en stramning med ekstra fire mia. kr. var påkrævet for at undgå risikoen for flaskehalse og en forværret betalingsbalance.
- Man kan ikke udelukke andet, end at de stramninger, vi talte om i sidste rapport, er i underkanten. Situationen er ikke til akutte indgreb. Men man kan trygt sige, at behovet for stramninger ikke er blevet mindre, siger Niels Kærgård.
En svagere krone forbedrer de danske virksomheders konkurrenceevne. Det kan øge den danske eksport, hvilket vil sætte yderligere fart i en allerede velsmurt dansk økonomi. Specielt udviklingen i ejendomspriserne, der i øjeblikket stiger 11-12 pct. på årsbasis, sætter skub i økonomien gennem en kraftig stigning i det lånefinansierede forbrug.
Flere økonomer har talt for et indgreb på boligområdet fordi, værdistigningerne på fast ejendom gennem belåning af friværdien kan skabe risiko for lønpres. Men Niels Kærgård afviser behovet for et akut indgreb.
- Men der er ikke grund til at puste til ilden med lettelse af ejendomsbeskatningen. Hvis der skal noget til, er det en stramning på boligmarkedet. Vi har vidst hele tiden, at priserne på huse steg relativt meget. Det bør indgå, når man diskuterer finanslovsforslaget for 1998. Man skal være særlig opmærksom på, om der dukker flaskehalse op, understreger Niels Kærgaard.
Ifølge overvismanden betyder det ikke nødvendigvis, at der skal foretages indgreb, der er målrettet direkte mod boligmarkedet. Almidelige stramninger virker også på boligmarkedet.
- Boligefterspørgslen er i høj grad afhængig af de almindelige forventninger. Derfor vil almindelige stramninger virke på boligmarkedet, vurderer Niels Kærgård.
Nationalbankdirektør Jens Thomsen sagde tirsdag til Reuters Finans, at udviklingen i ejendomspriserne bør påkalde sig regeringens opmærksomhed, når finanslovsforslaget for 1998 fremlægges i slutningen af august.
- Ejendomsprisudviklingen understreger behovet for en fast finanspolitik. Og det er vigtigt især at være opmærksom på byggesektoren, sagde Jens Thomsen.
Også Nationalbanken er opmærksom på betydningen af den svækkede danske krone.
- Penge-og valutapolitikken har givet en ekspansiv impuls til den økonomiske aktivitet. Det understreger behovet for en fast finanspolitik, påpegede Jens Thomsen og henviste samtidig til den positive impuls fra de faldende renter.
Ifølge SMEC-modellen hos Det Økonomiske Råd kan den danske inflation i løbet af 1997 blive forøget med omkring et procentpoint som følge af den svagere krone.
I Nationalbankens Mona-model betyder et fald i den effektive kronekurs på en pct., at forbrugerpriserne over en periode på otte år stiger med godt 1,2 pct.
- Stig Ørskov Pedersen (+45) 33 96 96 59.
(c) Reuters Limited 1997.
