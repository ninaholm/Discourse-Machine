TELE DK SER SIG HÅRDT RAMT AF TELE-LOVFORSLAG.

KØBENHAVN, 24 februar (Reuter) - Tele Danmark vil blive ramt på den hidtil hårdeste måde i liberaliseringsperioden, hvis regeringens udkast til de lovforslag, der skal gøre teleliberaliseringen endelig, bliver vedtaget.
Det er Tele Danmarks egen vurdering, som selskabets bestyrelsesformand, Knud Heinesen og næstformand Nils Wilhjelm giver udtryk for i et brev til forskningsminister Jytte Hilden og de øvrige politiske teleordførere. Brevet er dateret den 20. februar.
- Sammenfattende mener vi, at der bør tages hensyn til de store principielle forskelle mellem det foreliggende og de principper, EU arbejder med, og den diskrimination, som dette i givet fald vil betyde for Tele Danmark i forhold til selskabets konkurrenter. Denne diskrimination kan medføre de hidtil alvorligste økonomiske konsekvenser for selskabet af den nyregulering, som gennemføres efter liberaliseringen, hedder det i brevet.
Jytte Hilden er mandag til møde med Tele Danmarks ledelse i Århus, erfarer Reuters Finans.
(c) Reuters Limited 1997.
