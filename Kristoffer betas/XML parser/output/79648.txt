TRYG-B ER ØKONOMISK VELPOLSTRET - VICEDIREKTØR.

KØBENHAVN, 31 januar (Reuter) - Tryg-Baltica Forsikring har aldrig været bedre økonomisk polstret, end det er tilfældet nu, fremgår det af en artikel i koncernens personaleblad, Trygsøjlen.
- Rent faktisk har vi i Tryg-Baltica aldrig været mere økonomisk velpolstrede, end vi er i dag. Hverken i kroner og ører eller relativt i forhold til vore forpligtelser, siger vicedirektør Ib Mardahl-Hansen til bladet.
Udtalelsen kommer i forlængelse af et indlæg i Berlingske Tidende af docent Anders Grosen fra Handelshøjskolen i Århus.
- Med de nuværende afkastløfter til kunderne er der ikke store muligheder for at styrke sig til dårlige tider, men pensionskasserne og forsikringsselskaberne vil ikke afvige fra konkurrenterne, skrev Anders Grosen i sit indlæg.
Men vicedirektøren fra Tryg-Baltica er ikke enig med Anders Grosen.
- Jeg forstår ikke, at den reaktion kommer netop nu, siger Ib Mardahl-Hansen, der har det indtryk, at hele forsikringsbranchen i øjeblikket er velpolstret økonomisk. (/olm).
(c) Reuters Limited 1997.
