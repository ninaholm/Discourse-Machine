Nye Sophus B forbliver KFX-aktie - Werdelin.

KØBENHAVN, 30 maj (Reuter) - Sophus Berendsen vil i sin nye udformning stadig være at finde blandt Fondsbørsens KFX-aktier, mener adm. direktør Hans Werdelin.
- Det har været inde i overvejelserne (om udskillelsen af aktieposten i Rentokil i et selvstændigt børsnoteret selskab, red.), hvorvidt vi røg ud af KFX-indekset. Men det tror jeg ikke vil ske. Vi er jo større end flere af de selskaber, der er på KFX-indekset i forvejen, siger Hans Werdelin til Reuters Finans.
Han mener, at det er helt udelukket, at det nye Sophus Berendsens aktiekurs vil falde drastisk eller ende på nul, som den hidtidige prisfastsættelse af selskabets aktier har antydet.
- Jeg kan ikke forestille mig, at en virksomhed der sidste år tjente 146 mio. kr. før skat skulle falde så kraftigt i kurs. Der har været en forkert struktur, men der er ikke noget galt med aktiviteten i selskabet. Der er en god kampånd i organisationen, og de 8.000 ansatte vil gerne vise gode resultater, siger Hans Werdelin.
Sophus Berendsen-koncernen havde i 1996 en omsætning på 6,7 mia. kr., hvilket som nævnt kastede et resultat før skat på 146 mio. kr. af sig.
Dertil kom andelen af resultatet i Rentokil på 1,15 mia. kr., så resultatet af den ordinære drift før skat blev på 1,29 mia. kr.
- Carl Johan Corneliussen (+45) 33 96 96 57.
(c) Reuters Limited 1997.
