Sydbank fastholder akkumuler på Novo efter tal.

KØBENHAVN, 15 august (Reuter) - Sydbank fastholder sin netop opjusterede anbefaling på Novo Nordisks aktier efter halvårstallene, der blev fremlagt onsdag. Kort før regnskabet ændrede banken sin anbefaling til akkumuler fra reducer.
- Vi har ændret anbefalingen primært på baggrund af de langsigtede vækstmuligheder indenfor Novo Nordisks diabetes-forretning, og der er ikke noget i halvårsregnskabet, der ændrer ved den vurdering, siger aktieanalytiker i Sydbank, Brian Kirk, til Reuters Finans fredag.
Novo Nordisk fik i de første seks måneder af 1997 et resultat af den primære drift på 1.317 mio. kr., svarende til netop en stigning på Novo Nordisks bebudede mindst 15 pct. for hele 1997. Det er ifølge Sydbank positivt, da den danske medicinalkoncern selv forventer, at de sidste kvartaler af 1997 vil få den største del af indtjeningen.
- Besparelserne fra MAX-programmet vil få størst effekt i andet halvår, mens styrkelsen af hovedvalutaerne også vil slå mere tydeligt igennem i andet halvår. Dermed burde Novo Nordisk ikke få problemer med at leve op til sin resultatprognose, siger Brian Kirk.
Han hæfter sig ydermere ved et godt salg af Novo Nordisks nye bløderpræparat, NovoSeven, og anser det for en biting, at de amerikanske sundhedsmyndigheder, FDA, har krævet et nyt klinisk studie før godkendelse i USA. Det har betydet, at lanceringen er udskudt til første halvår 1998 fra 1997.
Det svagt faldende salg af insulinprodukter i USA på tre pct. i første halvår var som forventet, og indikerer ifølge Sydbank ikke noget tab af markedsandele. Hovedkonkurrenten Eli Lilly registrerede selv et fladt salg i USA i samme periode.
Desuden er der tilsyneladende kommet gang i salget af industrielle enzymer i andet kvartal efter et sløvt første kvartal, og det ser Brian Kirk også som et positivt element.
På negativsiden tæller Novo Nordisks lidt kryptiske udmelding om en forventning om et lavere salg i 1997, der vil blive opvejet af gunstige valutaeffekter, og dermed fastholdes forventningen om en stigning i det primære driftsresultat på mindst 15 pct.
Sydbank ser ikke denne udmelding som noget positivt, da den kan give bange anelser om den mere langsigtede udvikling i salget. Brian Kirk kalder Novo Nordisks formulering i regnskabet for &quot;problematisk&quot;.
Opjusteringen af Sydbanks anbefaling ser netop på de mere langsigtede vækstmuligheder for Novo Nordisk. Det skyldes bl.a., at en ny definition af, hvornår man har diabetes fra den amerikanske diabetes-sammenslutning, ADA, kan øge fokus på sygdommen i USA og dermed påvirke salget i opadgående retning.
I slutningen af 1998 vil Novo Nordisk tilmed komme på markedet med sit pilleprodukt, kaldet NovoNorm, til Type 2 diabetikere. Det forventer Sydbank og Brian Kirk også vil bidrage positivt til salget af Novo Nordisks diabetesprodukter.
En akkumuler-anbefaling fra Sydbank betyder, at aktien vil klare sig på niveau med eller bedre end markedet.
- Søren Linding Jakobsen (+45) 33 96 96 53.
(c) Reuters Limited 1997.
