ERHVERVSSTYRELSE BESTEMMER IKKE PHØNIX-FRIST - KF.

KØBENHAVN, 19 februar (Reuter) - Erhvervs-&amp; Selskabsstyrelsen bestemmer ikke, hvor lang frist, der skal gælde for de selskaber, der har budt på Phønix Contractors. Det siger afdelingschef Erik Bruun Hansen fra Københavns Fondsbørs til Reuters Finans onsdag.
- Så vidt jeg kender til det her område, er det en overraskelse, hvis Erhvervs-&amp; Selskabsstyrelsen har noget med det her at gøre, siger Erik Bruun Hansen.
Erhvervs-&amp; Selskabstyrelsen har ifølge Ritzaus Bureau (RB) forlænget fristen.
I sidste uge gav Fondsbørsen og Fondsrådet ellers tilladelse til, at fristen for at byde på Phønix blev sat til den 27. februar. Men ifølge Ritzaus Bureau har Erhvervs-&amp; Selskabsstyrelsen forlænget fristen til den 7. marts.
Hvad der sker, hvis en af de tre firmaer, der i forvejen har budt på Phønix, forhøjer deres bud, tør Erik Bruun Hansen ikke sige.
Men han udelukker ikke, at fristen kan sættes til mindre end de fire uger, der er gældende lov for nye købstilbud.
- Jeg vil ikke afvise, at Fondsrådet kan give en kortere frist, fordi hovedelementerne i budet er kendte, og kun prisen er ny, siger han.
De tre virksomheder, der har budt på Phønix, er Superfos, Marius Pedersen og norske Rieber &amp; Søn.
- Morten Bonde Pedersen (+45) 33 96 96 51.
(c) Reuters Limited 1997.
