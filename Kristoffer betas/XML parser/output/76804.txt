OVERSKUDSGRAD SKAL OP PÅ 20 PCT - NOVO-DIREKTØR.

KØBENHAVN, 10 oktober (Reuter) - Novo Nordisk-koncernens overskudsgrad skal op på 20 pct. fra de seneste fem års 15-16 pct. Det siger viceadm. direktør Kurt Anker Nielsen fra Novo Nordisk til Reuters Finans.
- Vi ser gerne, at overskudsgraden når op på 20 pct. Det er vores første mål, siger Kurt Anker Nielsen, der ikke vil kommentere forlydender i aktiekredse om, at det er Novo Nordisks ønske, at det allerede skal ske i 1998.
- Jeg ved ikke, hvor de har 1998 fra, siger Novo-direktøren.
Novo Nordisk annoncerede torsdag, at ni måneders analysearbejde af koncernens stabs-og servicefunktioner nu fører til besparelser, der i løbet af de næste to år skal reducere omkostningerne til disse områder med 400 mio. kr. fra de nuværende 2,5 mia. kr.
Men det betyder langt fra, at sparerunden vil føre til en forøgelse af overskudsgraden på to års sigt, der forholdsmæssigt svarer til de annoncerede besparelser, pointerer Kurt Anker Nielsen. En del af de frigjorte ressourcer vil nemlig blive overført til andre dele af virksomheden.
- Det vigtige for os er, at vi på længere sigt kan leve op til vores økonomiske målsætninger, som er relativt ambitiøse. Og i den udstrækning det betyder, at vi er nødt til at gå ind i nye projekter for at leve op til det, så vil vi gøre det. På den måde vil vi bruge nogle midler offensivt indenfor forskning og udvikling, og andre på opbygning af egen organisation, hvor vi endnu ikke er repræsenteret, og hvor vi har mulighed for at komme før eksempelvis Eli Lilly, undert et andet job i andre dele af koncernen. Der er i den anledning ikke hensat ekstraordinære midler til førtidspensioner eller fratrædelsesgodtgørelser.
- Jeg kan ikke udelukke, at der vil komme en engangsomkostning i år. Men hvis der kommer en, vil den ikke være af en sådan størrelsesorden, at det ændrer på vores resultatforventninger for i år, slår Kurt Anker Nielsen fast.
Han tilføjer, at Novo Nordisk på nuværende tidspunkt ikke er klar over, i hvor stor udstrækning de implicerede medarbejdere er interesserede i et andet arbejde indenfor koncernen. Det udgør et betragteligt usikkerhedsmoment i spørgsmålet om en eventuel engangsomkostninger i 1996.
Spørgsmålet vil senest være afgjort ved fremlæggelse af årsregnskabsmeddelelse medio marts 1997.
Novo Nordisk forventer, at både resultatet af den primære indtjening og resultatet før skat for 1996 vil stige med 10-15 pct. i forhold til 1995. Novo Nordisk havde sidste år et overskud af den primære drift på 2.078 mio. kr. og et overskud før skat på 2.156 mio. kr. Omsætningen var 13.723 mio. kr. (/slj).
(c) Reuters Limited 1996.
