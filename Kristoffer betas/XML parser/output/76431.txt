IKKE UDSIGT TIL STIGENDE INFLATION, TVÆRTIMOD - AE.

KØBENHAVN, 20 september (Reuter) - Hos Arbejderbevægelsens Erhvervsråd (AE) forventer man ikke at inflationen er på vej op, fremgår det at en kommentar til fredagens inflationstal fra Danmarks Statistik. De viste, at forbrugerpriserne i august var steget med 2,4 pct. på årsbasis.
- Det ser ud som forventet, og der er egentlig ikke så meget mere at sige til det. Tallene indikerer ikke en øget inflation - nærmest tværtimod, siger cheføkonom Kåre Clemmesen fra AE til Reuters Finans fredag.
I forhold til juli måned var der tale om en lille stigning i forbrugerpriserne på 0,2 pct.
- Priserne er lidt højere i august, som følge af sommerudsalget, hvilket ikke er unormalt. Så alt tyder på, at vi igen falder til en årsstigningstakt på 2,0 - 2,1 i september, fortsætter han. (/jnu).
(c) Reuters Limited 1996.
