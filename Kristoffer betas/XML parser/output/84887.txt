Stort marked for Phonic Ears FM-teknologi - Kolind.

KØBENHAVN, 18 juni (Reuter) - Der er store og uopdyrkede muligheder for at ekspandere inden for trådløse kommunikationssystemer ved brug af FM-teknologi, vurderer William Demant Holdings adm. direktør Lars Kolind over for Reuters Finans.
- Der er et stort marked. I takt med at hørehæmmede børn og unge i højere grad bliver integreret i den almindelige skolegang, bliver der mere og mere brug for et enkelt trådløst kommunikationssystem mellem lærer og elev, siger Lars Kolind.
Den vurdering kommer efter, at den danske høreapparatkoncern onsdag har meddelt, at en af pionererne inden for udvikling af trådløse FM systemer, Phonic Ear Holding Inc., er blevet indlemmet i William Demant Holding, det tidligere Oticon. Phonic Ear Holding Inc., som siden 1995 har indgået i en strategisk alliance med Oticon, har på verdensplan en væsentlig markedsandel for trådløse hjælpemidler til hørehæmmede.
Lars Kolind opfatter købet af Phonic Ear Holding Inc. som et meget naturligt, fordi parterne de seneste to år har været i en strategisk alliance.
Ydermere bibringer Phonic Ear ny og brugbar ekspertise til den danske koncern.
- Alle vores virksomheder i gruppen drejer sig om kommunikation mellem mennesker på kort afstand. Så vi manglede i gruppen en virksomhed, der kunne FM-teknologi, der er vigtig, idet den giver mulighed for selektivt at kunne kommunikere med en anden person. Derfor passer den godt til, hvad vi i øvrigt kan, og det er en teknologi, der har manglet i vores portefølje, vurderer Lars Kolind.
(c) Reuters Limited 1997.
