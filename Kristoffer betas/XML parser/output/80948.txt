EGNE AKTIER KAN AFGØRE PHØNIX-KAMP - PHØNIX FMD.

KØBENHAVN, 3 marts (Reuter) - Phønix Contractors&apos; beholdning af egne aktier får stadig større betydning i det sydjyske asfaltdrama. Bestyrelsen for Phønix er nemlig villig til at kaste aktieposten ind i kampen, hvis det kan føre til en afslutning. Aktierne vil dog ikke blive brugt til at blokere for en af parterne. Det siger bestyrelsesformand Henry Petersen mandag.
- Vi hverken kan eller skal bruge dem til at blokere med. Så varetager vi ikke aktionærernes interesser. Men hvis tilbuddene er lige, kunne det da godt være, at vi ville gøre det, siger Henry Petersen til Reuters Finans.
Phønix&apos; bestyrelse valgte i sidste uge side til fordel for norske Rieber &amp; Søn, da Superfos meddelte, at de ikke vil forhøje deres tilbud. Nordmændene havde på det tidspunkt det højeste tilbud og honorerede tilmed en stor del af de mere bløde krav som beskæftigelse og bevarelse af Phønix som et selvstændigt selskab.
Lørdag kom Icopal på banen med et markant højere tilbud, hvilket nu har fået bestyrelsen til at nedtone signalerne. Bestyrelsen foretrækker dog fortsat nordmændene, hvis de matcher Icopals højere pris.
Rieber &amp; Søn formodes allerede nu at have sikret sig op mod 20 pct. af stemmerne gennem aktieopkøb til nordmændenes tilbudspris. Ved at lægge Phønix&apos;s egen aktiebeholdning, der repræsenterer godt 10 pct. af stemmerne, oveni, er der ikke langt op til de 33 1/3 pct., der kan blokere for en Icopal-overtagelse.
- Vi er sat til at varetage både aktionærer og medarbejderes interesser. Aktionærernes interesser varetager vi dog ved at få en handel igennem til højeste pris, og derfor kan vi ikke sige, at vi vil sælge til et lavere tilbud, siger Henry Petersen.
Men hvis tilbuddene er stort set ens, og salget af aktieposten kan bringe en ende på den usikre situation, vil Henry Petersen ikke tøve.
- Det er den sidste udvej for at få tingene til at hænge sammen. Hvis det er det, der kan give det endelige udslag, vil det blive brugt, siger han.
Han vurderer tillige, at Icopals købstilbud godt kan blive blokeret uden hjælp fra Phønix&apos; beholdning af egne aktier.
- Nu har Icopal jo meddelt, at de går efter to trediedele af stemmerne, Hvis de holder fast i det, er der den mulighed, at Rieber &amp; Søn kan opnå lidt mere end en trediedel af stemmerne. Falder den betingelse væk, må Icopal vel trække deres tilbud tilbage, hvis de mener det, de siger, siger Henry Petersen.
Icopal har budt 790 kr. for hver A-aktie og 710 kr. for hver C-aktie i Phønix, svarende til en samlet købspris på ca. 876 mio. kr. mod Riebers hhv. 740 kr. og 665 kr. eller ca. 820 mio. kr.
- Søren Linding Jakobsen (+45) 33 96 96 53.
(c) Reuters Limited 1997.
