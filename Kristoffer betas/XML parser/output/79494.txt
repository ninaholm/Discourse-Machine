PHØNIX ER INTERESSANT MEN FOR DYR - ICOPAL.

KØBENHAVN, 28 januar (Reuter) - Selvom vej-delen af det ombejlede Phønix Contractors er interessant for entreprenør-selskabet Icopal, er prisen på Phønix for høj, mener Icopals adm. direktør, Hans C. Andreasen.
- Vi synes Phønix er rigelig dyr allerede, siger Hans C. Andreasen til Reuters Finans. Han henviser til, at Phønix-bestyrelsen nu afventer andre købstilbud på virksomheden, og således forventer bedre bud end det, som norske Rieber &amp; Søn har givet.
- Men nu må vi se, hvad der sker, siger han i samme åndedrag.
Rieber &amp; Søn har budt 650 kr. for A-aktierne i Phønix og 585 kr. for C-aktierne.
Icopals koncernchef lægger ikke skjul på, at specielt asfalt-delen af Phønix kan være interessant for Icopal.
- Vej-delen er meget interssant - men dyr. Og på tagpap-området ønsker vi ikke at udvide vores aktiviteter i Danmark, siger han.
Ifølge Hans C. Andreasen vil det nemlig resultere i en monopollignende tilstand for Icopal på tagpap-området, hvilket ikke er gavnligt for hverken markedet eller virksomheden.
Derimod er det hans opfattelse at den danske asfaltbranche vil have godt af den restrukturering og rationalisering, som et opkøb af Phønix medfører.
Hans C. Andreasen vil således ikke afvise, at det kunne være interessant for Icopal at byde på asfalt-delen af Phønix, hvis det blev aktuelt med en opsplitning af koncernen, men han understreger samtidig, at det ikke er aktuelt.
Phønix&apos; C-aktier handler tirsdag middag i kurs 590, mens A-aktien er blevet handlet til kurs 660. (/pbt).
(c) Reuters Limited 1997.
