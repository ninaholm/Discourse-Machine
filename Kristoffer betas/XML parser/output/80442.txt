JYSKE BANK-RES SVAGT LAVERE END SET AF ANALYTIKERE.

KØBENHAVN, 20 februar (Reuter) - Landets fjerdestørste pengeinstitut, Jyske Bank, fik i 1996 et ordinært overskud før skat på 993 mio. kr., hvilket er en anelse lavere end seks bank-analytikere på forhånd havde forventet. I gennemsnit spåede de et ordinært overskud på 1.034 mio. kr.
Basisindtjeningen - defineret som ordinært resultat før skat og kursreguleringer på værdipapirer - blev i 1996 på 657 mio. kr., og dermed levede Jyske Bank op til sin egen prognose om en basisindtjening på mellem 650 og 750 mio. kr. I 1997 forventer Jyske Bank en basisindtjening på mellem 600 og 750 mio. kr.
- Resultatet lever fuldt ud op til vores forventninger og må på baggrund af øget konkurrence, lavere renteniveau og en forsigtig fondspolitik karakteriseres som meget tilfredsstillende, skriver ledelsen i regnskabet.
Jyske Bank hensatte og afskrev sidste år 346 mio. kr. på kunder, hvilket er godt en tredjedel mere end analytikerne på forhånd havde ventet. Til gengæld stemte bankens kursreguleringer på værdipapirer og valuta helt overens med analytikernes spådom. Jyske Bank tjente sidste år 406 mio. kr. på kursreguleringer.
Bankens indtjening på nettorente og - gebyrer faldt sidste år med ca. 45 mio. kr. til 2.205 mio. på trods af en fremgang i gebyr og provisioner på 23 pct. til 468 mio. Indtjeningen på renter faldt derimod ca. 140 mio. kr.
- Den primære baggrund er et faldende afkast af Jyske Banks likviditetsoverskud som følge af den faldende rente og den valgte lavere risikoprofil. Stigende konkurrence betyder indsnævring af rentemarginalen på kundeforretninger, mens stigende forretningsomfang har betydet, at nettorenteindtjeningen på kundeforretninger er fastholdt, skriver Jyske Bank.
Rentemarginalen faldt sidste år med ca. 0,7 pct.point til 3,52 pct.
Analytikerne havde forventet, at Jyske Bank havde været i stand til at fastholde indtjeningen på nettorenter og - gebyrer på niveauet fra 1995.
Jyske Banks omkostninger steg sidste år med ca. fem pct. til 1.528 mio. kr., mens analytikerne havde forventet en noget lavere stigning. Ifølge banken er der i 1996 blevet afholdt en række omkostninger af engangskarakterer.
Jyske Bank fik i 1996 vendt kursreguleringer på kapitalinteresser til et overskud, efter at banken i 1995 havde kurstab på kapitalinteresser på ca. 150 mio. kr. Sidste år blev det til et plus på ca. 64 mio. kr.
- Gevinsten vedrører primært kapitalandele i Wessel og Vett, skriver Jyske Bank.
Bestyrelsen foreslår i regnskabet, at udbyttet hæves til 10 kr. fra otte kr. i 1995.
- Eva Elgaard Pedersen (+45) 33 96 96 57.
(c) Reuters Limited 1997.
