Amtsspar Fyn anbefaler Incentive til kurs 325.

KØBENHAVN, 22 april (Reuter) - Amtssparekassen Fyn har set sig varm på Incentive, som får speciel omtale i seneste nummer af bankens publikation Impuls. Banken anbefaler industriaktien på det nuværende kursleje 325, fremgår det.
- Amtssparekassen anbefaler at købe på ca. kurs 325, idet vi anser det nedadgående kurspotentiale for at være begrænset, skriver bankens analytikere.
Det primære resultat i 1996 udgjorde før salg af en ejerandel i Sonofon 85 mio. kr., men selskabet forventer, at overskuddet fordobles på tre år. Amtssparekassen vurderer, at aktien på den baggrund er lavt prissat i forhold til resten af markedet.
Det aktuelle kursleje afspejler derfor ifølge banken en vis skepsis for de fremlagte planer.
Incentive lukkede mandag i kurs 330.
- Søren Linding Jakobsen (+45) 33 96 96 53.
(c) Reuters Limited 1997.
