Fredgaard ser salg på 1,2 mia i år 2000 - adm dir.

KØBENHAVN, 23 maj (Reuter) - Fredgaard koncernen venter at øge selskabets markedsandel til 13 pct. i år 2000 fra de nuværende 10 pct. Og markedsandelen skal tages fra de kæde-uafhængige forhandlere. Det sagde selskabets adm. direktør Michale Kjær fredag på et investor-og analytikermøde.
- Vi venter, at vores markedsandel i år 2000 vil udgøre ca. 13 pct. af det samlede marked, svarende til en omsætning på godt 1,2 - 1,3 mia. kr., målt på nuværende priser, sagde Michael Kjær til Reuters Finans.
Fredgaard havde i regnskabsåret 1995/96 en omsætning på 812,2 mio. kr.
Michael Kjær venter, at væksten inden for branchen vil være minimal i de kommende år, og at markedsandele derfor skal tages fra de uafhængige forretninger, som ikke står så stærkt pp grund af deres begrænsede volumen og markedsføringsapparat, eller gennem akkvisitioner.
Fredgaard koncernen består i øjeblikket af 31 Fredgaard butikker, 7 Superradio butikker og 3 Kenwood butikker.
Koncernen har således planer om, at oprette nye Fredgaard butikker i Horsens/Vejle, Kolding, Odense, Næstved, Slagelse, Holbæk, Silkeborg, Nykøbing F, Helsingør og Køge.
- Det er vores plan, at være landsdækkende og derefter kan det måske komme påtale, at ekspandere til udlandet. Her tænker jeg mest på Norge og Sverige. Men vi har ingen aktuelle planer om, at etablere os i udlandet, sagde Michael Kjær.
Fredgaard offentliggjorde torsdag sit halvårsregnskab for 1. halvår 1996/97, som viste et fald i resultatet før skat på ca. 36 pct. til 26,1 mio. kr. mod 40,9 mio. kr. i samme periode året før.
For hele året ventes et resultat før skat på niveau med 55 mio. kr. I 1995/96 fik koncernen et overskud på 59,6 mio. kr.
- Jørn Nurkka (+45) 33 96 96 55.
(c) Reuters Limited 1997.
