KUN FÅ OVERRASKELSER I BG-REGNSKAB - ANALYTIKER.

KØBENHAVN, 24 februar (Reuter) - Det var småt med overraskelserne i BG Banks årsregnskab for 1996, der blev offentliggjort mandag, mener en analytiker. Men han bemærker, at højere skat og lidt større ekstraordinære udgifter trak ned i resultatet hos BG Bank, og derfor er nettoresultatet lidt lavere end forventet, mener bankanalytikeren, der ønsker at være anonym.
- Der var ikke de store overraskelser i regnskabet, men nettoresultatet var lidt lavere, end vi havde regnet med - både på grund af ekstraordinære udgifter og en lidt højere skatteprocent, siger analytikeren.
Nettoresultatet faldt til 1.407 mio. kr. i 1996 fra 1.688 mio. kr. i 1995, fremgår det af regnskabet, som banken offentliggjorde mandag.
- Det er selvfølgelig umiddelbart meget flot, at netto renteindtægterne stiger i forhold til sidste år, men baggrunden er i høj grad deres investeringer i højtforrentede obligationer, siger analytikeren.
Netto renteindtægterne steg tre pct. i 1996 til 4.591 mio. kr.
(c) Reuters Limited 1997.
