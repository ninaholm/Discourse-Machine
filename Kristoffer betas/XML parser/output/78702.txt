MARGINALT FALD I NOVEMBER-LEDIGHED - ØKONOMER.

KØBENHAVN, 3 januar (Reuter) - Den relative ledighed i november ventes at ligge uændret på 8,3 pct. i forhold til oktobers ledighed på 8,3 pct., mens det gennemsnitlige antal registrerede ledige danskere ventes at være faldet marginalt til 231.200 fra 233.100.
Det viser gennemsnittet af de svar, som Reuters Finans har indhentet blandt ni bankøkonomer forud for Danmarks Statistik&apos;s offentliggørelse af november måneds arbejdsløshed mandag den 6. januar.
Økonomerne er stort set enige om baggrunden for udviklingen i ledighedstallet.
- Vi venter ikke væsentlige bidrag fra aktiverings-og orlovsordningerne, men ser en marginal stigning i den egentlige beskæftigelse, og dermed en fortsættelse af de sidste måneders tendens, siger økonom John Madsen fra Nykredit Bank.
Sydbank er enige med Nykredits forventninger om en neutral effekt fra orlovs-og aktiveringsordningerne. Af Sydbanks seneste markedskommentar fremgår det endvidere, at banken forventer, at den moderat stigende aktivitet herhjemme vil medføre flere reelle nye jobs i erhvervslivet de kommende måneder.
Cheføkonom Thomas Thygesen fra Svenska Handelsbanken deler Sydbanks optimisme.
- Vi ser et fald i ledigheden til under 8,0 pct. i 1997 som det kommende års store positive overraskelse, siger Thomas Thygesen. (/clm).
(c) Reuters Limited 1997.
