Efterlønsstramning kan give a-kasse boom - DA.

KØBENHAVN, 1 maj (Reuter) - Flere medlemmer hos a-kasserne er den mest sandsynlige følge, hvis regeringen strammer betingelserne for at gå på efterløn, skriver Dansk Arbejdsgiverforening (DA) i sit nyhedsbrev Agenda.
- Erfaringerne fra sidste gang, man politisk valgte at skærpe adgangen til at få efterløn, peger entydigt i retning af et boom i indmeldinger til a-kasserne, skriver DA.
Foreningen henviser til, at a-kasserne modtog 125.000 indmeldinger, da kravene til at få efterløn sidst blev skærpet i 1992.
Dengang blev betingelserne for at gå på efterløn skærpet fra 10 til 20 års medlemsskab af en a-kasse. Og i den seneste uge har Socialdemokratiets folketingsmedlemmer diskuteret at hæve grænsen til 25 år.
Den tanke afviste statsministeren dog kategorisk på sit pressemøde efter det ugentlige ministermøde tirsdag.
- Regeringen har ingen planer i den retning, sagde han.
Til gengæld har regeringen med sin brochure &quot;Danmark 2005&quot; varslet bedre muligheder for, at seniormedarbejdere kan trække sig gradvist tilbage fra arbejdsmarkedet.
- Morten Bonde Pedersen (+45) 33 96 96 51.
(c) Reuters Limited 1997.
