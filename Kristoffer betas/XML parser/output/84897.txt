Radiometer ændrer organisation pga konkurrence.

KØBENHAVN, 18 juni (Reuter) - Bestyrelsen for Radiometer har besluttet at ændre selskabets organisation på grund af en skærpet konkurrencesituation, oplyser selskabet i en meddelelse til Fondsbørsen onsdag.
- De seneste års skærpelse af konkurrencesituationen for medicotekniske produkter har nu forøget behovet for koordinering imellem alle led i værdikæden fra udviklingslaboratoriet til detailsalg og vedligehold af den installerede base af instrumenter, skriver bestyrelsen i meddelelsen.
Den hidtidige organisation var opbygget som en matrix, hvor produktselskaber med hver sit forretningsområde med reference til koncernchefen stod for al forskning og udvikling, produktion, marketing og engrossalg, mens alle koncernens salgsselskaber rapporterede til salgsdirektøren med reference til koncernchefen.
Den nye beslutning betyder, at salgsselskaberne lægges ind under de tilsvarende produktionsselskaber.
- Den nye organisation, som etableres pr. 1. juli 1997 med regnskabsmæssig effekt fra 1. maj, består af delkoncernerne Medicoteknisk gruppe og gruppen for tekniske og videnskabelige instrumenter, hedder det i meddelelsen.
(c) Reuters Limited 1997.
