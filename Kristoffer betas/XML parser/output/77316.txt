OPSVING I EKSPORT SIKRER BALANCEOVERSKUD - NYKREDIT.

KØBENHAVN, 5 november (Reuter) - Det generelle opsving sikrer et overskud på betalingsbalancen i år, vurderer økonom John Madsen i en kommentar til handels-og betalingsbalancen i august, som Danmarks Statistik offentliggjorde tirsdag.
- Det er vores vurdering, at de seneste måneders generelle opsving i vare-og tjenesteeksporten kombineret med en lavere vækst i de importtunge investeringer i forhold til sidste år vil sikre et overskud på betalingsbalancens løbende poster i år på 10,0 mia. kr., skriver John Madsen i kommentaren.
Tallene fra Danmarks Statistik afslørede, at betalingsbalancen viste et plus på 2,0 mia. kr. i august, mens handelsbalancen i faktiske tal eksklusiv skibe viste et plus på 2.839 mio. kr.
- De seneste måneder har vist et væsentligt højere samhandelsniveau end i fjor. Det akkummullerede sæsonkorrigerede overskud for perioden januar til august 1996 kan således på nuværende tidspukt opgøres til 21,9 mia. kr., hvilket ligger ca. 2,8 mia. kr. over niveauet i samme periode i fjor, heddet det i kommentaren.
Han henviser til, at eksporten i 1996 under et ligger væsentligt over niveauet sidste år med en fremgang på 1,8 pct., mens importen kun er forøget marginalt med 0,2 pct.
Det er netop de seneste måneders fremgang i eksporten, der har fået Nykredit Bank til at opjustere forventningerne til væksten i BNP i år. Nykredit Bank venter nu en vækst på 2,0 pct. mod en tidligere forventning på 1,4 pct. (/olm).
(c) Reuters Limited 1996.
