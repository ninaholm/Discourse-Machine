FUSION AF UNIBANK OG NORDBANKEN UNATURLIG - SALOMON.

KØBENHAVN, 10 februar (Reuter) - En fusion mellem den svenske Nordbanken og danske Unibank, som medier og markedsdeltagere har talt om, forekommer at være unaturlig, mener bankanalytikere fra den amerikanske investeringsbank Salomon Brothers.
- Vi betragter spekulationerne om en fusion mellem Nordbanken og Unibank som værende unaturlig, hedder det i en ny analyse af den nordiske banksektor.
Analytikerne mener, at en økonomisk konsolidering på hjemmemarkedet er tvingende nødvendigt først for de svenske banker.
Salomon Brothers har beholdt sine hold-anbefalinger på Den Danske Bank, Unibank og BG Bank, mens der er købsanbefaling på Nordbanken.
Analysen forudser, at indtjeningen pr. aktie (EPS) i Den Danske Bank er faldet til 53,1 kr. i 1996, og at den falder yderligere i år til 49,7 kr. I 1995 var den 68,6 kr. Prognosen for EPS i Unibank er 36,7 kr. i 1996 og 35,4 kr. i år, mens de tilsvarende tal for BG Bank er 48,0 kr. og 41,6 kr.
Analytikerne hos Salomon Brothers er mest lun på Den Danske Bank, fremgår det.
- Vi anbefaler fortsat Den Danske Bank som en af de stærkeste banker i regionen, skriver analytikerne, der på sigt ser et potentiale i bankens aktier. Blandt andet fordi overlapningerne i bankens to forsikringsselskaber, Danica og Danske Liv &amp; Pension, ventes at blive reduceret.
- Ole Mikkelsen (+45) 33 96 96 54.
(c) Reuters Limited 1997.
