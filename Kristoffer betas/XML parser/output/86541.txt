VK vil ikke stramme privatforbruget - Fogh.

KØBENHAVN, 12 august (Reuter) - Venstre og Konservative har ingen planer om at skride ind mod privatforbruget. Derimod ønsker de to partier at begrænse det offentliges, som Nyrup-regeringen reelt har lempet for i det seneste år. Det siger Venstres politiske ordfører Anders Fogh Rasmussen.
- Det private forbrug er ikke for højt. Derimod er det offentlige forbrug i det seneste år steget med to pct., og det er en fordobling i forhold til det, som regeringen har sagt, og som var forudsætningen ved vedtagelsen af dette års finanslov. Det er en af grundene til, at mange ting i øjeblikket udvikler sig skævt, siger han.
Anders Fogh oplyser, at Venstre og Konservative vil offentliggøre deres fælles finanslovsudspil omkring midten af september.
- Men jeg afslører ingen stor hemmelighed ved at sige, at vores udspil vil få nogenlunde samme skabelon som de senere års VK-udspil. Nogen spørger os, hvorfor vi ikke kommer med noget nyt, men hvorfor skal vi ændre på en rigtig politik, siger Anders Fogh med et retorisk spørgsmål.
I fjor foreslog Venstre i sit udspil besparelser for 27,1 mia. kr., og udgiftskrævende forslag for 15 mia. kr., således at statens nettobesparelser ville blive 12 mia.kr.
- Vores forslag i år vil nedbringe statens DAU-underskud med mindst 10 mia. kr., lover Venstres ordfører.
- Erik Matzen (+45) 33 96 96 51.
(c) Reuters Limited 1997.
