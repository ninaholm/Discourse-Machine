Forskningsminister kommer med nyt tele-oplæg - RB.

KØBENHAVN, 17 marts (Reuter) - Det er endnu uvist, hvordan den endelige teleliberalisering kommer til at ske i Danmark. Forskningsminister Jytte Hilden (S) er nu kommet med et nyt oplæg til partiernes tele-ordførere, hvor hun delvist åbner op for, at Tele Danmark kan få en større avance på udlejning af telefonnettet til konkurrerende teleselskaber. Det skriver Ritzaus Bureau (RB) mandag.
Oplægget skal diskuteres på onsdag. Ministerens lovforslag om teleliberaliseringen skabte i ugens løb panik hos Tele Danmark.
Her forudså man, at lovforslaget kunne resultere i milliardtab og fyring af op til 3.000 ansatte, hvis det ikke blev ændret. Det er lovforslagets afsnit om, hvad der må tjenes på udlejningen af nettet, Tele Danmark protesterer imod. Jytte Hilden vil give Tele Danmark en avance på 12 procent - selskabet vil have 20.
Det ser nu ud til, at forskningsministeren har lyttet til protesterne. I oplægget er der lagt op til, at Tele Danmarks avance kan sættes op, når selskabet mister markedsandele.
Men ministeren har valgt ikke at sætte noget tal på, så der står stadig 12 procent i lovforslaget. Teleområdet skal liberaliseres for at tilpasse sig EU. Liberaliseringen er en bunden opgave, som danskerne sagde ja til, da de stemte sig ind i Det Indre Marked ved folkeafstemningen i 1986.
- Redaktionen (+45) 33 96 96 56.
(c) Reuters Limited 1997.
