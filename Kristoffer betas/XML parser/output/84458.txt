Rederier tror på afskaffelse af EUs bananordning.

KØBENHAVN, 4 juni (Reuter) - Efter en afgørelse fra World Trade Organization (WTO) tror Danmarks Rederiforening nu på en afskaffelse af EUs importordning for bananer. WTO vurderer, at ordningen er i strid med organisationens regler. Rederiforeningen opfordrer derfor den danske regering til at kæmpe for en ophævelse af ordningen, der begrænser importen af bananer fra Sydamerika.
- Hvis den højeste internationale handelsorganisation finder ordningen ulovlig, bør den ophæves, siger underdirektør J. Fritz Hansen fra Rederiforeningen.
En ophævelse af ordningen er specielt til gavn for rederiet J. Lauritzen, der en af verdens førende operatører indenfor søtransport af letfordærvelige fødevarer. Lauritzen Reefers rådede således ved udgangen af 1996 over omkring 50 køleskibe.
Rederiforeningen skriver i et brev til fødevareminister Henrik Dam Kristensen, at tiden nu er moden til at overveje, hvordan man fra dansk side kan reetablere den frie import af bananer.
- Transport af bananer og andre fødevarer har traditionelt hørt til et af dansk skibsfarts nicheområder og er nu et marked, der med baggrund i den proteksionistiske EU-bananordning er blevet udsat for faldende importmængder og i konsekvens heraf faldende priser på fragtområdet, heddet det i Rederiforeningens henvendelse til Henrik Dam Kristensen.
Danmark var i sin tid stærkt medvirkende til indførelsen af bananordningen. Ordningen som blandt andet skulle medvirke til en større bananimport fra tidligere franske kolonier blev vedtaget med et snævert flertal i EU&apos;s ministerråd, hvor den daværende landbrugsminister Bjørn Westh&apos;s (S) stemme var afgørende. Specielt Tyskland var imod bananordningen.
- Stig Ørskov Pedersen (+45) 33 96 96 59.
(c) Reuters Limited 1997.
