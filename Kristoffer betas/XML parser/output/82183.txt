Presserunde - Erhverv onsdag 2 april.

Reuters står ikke inde for avisartiklernes nøjagtighed: 1) Medicin for omkring 75 mio. kr. havner hvert år på det sorte marked i Danmark, hvor det handles til op mod 20 gange indkøbsprisen på apoteket. Det drejer sig om nerve-og sovemedicin samt smertestillende midler som heroin og morfin. Praktiserende læge Stig Gerdes, Fredericia, har beregnet omfanget af den illegale medicinhandel ud fra de officielle lægemiddelstatistikker og kriminalpolitiets statistikker. Han vurderer, at den lægemiddelordinerede medicin forsyner en tredjedel af narkomarkedet, hvilket svarer til en årlig omsætning på 1,5 mia. kr. (JP E&amp;Ø s. 13)
2) Truslen om lukning hænger fortsat over Danyard og værftets 2.200 hårdt pressede medarbejdere, selv om ejeren, J. Lauritzen Holding, i går solgte 48 pct. af aktierne til den malaysiske børsmatador Amin Shah. En forudsætning for, at handlen falder på plads, er nemlig, at den malaysiske stat godkender aftalen. En betingelse for, at værftet kan få nye ordrer, er samtidig, at de ansatte på Danyard løber stærkere og produktiviteten forbedres yderligere. (JP E&amp;Ø s. 1 og 3, Børsen s. 1 og 2, Pol. s. 10)
3) I 1996 opnåede rederikoncernen DSB Rederi A/S et overskud på 387,5 mio. kr. mod et underskud på 51,2 mio. kr. året før, hvor rederiet havde et minus i de ekstraordinære poster på 432 mio. kr. I 1996 havde DSB Rederi et underskud på de ekstraordinære poster på 59,6 mio. kr. Rederiet betegner resultatet for 1996 som tilfredsstillende. Det ordinære resultat steg i 1996 til 554,3 mio. kr. fra 533,5 mio. kr. i 1995. Omsætningen steg med næsten 2 mia. kr. til 4.593,2 mio. kr. (JP E&amp;Ø s. 2, Børsen s. 6, Pol. s. 12).
(c) Reuters Limited 1997.
