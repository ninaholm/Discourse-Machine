CRISPLANT VENTER USA-ORDRER INDEN 6 UGER - ADM DIR.

KØBENHAVN, 6 januar (Reuter) - Crisplant Industries forventer stadig at få del i ordrerne på levering af sorteringsanlæg til det amerikanske postvæsen. Det sagde selskabets nye adm. direktør, Torben Bjerre-Madsen på en telefonkonference mandag.
- Vi har i vores reviderede budget for 1996/97 indkalkuleret ordrer fra det amerikanske postvæsen, men ikke af en størrelse, der vil påvirke vores resultat nævneværdigt. Inden for de næste seks uger forventer vi at modtage de første ordrer fra USA, men vi tror ikke, at vi får ordren på samtlige anlæg, siger han.
I alt skal det amerikanske postvæsen bruge 286 nye sorteringsanlæg, der hver koster mellem to og tre mio. US-dollars, svarende til en samlet investeringsramme på 3,5-5,0 mia. kr.
- Indtil nu er vi den eneste af de tre, der har budt på anlæggene, som har kunnet leve op til det amerikanske postvæsens krav. Selv om de andre udbydere kommer op på samme kvalitetsniveau som os, så føler vi os overbeviste om, at vi vil få del i orderen, siger Torben Bjerre-Madsen.
Ifølge Torben Bjerre-Madsen er der dog en risiko for, at amerikanerne vil stille hele projektet i bero, hvis der ikke er andre end Crisplant, som kan honorere kravene.
Crisplant Industries fik i første kvartal af regnskabsåret 1996/97 et underskud på 31 mio. kr., mens forventer et beskedent overskud for hele 1996/97. I 1995/96 måtte selskabet konstatere et underskud på 113 mio. kr. før skat. (/jnu).
(c) Reuters Limited 1997.
