Aktieomsætning steg 12 pct i juli md/md - KF.

KØBENHAVN, 11 august (Reuter) - Selv om mange danske aktiehandlere holdt ferie i juli, så løb de tilbageværende ekstra stærkt. Aktieomsætningen steg nemlig 12 pct. i juli i forhold til måneden før, oplyser Københavns Fondsbørs (KF).
- Aktieomsætningen nåede op på 31,8 mia. kr. i kursværdi, svarende til en stigning på 108 pct. i forhold til juli 1996 og på 12 pct. i forhold til juni i år. Der blev i gennemsnit handlet aktier for 1,4 mia. kr. pr. børsdag, hvilket var på niveau med foregående måned, skriver Københavns Fondsbørs i en pressemeddelelse.
(c) Reuters Limited 1997.
