FLS&apos; Fuller Engineering styrker ledelse - FLS.

KØBENHAVN, 19 marts (Reuter) - F. L. Smidth-Fuller Engineering Gruppen (FFE) styrker sin ledelse med udnævnelse af to nye direktører. Det fremgår af en meddelelse til Fondsbørsen onsdag.
- Det er besluttet, at adm. direktør Palle O. Jørgensen, F. L. Smidth &amp; Co. og adm. direktør Ib Jacobsen, Fuller, pr. 1. april udtræder af den daglige ledelse af de to virksomheder for fremover at hellige sig opgaven som sideordnede direktører i FFE, skriver FLS.
Samtidig er direktør Søren Iversen udpeget til at efterfølge Palle O. Jørgensen som adm. direktør for F. L. Smidth &amp; Co., og direktør Kai Lyngsøe er udnævnt til at efterfølge Ib Jacobsen som adm. direktør for Fuller. De tiltræder begge den 1. april, oplyser FLS.
Ændringerne har rod i den massive vækst, som FFE har gennemgået siden sin dannelse i 1989. Således er omsætningen firdoblet i perioden, resultatet før skat otte doblet og antallet af virksomheder steget til 50 i 1996 fra syv i 1989.
- Søren Linding Jakobsen (+45) 33 96 96 53.
(c) Reuters Limited 1997.
