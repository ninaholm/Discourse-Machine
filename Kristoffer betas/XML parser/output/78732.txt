11 SELSKABER STRAFFET AF STORE INVESTORER I 96 - MM.

KØBENHAVN, 6 januar (Reuter) - Specielt 11 selskaber blev i 1996 straffet af de institutionelle investorer, der solgte ud af deres aktiebeholdninger, fremgår det af en opgørelse i Ugebrevet Mandag Morgen.
Det drejer sig om Andersen &amp; Martini, A.O. Johansen, D/S Norden, D/S Torm, Denka Møbler, Harboe Bryggerierne, Horn Belysning, Randers Reb, Sydbank, ISS og Junckers Industrier.
Mandag Morgens opgørelse bygger på de meddelelser om ændringer af ejerandele, som de institutionelle investorer har sendt til Københavns Fondsbørs i løbet af 1996.
- Investorerne giver kun undtagelsesvis offentligheden indblik i, hvad der er baggrunden for deres aktiesalg. Men i disse tilfælde har de økonomiske resultateter været så dårlige, at det må formodes at være en væsentlig del af forklaringen på, at de professionelle investorer nu helt eller delvist har vendt de pågældende selskaber ryggen, konkluderer Mandag Morgen.
Ugebrevets gennemgang viser også, at de institutionelle investorer har solgt ud af aktierne i 27 virksomheder, mens der er købt op i 35. Der har dog i realiteten været flere ejerændringer, der har holdt sig under femprocentsgrænsen.
Specielt Arbejdsmarkedets Tillægspension (ATP) har været aktiv både på købs-og salgssiden. ATP afviser, at der er tale om en ændret aktiestrategi.
- Der kan være mange forklaringer på, at vi sælger en større aktiepost. Men i et godt aktieår som 1996 er det selvfølgelig også lettere at komme af med de aktier, der har stået på salgslisten gennem længere tid, fordi vi f.eks. ikke har været helt tilfreds med den økonomiske udvikling i selskabet, siger ATPs fondschef, Birthe Werner til ugebrevet. (/uha).
(c) Reuters Limited 1997.
