Tryg-Balticas udbytte har fundet niveau - adm dir.

KØBENHAVN, 24 marts (Reuter) - Aktionærerne i forsikringskoncernen Tryg-Baltica kan i årene fremover se frem til et udbytte på niveau med det, der bliver udbetalt for 1996. Det fremgik på et pressemøde mandag hos Tryg-Baltica i anledning af aflæggelsen af regnskab for 1996.
- Det ligner det niveau. Men det er klart, at bestyrelsen skal tage det op år for år, sagde den afgående adm. koncern-direktør Alf Duch-Pedersen.
Tryg-Baltica vil for 1996 udbetale et udbytte på otte kr. per aktie svarende til 40 pct. af aktiekapitalen.
Koncernen fik i 1996 et overskud efter skat på 1.068 mio. kr. mod 1.060 mio. kr. Egenkapitalen udgjorde ultimo 1996 efter udbytte 6.814 mio. kr., og dermed overstiger Tryg-Baltica solvenskravet med ca. fire mia. kr.
- Eva Elgaard Pedersen (+45) 33 96 96 57.
(c) Reuters Limited 1997.
