MODERAT FORBRUGSUDVIKLING I SEP/OKT - INDOSUEZ.

KØBENHAVN, 9 december (Reuter) - Detailomsætningen i månederne september og oktober steg som ventet. Det vurderer den franske bank, Banque Indosuez, som ser tallene som en bekræftelse af en behersket udvikling i forbruget, der ikke belaster betalingsbalancen.
- Stigningen i salget af andre varer er en væsentlig årsag til, at importen af forbrugsvarer har vist fornyet vækst. Hvis man inddrager det faldende salg af personbiler, er det klart, at der ikke reelt er tale om stigninger i forbruget af varige forbrugsgoder og dermed belastning af handelsbalancen, skriver Indosuez.
Mængdeindekset for detailomsætningen steg i september-oktober med ca. 0,3 pct. i forhold til de samme to måneder sidste år.
Stigningen i detailhandelen mod de to foregående måneder var dog uensartet, da salget af fødevarer faldt, mens salget af forbrugsvarer steg.
Banque Indosuez anfører, at stigningen i afsætningen af varige forbrugsgoder er positivt påvirket af salgsforskydninger fra sommer til efterår i forbindelse med etableringen af nye lavprisvarehuse. (/slj).
(c) Reuters Limited 1996.
