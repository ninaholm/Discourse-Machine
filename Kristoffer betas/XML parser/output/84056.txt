Spar Nord anbefaler Satair op til kurs 175.

KØBENHAVN, 27 maj (Reuter) - Spar Nord anbefaler efter en gennemgang af Satair, der går på børsen i begyndelsen af juni, sine kunder at deltage i tegningen op til kurs 175.
- En rabat til markedet på introduktionstidspunktet på 25 pct. - svarende til en P/E på 14 vil efter vores opfattelse være en fair prisfastsættelse af aktien. Dette svarer ud fra vores estimater for 1997/98 til en kurs på 175, hvorfor vi anbefaler at deltage i tegningen op til kurs 175, skriver Spar Nord.
På lidt længere sigt vurderer de nordjyske aktieanalytikere, at flyreservedelsleverandøren vil være attraktiv som anlægsinvestering. Det er Spar Nords opfattelse, at Satair også i fremtiden vil være blandt de førende aktører på markedet for flyreservedele, fremgår det.
Spar Nord forventer ydermere, at den positive udvikling, selskabet hidtil har været inde i vil fortsætte i de kommende år. Det betyder en kraftig stigning i omsætningen samt en stigende overskudsgrad til et niveau omkring syv-otte pct., vurderes det.
Det giver ifølge Spar Nords estimater et overskud før skat for indeværende regnskabsår 1996/97 på 30 mio. kr. og på 38 mio. kr. for det efterfølgende år. I 1994/95 udgjorde overskuddet før skat 19,2 mio. kr.
Ved tegningen af 622.200 stk. aktier a 20 kr., der starter onsdag og lukker fredag, garanterer emissionsbankerne, Unibank og Amagerbanken en minimumskurs på 140.
- Søren Linding Jakobsen (+45) 33 96 96 53.
(c) Reuters Limited 1997.
