HUSLEJER STEG 1,2 PCT FRA APR TIL OKT 96 - DS.

KØBENHAVN, 17 december (Reuter) - Resultatet af den halvårlige huslejeundersøgelse fra april til oktober 1996 viser en gennemsnitlig stigning i huslejerne på 1,2 pct. før fradrag af den udbetalte individuelle boligstøtte (boligsikring og boligydelse). Efter fradrag af boligstøtte er der for perioden april til oktober 1996 opgjort en gennemsnitlig stigning i huslejerne på 1,0 pct., oplyser Danmarks Statistik tirsdag.
Den udbetalte individuelle boligstøtte til lejeboliger er der for denne periode opgjort en stigning på 1,7 pct.
I det tilsvarende halvår fra april til oktober 1995 steg huslejerne med 0,4 pct. Efter fradrag af boligstøtte var stigningen på 0,1 pct.
For halvåret fra oktober 1995 til april 1996 steg huslejerne med 1,1 pct. Efter fradrag af boligstøtte var stigningen på 1,3 pct.
Der blev i oktober 1996 registreret en regulering af huslejen i forhold til april 1996 på ca. 30 pct. af lejlighederne.
For lejligheder med huslejeregulering var den gennemsnitlige stigning i huslejen på 2,0 pct.
For det tilsvarende halvår fra april til oktober 1995 var der en regulering af huslejen for 20 pct. af lejlighederne, som i gennemsnit havde en stigning i huslejen på 2,2 pct. I forbrugerprisindekset reguleres huslejeposten på grundlag af stigningen i huslejeren før fradrag af boligstøtte.
Den opgjorte stigning fra april til oktober 1996 på 1,2 pct. vil medføre en stigning på 0,2 pct. i det samlede forbrugerprisindeks for november 1996.
På samme tidspunkt sidste år bidrog huslejepostens indregning i forbrugerprisindekset med en stigning på 0,1 pct.
I nettoprisindekset indregnes stigningen i udgifterne i husleje efter fradrag af boligsstøtte. Den opgjorte stigning fra april til oktober 1996 på 1,0 pct. vil medføre en stigning på 0,2 pct. i det samlede nettoprisindeks for november 1996. På samme tidspunkt sidste år bidrog indregningen af huslejen efter fradrag af individuel boligstøtte med en stigning i det samlede nettoprisindeks på 0,02 pct. (/uha).
(c) Reuters Limited 1996.
