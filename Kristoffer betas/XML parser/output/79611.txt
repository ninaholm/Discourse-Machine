OVERRASKENDE PHØNIX-BUD FRA MARIUS P - ANALYTIKERE.

KØBENHAVN, 30 januar (Reuter) - &quot;Meget overraskende&quot; lyder analytikernes vurdering af det tilbud, som den fynske entreprenørvirksomhed, Marius Pedersen, netop har givet på Phønix Contractors.
Marius Pedersen har budt 710 kr. for A-aktierne i Phønix og 625 kr. for C-aktierne. Det er henholdsvis 10 og fem kr. mere, end Superfos tidligere på dagen bød.
- Jeg synes, Superfos&apos; bud var rigelig højt. Men det kunne forsvares med de rationaliseringsgevinster, Superfos kan opnå. Men den fordel har Marius Pedersen ikke. Så deres bud er meget overraskende, siger en analytiker.
En anden analytiker undrer sig over, at Marius Pedersens bud ikke er højere i forhold til Superfos bud.
- Det er svært at se, hvad Marius Pedersen vil få ud af sit bud. Det er nemt for Superfos at vende tilbage med et nyt tilbud, når marginalen ikke er højere, siger analytikeren.
Marius Pedersen er en virksomhed af en helt anden størrelse end både Superfos og Phønix. Således havde Marius Pedersen i 1995 en nettoomsætning på 497 mio. kr. mod Superfos&apos; 4.861 mio. kr. og Phønix&apos; 1.432 mio. kr.
Selskabets aktiviteter på vej-området er også yderst beskedne i forhold til både Superfos og Phønix.
Hvis det lykkes for Marius Pedersen at købe Phønix, der sidder på 20-25 pct. af vejmarkedet, vil Marius Pedersen blive næststørst på vej-området herhjemme, skriver den fynske virksomhed i sin meddelelse til Fondsbørsen. (/mbp).
(c) Reuters Limited 1997.
