SFs nej-sigere læser på EU-traktaten - RB.

KØBENHAVN, 19 juni (Reuter) - SFs EU-skeptikere er gået i tænkeboks. Der vil sandsynligvis gå nogle dage, før det står klart, om Amsterdam-traktaten kan få partiets nej-sigere til at ændre holdning, skriver Ritzaus Bureau (RB).
Nej-fløjen på tre ud af ni medlemmer i SFs forretningsudvalg har dekreteret læsepause. Først når traktaten er læst og vurderet, offentliggør de, hvordan de stiller sig.
Forretningsudvalgsmedlem og tidligere medlem af Folketinget Pernille Frahm stemte nej til Maastricht-traktaten med Edinburgh-undtagelserne, og hendes foreløbige indtryk af Amsterdam-traktaten er ikke særligt positivt. Hun fremhæver indtil nu kun en ting på plus-siden, nemlig traktatens bestemmelser om menneskerettigheder.
- Jeg kan se på de traktatudkast, der har ligget indtil nu, at de ikke er gået i den retning, jeg ville, siger Pernille Frahm til Ritzau.
Hun vil især fordybe sig i, hvordan de danske undtagelser står i den nye traktat.
- For mig er det ikke nok, at de formelt er opfyldt, hvis man reelt binder Danmark op på den politik, forbeholdene skulle gøre Danmark fri for. Det var en vigtig del af det nationale kompromis, at Danmark var friholdt for unionsmålsætningen på de fire områder, siger Pernille Frahm.
Et andet punkt på hendes tjek-liste er traktatens formuleringer af fleksibilitet.
- De formuleringer, jeg har set, opfylder ikke mine og SFs ønsker. De åbner for, at man kan lade fodslæberne bag sig og komme hurtigere fremad, hvis man vil det. Og så kan de forsinkede med en slags elastikeffekt på et tidspunkt med et svup komme ind i det, de andre har lavet, siger Pernille Frahm, der også vil se på, om der er hold i forlydender om, at miljøgarantien er forbedret i forhold til de gældende regler, og hvordan den ser ud i forhold til, hvad politikerne lovede i 1986.
Nana Bjerg, også forretningsudvalgsmedlem og en af SFs EU-modstandere, har heller ikke set traktaten endnu.
- Jeg vil se traktaten, før jeg siger noget. Der er alligevel kommet en del ændringer her til sidst, siger hun.
For Nana Bjerg er det vigtigt, hvordan det står til med demokratiet, de nationale parlamenters magt og miljøgarantien i den nye traktat. Desuden vil hun vurdere, om traktaten rummer en åbning over for Østeuropa.
Forretningsudvalgsmedlem Oluf Jørgensen, der har været talsmand for EU-modstanderne i SF, har som minimumskrav, at de fire forbehold er intakte, at miljøet er sikret, og at EU åbner for de central-og østeuropæiske lande.
Også han vil læse traktat-teksten, før han fortæller, hvad han mener.
- Ved en folkeafstemning skal vi kunne argumentere for, hvad vi mener. Ellers vil vi fremstå som lallende, siger Oluf Jørgensen til Morgenavisen Jyllands-Posten.
SF træffer først senere på året beslutning om partiets officielle anbefaling ved folkeafstemningen. Det sker formelt på et ekstraordinært landsmøde i begyndelsen af september. Inden da kommer forretningsudvalget og hovedbestyrelsen med sine indstillinger.
Det sker på møder i august.
Formand Holger K. Nielsen sagde onsdag, at han vil tage sig god tid til at læse traktaten, før han beslutter sig for, om han vil anbefale et ja eller et nej ved den kommende folkeafstemning.
Kun folketingsmedlem Margrete Auken (SF) har allerede tilkendegivet sin holdning. Hun er parat til at anbefale et ja.
Margrete Auken tilhører partiets EU-positive fløj, og hun finder resultatet fra Amsterdam &quot;overraskende positivt&quot;, selv om hun kun har set en del af taktaten.
Hun mener således, at forbeholdene er sikret, og at miljøgarantien er bedre end i dag.
SF anbefalede i 1993 vælgerne at stemme ja til Maastricht-traktaten med Edinburgh-undtagelserne. Afstemningen den 18. maj viste imidlertid, at den beslutning var ude af trit med holdningen blandt SFs vælgere.
Partiets stillingtagen til Amsterdam-traktaten imødeses med spænding, idet SFs anbefaling kan blive afgørende for resultatet af folkeafstemningen i 1998.
SF,s næstformand, Christine Antorini, siger til Reuters Finans, at hun vil læse Amsterdam-traktaten, før hun tager stilling til, hvad hun vil anbefale partiets vælgere at stemmer ved den kommende folkeafstemning.
SF-ledelsen vil melde ud med sin oficielle holdning efter et ekstraordinært landsmøde i partiet første weekend i september, hvor Amsterdam-traktaten er eneste punkt på dagsordenen.
- Redaktionen (+45) 33 96 96 56.
(c) Reuters Limited 1997.
