SAS Cargos omsætning steg 6 pct i 1996 - SAS.

KØBENHAVN, 16 april (Reuter) - Omsætningen i SAS&apos; flyfragtvirksomhed, SAS Cargo steg seks pct. i 1996 til ca. 1,8 mia. SEK fra 1,7 mia. SEK i 1995. Det fremgår af det skandinaviske flyselskabs endnu ikke offentliggjorte skriftlige årsberetning, der ikke indeholder tal for SAS Cargos økonomiske resultat.
- I 1996 steg omsætningen seks pct., men resultatet har udviklet sig negativt som følge af den meget hårde konkurrencesituation, skriver SAS.
Den samlede fragt-og posttrafik steg 33 pct. til 668,5 mio. betalte tonkm. fra 502,3 mio. tonkm. i 1995. Den stigende aktivitet kommer næsten udelukkende fra øget interkontinental fragt, der gik 43 pct. op til 561,8 mio. tonkm. Luftfragten mellem kontinenterne udgjorde i 1996 således næsten 85 pct. af SAS&apos; samlede fragt-og posttrafik.
Omsætningen kan hermed langt fra stå mål med forøgelsen af SAS Cargos aktiviteter, og det skyldes et markant pres på priserne.
- Et øget udbud af fragtkapacitet har skabt et pres på priserne, og SAS Cargo oplever også en meget intensiv konkurrence fra integrerede operatører og fragtbilsystemer, skriver SAS i sin årsberetning.
SAS Cargo har derfor søsat en række initiativer for at forbedre kapacitetsudnyttelsen og skabe tilvækst i såvel volumen som lønsomhed, fremgår det.
- Der vil blive foretaget effektiviseringer gennem en bedre kapacitetsudnyttelse samt administrative besparelser, skriver SAS.
SAS Cargo underskrev ydermere i 1996 en aftale om at udvikle et moderne datasystem til hele fragtvirksomheden. Systemet skal implementeres i 1997 og 1988, og SAS Cargo forventer, at det vil forbedre selskabets konkurrencesituation.
Chefen for SAS Cargo, Peter Grønlund, sagde tirsdag til Reuters Finans, at fragttrafikken i februar og marts indhentede noget af det tabte i en meget sløv januar måned.
- Januar var utrolig sløv og længe om at komme i gang. Men februar og marts har udviklet sig positivt, så noget at det tabte i januar er kommet ind. Vi ser en vis positiv udvikling, som det er i øjeblikket, sagde Peter Grønlund.
Han tilføjer, at udnyttelsen af kapaciteten i SAS&apos; fragtfly også er inde i en opadgående trend.
- Det går den rigtige vej, sagde Peter Grønlund.
SAS Cargo indgik i 1996 samarbejdsaftaler med Lufthansa Cargo og United Airlines.
- Søren Linding Jakobsen (+45) 33 96 96 53.
(c) Reuters Limited 1997.
