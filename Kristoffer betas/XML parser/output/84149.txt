Regering skal holde fingrene fra Danyard-salg - V.

KØBENHAVN, 28 maj (Reuter) - Regeringen skal holde fingrene væk fra J. Lauritzen Holdings salg af næsten halvdelen af Danyard-værftet til malyasiske Penang Shipbuilding Construction (PSC), mener Venstre.
- Det er ren hasardspil med flere tusinde nordjyske arbejdspladser, hvis regeringen vil blande sig i betingelserne for aktiesalget, siger Venstre&apos;s folketingsmedlem Kim Mouritsen i en kommentar til, at udenrigsminister Niels Helveg Petersen (R) vil have statsminister Poul Nyrup Rasmussen til at tage sagen op på regeringsniveau.
Handlen er kommet i søgelyset, fordi Forsvarsministeriet har gjort indsigelse mod, at Danyard forpligter sig til at stille sin krigsskibsteknologiske viden til rådighed for det malyasiske selskab.
- Handlen risikerer at gå i vasken, hvis staten blander sig. Betingelserne har været kendt længe, og det er uacceptabelt, hvis regeringen nu i elvte time begynder at stille krav om ændringer, mener Kim Mouritsen.
Adm. direktør for Danyard, Torben Mejnertsen afviser ifølge Politiken, at der er tale om krigsskibsteknologi. Han mener, at Danyards knowhow kun dækker skibsskrog.
- Stig Ørskov Pedersen (+45) 33 96 96 59.
(c) Reuters Limited 1997.
