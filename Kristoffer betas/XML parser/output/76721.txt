BEHOV FOR ÆGTE BESPARELSER PÅ FL97 - KONSERVATIV.

KØBENHAVN, 7 oktober (Reuter) - Økonomisk Oversigt viser, at dansk økonomi nu bevæger sig ind i en ny vækstperiode. Det er med til at reducere underskuddet på de offentlige finanser til 3,5 mia. kr. i 1997, fremgår det af en kommentar til oversigten fra de konservative.
- Men det rokker ikke ved den kendsgerning, at der ved forhandlingerne for FL97 skal gennemføres ægte og solide besparelser for at fjerne underskuddet og sikre balance på de offentlige finanser i 1997. Sporene til overskud skal lægges nu, så vi hurtigst mulig kan gøre Danmark gældsfrit, siger Anne Birgitte Lundholdt.
Ifølge de konservative indeholder oversigten positive signaler, men mellem linierne er der også en hævet pegefinger.
- Den største risiko for dansk økonomi er, at lønstigningerne løber løbsk ved forårets forhandlinger. Her har såvel arbejdsmarkedets parter som vi politikere et stort ansvar, hedder det videre.
De konservative mener at regeringen skal holde sig fra nye skatter og afgifter.
- I stedet skal der i forbindelse med finansloven gennemføres tiltag, der dæmper lønpresset - f.eks en sænkning af skatten på egen bolig, slutter Anne Birgitte Lundholt. (/jnu).
(c) Reuters Limited 1996.
