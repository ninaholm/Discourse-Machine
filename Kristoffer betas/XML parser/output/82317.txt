SAS-koncession giver Lufthansa monopol - blad.

KØBENHAVN, 4 april (Reuter) - Lufthansa vil i kraft af sin samarbejdsaftale med SAS få monopolstatus på ruter ud af Skandinavien til destinationer udenfor EU, hvis forslaget til en forlængelse af koncessionsaftalen vedtages. Det hævder i hvert fald de tre flyselskaber Maersk Air, Premiair og Sterling European i et brev til det danske trafikministerium, som branchebladet Nordic Travel Journal refererer i sin seneste udgave.
- I brevet til Trafikministeriet peger de tre uafhængige selskaber på det forhold, at en favorisering af SAS til destinationer udenfor EU/EØS-områder er det samme som at give Lufthansa monopol på long haul traffic (langdistanceflyvning, red.) ud af Skandinavien, skriver Nordic Travel Journal.
SAS har i over et år haft et omfattende samarbejde med Lufthansa, der bl.a. indebærer fælleskodede flyvninger. De tre flyselskaber frygter, at SAS gennem sin lovfæstede fortrinsret sætter sig på langdistanceruterne, mens det i realiteten er Lufthansa, der flyver på dem med SK-nummer.
- Det har næppe været hensigten, at udviklingen af dansk luftfartsindustri igennem de uafhængige danske luftfartsselskaber skal begrænses og lægges hindringer i vejen til gavn for den tyske luftfartsindustri, skriver trekløveret i sit brev til de danske trafikmyndigheder.
- Søren Linding Jakobsen (+45) 33 96 96 53.
(c) Reuters Limited 1997.
