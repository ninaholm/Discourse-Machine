ATP og LD kan lovligt bryde aktieloft - tilsyn.

KØBENHAVN, 7 august (Reuter) - Finanstilsynet vil ikke påbyde LD og ATP eller pensionskasserne at sælge aktier, hvis de kommer til at bryde aktieloftet på henholdsvis 35 og 40 pct. Men forudsætningen er, at bruddet er sket på grund af kursstigninger og ikke som følge af nye aktiekøb, understreger analysechef Jørn Andersen fra Finanstilsynet over for Reuters Finans torsdag.
- Vi har ikke hidtil påbudt nogen fond eller selskab at sælge aktier. Finanstilsynet tolker loven sådan, at det ikke i sig selv er ulovligt at bryde aktieloftet, og det har vi også meddelt alle aktørerne, herunder ATP og LD. Det er således ikke os, der har sagt til LD, at de skulle sælge aktier for to mia. kr., fordi LD ellers ville sprænge loftet, siger han.
Men Finanstilsynet forlanger derimod, at det modtager en meddelelse, hvis en kasse eller fond kommer igennem loftet. Desuden skal det fortælle tilsynet, hvordan det agter at komme under igen. Men det gælder stadig, at hvis gennembruddet er sket som følge af pludselige kursstigninger, pålægger Finanstilsynet ikke nogen, at aktier skal sælges, understreger Jørn Andersen igen.
- Dermed kan man ikke varigt bryde loftet. Hvis en pensionskasse som følge af store gennemsnitlige aktiestigninger kommer markant over de 40 pct., foreligger der en ny situation, og den vil vi så tage stilling til, hvis den skulle foreligge, siger han.
Den har hidtil ikke foreligget. I praksis mener Jørn Andersen ikke, at der foreligger noget problem, fordi det hidtil er blevet løst ved, at en fond eller kasse så pålægger sig selv et stop for aktiekøb. Derefter vil frigjorte midler fra udtrukne obligationer, renteindtægter og udbytte fra aktier blive brugt udelukkende til køb af andre papirer end aktier, hvorved kassen automatisk efter et stykke tid kommer under aktieloftet.
- Det er selvfølgelig uhensigtsmæssigt, hvis de pludselige skal sælge aktier, fordi de er blevet mere værd. Dels kan det gå ud over forrentningen til pensionssparerne, dels har fonde og kasser ofte indgået aktionæraftaler, som vil blive smadret, hvis tilsynet pludselige kræver, at aktier skal sælges, siger han.
Jørn Andersen understreger, at aktørerne bruger forskellige måder til at opgøre værdien af deres aktier. En tredjedel af de tværgående kasser, Danica og PFA bruger markedsværdien, mens LD, ATP og andre kasser anvender en lavere værdi, svarende til ca. 75 pct. af markedsværdien. Det giver et forskelligt grundlag til beregning af aktieandelen, men det giver heller ikke problemer, mener Finanstilsynet.
Han betegner LD som en af de mest aktive aktører på markedet. At LD skulle have solgt gode A.P.Møller-aktier for at holde sig under aktieloftet, som LD-direktør Flemming Skov Jensen har udtalt, er LD&apos;s eget valg. Jørn Andersen nævner i samme forbindelse, at LD jo i samme tidsrum har købt aktier i Aarhus Flydedok og Svendborg Skibsværft.
- Erik Matzen (+45) 33 96 96 53.
(c) Reuters Limited 1997.
