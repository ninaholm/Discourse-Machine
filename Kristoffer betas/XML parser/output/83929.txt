Opløst krigsforsikring rammer mindre rederier - dir.

KØBENHAVN, 22 maj (Reuter) - Opløsningen af Krigsforsikringen for danske Skibe vil ramme de mindre rederier hårdest, fordi de formentligt kommer til at betale mere for en individuel forsikring hos et kommercielt forsikringsselskab, mener adm. direktør Peter Bjerregaard fra Danmarks Rederiforening.
- For de mindre rederier bliver det dyrere, fordi de skal ud på det kommercielle marked og tegne en forsikring. For de store rederier venter vi ikke, at det betyder så meget, siger Peter Bjerregaard til Reuters Finans.
Regeringen besluttede sidste år at likvidere krigsforsikringen - blandt andet med den begrundelse, at staten dermed kan indkassere ca. 2,3 mia. kr. Det skønnes, at instituttets formue er i størrelsesordenen 4,1 mia. kr. Dermed bliver der ca. 1,8 mia. kr. til deling mellem alle de rederier, der har indbetalt til forsikringen siden starten i 1949.
Med opløsningen er rederierne nu nødt til at tegne individuelle forsikringer mod påvirkninger fra krige på det traditionelle forsikringsmarked.
- Ole Mikkelsen (+45) 33 96 96 54.
(c) Reuters Limited 1997.
