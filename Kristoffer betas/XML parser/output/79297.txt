GEVINST VED ISS-INSIDERHANDEL KONFISKERET - RB.

KØBENHAVN, 22 januar (Reuter) - Søren Holst-Thomsen, der tjente næsten en halv million kroner på en insiderhandel med ISS-aktier, slap med at betale knap 400.000 kroner tilbage, skriver Ritzaus Bureau.
Årsagen er, at Københavns Byret onsdag gav ham medhold i, at han ikke skal have konfiskeret omkostningerne ved handelen. Dommeren lagde vægt på, at Holst-Thomsen intet havde vidst om handlen, idet det var Henrik Byrial Ritlov, som er dømt for insiderhandlen, der havde rådighed over hans penge, fremgår det.
- Man kan ikke straffe en uskyldig, og jeg har svært ved at se anklagemyndighedens sammenligning med fortjenester fra ulovligt fiskeri. I narkohandel konfiskerer man også kun nettofortjenesten, og insiderhandel skal vel ikke straffes hårdere end narkohandel, sagde dommeren.
Den ulovlige handel skete den 30. maj sidste år, hvor det fra flere højtplacerede kilder i ISS sivede ud, at der var store tab på vej fra koncernens USA-afdeling. Den viden udnyttede Henrik Ritlov til - med Søren Holst-Thomsens penge - at købe optioner på ialt 26.000 ISS-aktier.
ISS-cheferne, der lækkede oplysningerne, fik bøder på 3000 kroner hver, mens Ritlov blev idømt tre måneders betinget fængsel - en dom, som anklagemyndigheden har anket til en ubetinget frihedsstraf. Tilbage var spørgsmålet om fortjenesten, som Søren Holst-Thomsen ikke modsatte sig skulle betales tilbage.
(c) Reuters Limited 1997.
