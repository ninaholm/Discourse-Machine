Cola-aftale bidrager positivt om tre år-Carlsberg.

KØBENHAVN, 4 marts (Reuter) - Carlsbergs adm. direktør, Flemming Lindeløv, venter, at aftalen mellem The Coca-Cola Company og bryggeriet om fælles produktion og distribution af læskedrikke i Norden, vil give et positivt afkast indenfor tre år. Lindeløv ønsker dog ikke at komme nærmere ind på, hvor stort afkastet bliver.
- Af konkurrencehensyn samt at det er store investeringer, der skal gennemføres i specielt Sverige, holder vi de tal tilbage. Men inden for tre år venter vi et positivt afkast, siger Lindeløv til Reuters Finans.
(c) Reuters Limited 1997.
