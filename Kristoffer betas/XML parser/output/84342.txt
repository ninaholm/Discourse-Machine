Intet Venstre-pres for EU-afstemning - ordfører.

KØBENHAVN, 2 juni (Reuter) - Selvom Venstre under hele regeringskonferencens forløb har talt for en folkeafstemning om konferencens resultat, vil partiet ikke bryde sommerens politiske dødvande og forsøge at skabe en stemning i Folketinget for en folkeafstemning.
Det siger partiets EU-ordfører, Charlotte Antonsen, til Reuters Finans.
- Emnet er alt for vigtigt til, at vi for eksempel vil vedtage det udenom regeringen. For os er det væsentligt, at et stort flertal af partierne bakker op om en folkeafstemning, siger hun.
Hun henviser til, at statsminister Poul Nyrup Rasmussen og udenrigsminister Niels Helveg Petersen under en folketingsdebat om regeringskonferencen i april ikke ville svare på, om resultatet af regeringskonferencen skal til afstemning, og eventuelt hvornår en afstemning skal finde sted.
Økonomiminister Marianne Jelved har til gengæld meldt klart ud, at en folkeafstemning ikke kan finde sted, før den såkaldte Grundlovssag mod regeringen er afsluttet.
Sagen ser i øjeblikket ud til at ville vare mindst et år endnu.
Det ser Charlotte Antonsen ikke noget problem i.
- Det tog halvandet år, før Danmark fik ratificeret Maastricht-traktaten, og vi var ikke det sidste land, der tiltrådte traktaten. Så det vil ikke være noget problem, hvis der går et år, før vi kan stemme om den ny traktat, forklarer hun.
Regeringskonferencen skal munde ud i en Maastricht II-aftale, som EU&apos;s stats-og udenrigsministre ventes at vedtage på et topmøde i Amsterdam den 16-17. juni.
I sidste uge offentliggjorde det hollandske formandsskab et foreløbigt udkast til traktaten.
Udkastet er blevet kritiseret af bl.a. de konservative, fordi det åbner for flertalsafgørelser og samtidig vægter de store landes stemmer tungere i forhold til de små lande. Det mener Charlotte Antonsen til gengæld ikke er noget problem.
- Vi synes, det er udmærket. Vi har længe efterlyst nye forslag til kvalificerede afstemninger, som kan forhindre, at EU går i stå. Det ville vi ellers let risikere, hvis et mindretal stadig kunne blokere for flertallet, efter at EU er blevet udvidet med 10 nye lande, siger Charlotte Antonsen.
SF har kritiseret det hollandske udkast for ikke at omhandle de danske forbehold. Den kritik er Venstre heller ikke enig i.
- Venstres holdning er, at de danske forbehold skal formuleres i nogle særafsnit, så vi ikke kommer til at ødelægge samarbejdet for de andre lande, siger hun.
- Morten Bonde Pedersen (+45) 33 96 96 51.
(c) Reuters Limited 1997.
