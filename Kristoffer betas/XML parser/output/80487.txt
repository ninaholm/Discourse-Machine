Økonomer uenige om prisudvikling i jan (rpt).

KØBENHAVN, 21 februar (Reuter) - De danske økonomer er mere uenige end vanligt, når det gælder skøn over udviklingen i de danske forbrugerpriser i januar, viser en Reuters-rundspørge til otte danske og seks udenlandske analytikere. Det er det årligt tilbagevendende januar-udsalg, der skaber uenigheden.
I gennemsnit venter de 14 analytikere en årlig stigning i forbrugerpriserne på 2,5 pct., svarende til uændrede priser i forhold til december. Gennemsnittet dækker dog over estimater, der svinger mellem 2,2 og 2,7 pct.
Og det er vel og mærke de danske økonomer, der er uenige, mens de udenlandske økonomer bevæger sig i det relativt begrænsede interval 2,3-2,5 pct.
- Uenigheden skyldes, at der er stor tvivl om, hvor markante prisfald, der blev set under udsalget. Sidste år faldt priserne på beklædning og fodtøj med hele 9,6 pct. Så meget er priserne sandsynligvis ikke faldet i år. Men hvor meget så, spørger en økonom i dansk bank.
Forbrugerpriserne steg i december 2,3 pct. på årsbasis efter et fald på 0,1 pct. fra måneden før. Reuters panel af 32 økonomer venter i 1997 en stigning på 2,4 pct.
- Stig Ørskov Pedersen (+45) 33 96 96 59.
(c) Reuters Limited 1997.
