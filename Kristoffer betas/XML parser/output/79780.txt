TELE DK-KONKURRENT ØGER MÅL FOR UDLANDSTRAFIK.

KØBENHAVN, 4 februar (Reuter) - En af Tele Danmarks konkurrenter på hjemmefronten, NetCom Systems Danmark er kommet så godt fra start på det danske telemarked, at selskabet har revideret sin målsætning for udlandstrafikken markant op.
Således forventes nu en markedsandel ved udgangen af 1997 på mellem 15 og 20 pct. mod tidligere ventet 7-8 pct. Det oplyser selskabets adm. direktør Ebbe Jørgensen.
- I øjeblikket ser det ud til, at vi ved udgangen af 1997 vil have en markedsandel på udlandstrafik på mellem 15 og 20 pct., siger han til Reuters Finans.
NetCom Systems har nået den oprindelige målsætning på syv-otte pct., idet den daglige volumen er på 150.000 talte minutter til udlandet, forklarer Ebbe Jørgensen. Samtidig fastholdes foreløbig målsætningen omkring antallet af kunder, men den kan også blive revideret op.
- Vi holder fast ved den overordnede målsætning om 100.000 kunder ved udgangen af 1997. De ser dog ud til at komme hurtigere, så den målsætning kan også blive sat lidt op, siger han.
Når målet i kundeantal fastholdes, mens prognosen for samtaleminutter opjusteres, skyldes det, at de enkelte kunder ringer mere end NetCom oprindeligt havde ventet.
Ebbe Jørgensen begrunder bl.a. optimismen med en tidlig start på det danske marked samt en agressiv markedsføring. Og så er der selvfølgelig prisen på udlandssamtaler.
- Der er ingen tvivl om, at prispolitikken har en del af æren. Vores takster til udlandet er mellem 10 og 15 pct. under Tele Danmarks, siger Ebbe Jørgensen.
NetCom fik de første kunder i Danmark i oktober 1996.
NetComs fremgang har øget behovet for kapacitet på Tele Danmarks telenet. Selskabets kapacitet er derfor siden december blevet firdoblet, oplyser Ebbe Jørgensen.
- Og den skal udvides væsentligt i de kommende måneder, tilføjer han.
På indenrigssamtalerne er NetCom ikke kommet markant ind på markedet endnu. Således er markedsandelen fortsat på under en pct., oplyser Ebbe Jørgensen.
Netop den yderligere udvidelse af NetComs adgang til telenettet skal bruges til en skærpet satsning på den indenlandske telefontrafik.
NetCom tilbyder en landstakst, der ligger ca. 14 pct. under Tele Danmarks, oplyser Ebbe Jørgensen. (/uha).
(c) Reuters Limited 1997.
