KAPITALFORHØJELSE SKAL GÅ TIL VÆKST - VEST-WOOD.

KØBENHAVN, 22 november (Reuter) - Provenuet ved den forestående kapitaludvidelse i møbelproducenten Vest-Wood skal bruges til at sikre virksomhedens fremtidige vækst bl.a. gennem opkøb, oplyser selskabets adm. direktør Egon Korsbæk til Reuters Finans fredag.
- Vi har ikke på nuværende tidspunkt nogle konkrete planer om opkøb, men det gælder om, at være klar når den rigtige mulighed giver sig, siger Egon Korsbæk.
Vest-Wood meddelte fredag, at selskabet vil forhøje aktiekapitalen med 200.000 stk. nye aktier a 20 kr., svarende til nominelt 4 mio. kr.
Samtidig vil den nuværende hovedaktionær OGEK af 5/10 1981 ApS, udbyde 600.000 stk. aktier til salg. Bag selskabet OGEK af 5/10 1981 ApS gemmer to private investorer, som inden udvidelsen ejer lidt over 50 pct. af Vest-Wood, oplyser Egon Korsbæk. Efter udvidelse vil OEGK af 5/10 1981 ApS ikke længere være hovedaktionær i Vest-Wood.
Egon Korsbæk håber, at kapitaludvidelsen vil være med til at øge likviditeten i Vest-Wood aktien.
- Umiddelbart vil det nok betyde en større spredning i ejerkredsen, og det vil også øge muligheden for en større likviditet i aktien, fortsætter han.
Egon Korsbæk venter ikke, at kapitaludvidelsen vil få nogen indflydelse på selskabets forventning til næste årsregnskab, da provenuet skal ses som en likviditetsreserve, der vil blive forrentet med en given rente, og som vil blive aktiveret ved et eventuelt køb.
Vest-Wood fik i regnskabsåret 1995/96 en omsætning på 553 mio. kr. og et resultat før skat på 45 mio. kr. I regnskabsåret 1996/97 venter selskabet en omsætning på ca. 700 mio. kr. og et resultat før skat på ca. 60 til 70 mio. kr.
Vest-Wood slutter fredag i kurs 420 svarende til et plus på to kr. (/jnu).
(c) Reuters Limited 1996.
