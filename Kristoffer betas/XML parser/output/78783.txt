BRITISH AIRWAYS EXPRESS UDVIDER I NORDEN - BA.

KØBENHAVN, 7 januar (Reuter) - British Airways Express vil udvide sine aktiviteter i Norden. I første omgang indsættes der nye fly på afgangene mellem Århus og København, hvilket forøger antallet af sæder. Det fremgår af en pressemeddelelse.
- Efterspørgselen og behovet for en udvidelse af rutenettet mellem Jylland, Göteborg, Stockholm og Oslo er steget, og derfor har British Airways Express nu søgt om flere slots på disse ruter til sommerfartplanen, så erhvervslivet i Jylland vil få flere direkte ruter ud af Jylland til Skandinavien, skriver selskabet endvidere.
Indsættelsen af de nye fly mellem Danmarks to største byer betyder tillige, anfører British Airways Express, at det britiske flyselskab, der i Skandinavien samarbejder med Sun-Air, fortsat vil være billigst på den danske indenrigstrafik. Det vil konkurrenten SAS&apos; nye 10, 20, 30 og 40 turs kort ikke ændre på, fastslår British Airways Express.
Desuden vil British Airways Express fastholde provisionen til rejsebureauerne i modsætning til SAS, der har foreslået en halvering.
- British Airways Express mener, at rejsebureauerne er og fortsat vil være et vigtigt salgsorgan i rejsebranchen, hvor kunderne får mange gode valgmuligheder og en professionel service, og som uden tvivl udgør en uundværlig del af rejsebranchen, skriver British Airways Express. (/slj).
(c) Reuters Limited 1997.
