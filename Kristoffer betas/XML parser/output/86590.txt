INTERVIEW - Kina interessant marked for Tele DK.

KØBENHAVN, 12 august (Reuter) - Kina er et marked, som Tele Danmark gerne vil ind på, hvis der byder sig noget interessant. Det siger Tele Danmarks bestyrelsesformand Knud Heinesen i et interview med Reuters Finans.
- Vi er åbne overfor et så interessant marked som det kinesiske, hvis der byder sig nogle forretningsmuligheder, siger Knud Heinesen.
Skulle Tele Danmark ønske at gå ind i forretninger på det kinesiske marked, vil det være i samarbejde med enten lokale teleselskaber eller internationale, som arbejder i området, vurderer han.
- Man kan udemærket forestille sig egentlig lokale partnere, men også udenlandske selskaber, som har slået rod i markedet, siger han.
Bliver der tale om projekter i Kina, mener han, at det kan dreje sig om mobiltelefoni, datatransmission og Internet-engagementer.
Der har allerede været drøftet projekter i Kina i Tele Danmarks bestyrelse, men de er ikke fundet egnede.
- Der har været noget, som vi syntes, det var værd at tænke over. Men det har ikke haft nogen fast form, som har kunnet ligge til grund for en beslutning, siger han.
Når Tele Danmark holder fast i Sydøstasien som et interesse-område, skyldes det, at der er høj vækst og lav penetration, hvilket vil sige få telefonlinier per 100 indbyggere. Og så hænger det sammen med, at Tele Danmark forventer at kunne hente det, som tabes til konkurrenter på hjemmemarkedet, på udemarkederne.
- Vi skal have en kompensation for tabet i markedsandele på det indenlandske marked, og Asien er et marked med gode forretningsmuligheder. Jeg mener, der er grund til at fortsætte undersøgelserne af, om der er attraktive forretningsmuligheder i området, siger Knud Heinesen og fortsætter:
- Men jeg vil gerne understrege, at Kina og det øvrige Fjernøsten ikke er et primært satsningsområde for Tele Danmark.
Tele Danmark har allerede et kontor i Hong Kong. I 1996 gik Tele Danmark glip af en af seks mobillicenser i Hong Kong, men medarbejderne i Hong Kong holder fortsat udkig efter gode forretninger.
Underdirektør i Tele Danmark International, Palle Tolstrup Nielsen, har tidligere i sommer over for Reuters sagt, at Tele Danmark i løbet af andet halvår 1997 vil afgive tilbud i Asien.
Han oplyste på daværende tidspunkt, at Thailand er et område, der har Tele Danmarks interesse. Ligeledes udtalte han, at Tele Danmark har haft kig på forretninger i Singapore.
- Carl Johan Corneliussen (+45) 33 96 96 58.
(c) Reuters Limited 1997.
