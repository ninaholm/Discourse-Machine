Phønix-ansatte kritiserer LD og ATP.

KØBENHAVN, 5 marts (Reuter) - Medarbejderne i Phønix Contractors i Vejen gentog onsdag eftermiddag i en pressemeddelelse deres kritik af Lønmodtagernes Dyrtidsfond (LD) og ATP.
Årsagen er, at de to fonde foretrækker at sælge deres aktier i Phønix til en dansk virksomhed, så den store overkapacitet i asfaltbranchen kan blive skåret væk.
I øjeblikket tegner Herlev-virksomheden Icopal sig for det højeste købstilbud på Phønix. Og Icopal har varslet fyringer hos Phønix, hvis det lykkes at overtage selskabet.
Icopal gik ind i kampen om Phønix, efter at Superfos meldte pas og afslog at forhøje sit købstilbud. Det fik norske Rieber &amp; Søn til at stå som favoritter til at overtage virksomheden.
Icopals direktør, Hans C. Andreasen, sagde til Reuters Finans, at virksomheden bød på Phønix for at sikre en dansk løsning.
Men den forklaring er medarbejderne ikke tilfredse med.
- Medarbejderne kan ikke forstå, at (et salg til Icopal, red.) er særlig dansk. Hverken når der ses på det menneskelige aspekt eller det samfundsøkonomiske aspekt. Vil Icopal, LD og ATP dække udgiften til arbejdsløsheds-understøttelsen til de Phønix-medarbejdere, der bliver overflødige - eller skal samfundet blot endnu en gang finansiere storkapitalismens jagt på profitmaksimering? spørger medarbejderne i meddelelsen.
- Morten Bonde Pedersen (+45) 33 96 96 51.
(c) Reuters Limited 1997.
