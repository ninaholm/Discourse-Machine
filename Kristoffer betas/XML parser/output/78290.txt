PARTNERSKAB UHYRE VIGTIG BRIK I INT STRATEGI - TDI.

KØBENHAVN, 13 december (Reuter) - Partnerskabet mellem et konsortium ledet af Tele Danmark med British Telecommunications (BT) og schweiziske Newtelco er en uhyre vigtig brik i udviklingen af Tele Danmark-koncernens internationale strategi. Det siger projektdirektør i Tele Danmark International (TDI), Alex Würtz til Reuters Finans sent fredag.
- I forhold til vore øvrige internationale aktiviteter passer partnerskabet i Schweiz uhyre godt. Det er en enorm vigtig brik i vores internationale puslespil, siger Alex Würtz til Reuters Finans.
Han understreger samtidig, at deltagelse af British Telecommunications i konsortiet var af afgørende betydning, da partneren til udfordrer nummer et på det schweiziuske telemarked, Newtelco skulle vælges.
- BT har været i Schweiz i syv år og har en omsætning på 40 mio. schweizerfranc. Det giver os mulighed for en quick-start, når markedet liberaliseres i begyndelse af 1998, anfører Alex Würtz.
Den endelige aftale er endnu ikke forhandlet på plads, hvormed Tele Danmark ikke kan frigive finansielle oplysninger om det forestående engagement. Aftalen ventes at være på plads i januar, og her vil Tele Danmark offentliggøre om de økonomiske kosnsekvenser. (/slj).
(c) Reuters Limited 1996.
