Egetæpper har kun lidt glæde af stigende salg.

KØBENHAVN, 3 juli (Reuter) - Trods en pæn stigende omsætning hos Egetæpper i Herning, så smittede det kun marginalt af på koncernens overskud, fremgår det af årsregnskabet, der blev offentliggjort torsdag.
Det er første og fremmest større udgifter til markedsføring og afskrivninger, der er skyld i, at resultatet før skat i 1996/97 kun steg til 89,6 mio. kr. fra 89,4 mio. kr. året før.
- Kapacitetsomkostningerne har andraget 210,1 mio. kr. mod sidste års 193,9 mio. kr. - en stigning på 16,2 mio. kr. eller otte pct. Stigningen skyldes især øgede markedsføringsomkostninger på ca. fem mio. kr. og øgede afskrivninger på 4,4 mio. kr. hos Wittrup i forbindelse med installation af ny karte, skriver ledelsen i regnskabet.
Koncernens omsætning steg seks pct. til 671,5 mio. kr. Lidt over halvdelen af produktionen går til eksport, og her har pund-og dollarkursen bevæget sig i gunstig retning i det forløbne år, fremgår det.
Bestyrelsen foreslår, at der udbetales et udbytte på 120 kr. pr. aktie a 500 kr. De seneste to år har udbyttet været på 80 kr. pr. aktie.
- Ole Mikkelsen (+45) 33 96 96 54.
(c) Reuters Limited 1997.
