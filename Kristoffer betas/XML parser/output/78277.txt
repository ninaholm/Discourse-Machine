DONGS NATURGAS-KRAV ØGET TIL 6,5 MIA M3 I 96/97.

KØBENHAVN, 13 december (Reuter) - Dansk Olie og Naturgas&apos; (DONG) behov for naturgas forventes i leveringsåret 1996/97 at nå op omkring 6,5 mia. m3, fremgår det af DONGs redegørelse om 1996 til Folketinget.
Behovet for naturgas når dermed ikke det nye leveringsloft, som Dansk Undergrunds Consortiums (DUC) har accepteret at leve op til fra årsskiftet. DUC, som operatøren A. P. Møller ejer 39 pct. af, har forpligtet sig til at kunne levere 7-7,5 mia. m3 naturgas hvert år i perioden 1997-2006.
I 1995 solgt DONG i alt 4,6 mia. m3 naturgas.
- Det forventes således i leveringsåret 1996/97 afsat ca. 3,2 mia. m3 til de regionale naturgasselskaber og ca. 0,4 mia. m3 til de store elværker, mens eksporten til Tyskland og Sverige forventes at blive på hhv. to mia. m3 og 0,9 mia. m3, skriver DONG.
Den ventede eksport til Tyskland i perioden 1997-1999 er reduceret i forhold til eksportaftalen fra 1993, hvor der blev aftalt en eksport på ca. 2,5 mia. m3 årligt.
- Aftalerne med DUC kan dermed kun dække markedsforventningerne frem til 1999/2000. Fra dette tidspunkt vil det være nødvendigt for DONG at have adgang til øgede leverancer af naturgas for at kunne dække markedets efterspørgsel, skriver DONG.
I de første år efter årtusindskiftet forudser DONG, at der skal købes 1-2 mia. m3 naturgas årligt fra andre leverandører. Behovet vil stige yderligere efter 2005, når det ventes, at DUC&apos;s produktion vil begynde at falde.
- DONG har i første omgang undersøgt muligheden for at dække det øgede behov gennem en ny aftale med DUC. DUC kunne imidlertid alene tilbyde at fremrykke leverancer af de naturgasmængder, som DONG allerede havde købt, skriver DONG.
Det indenlandske behov for naturgas ventes vokset til omkring fem mia. m3 om året i 2000. Samtidig ventes eksporten til Tyskland og Sverige vokset til ca. 3,3 mia. m3.
A. P. Møllers partnere i DUC er Shell og Texaco, der ejer hhv. 46 pct. og 15 pct. af DUC. (/uha).
(c) Reuters Limited 1996.
