LUFTHANSA-STREJKE KAN GIVE SAS-FORSINKELSER - SAS.

KØBENHAVN, 10 december (Reuter) - En eventuel strejke blandt check-in-personalet hos SAS&apos;s samarbejdspartner, Lufthansa kan betyde forsinkelser på de to selskabers fælles ruter mellem Tyskland og Skandinavien. Det oplyser pressetalsmand i SAS, Jens Peter Skaarup.
- Det kan medføre forsinkelser, men det burde ikke give aflysninger, siger Jens Peter Skaarup til Reuters Finans.
Lønforhandlingerne mellem Lufthansa og den ene af to fagforeninger, der dækker check-in-personalet, DAG, brød sammen sent mandag. Således forventer ledende DAG-repræsentanter, at en strejke i flere større tyske lufthavne, herunder knudepunktet Frankfurt er sandsynlig fra torsdag.
SAS og Lufthansa har etableret et joint venture for de to selskabers ruter mellem Tyskland og Skandinavien, der bl.a. omfatter 18 daglige dobbelture fra nordiske byer til Frankfurt.
Andre tyske destinationer, der serviceres direkte fra Skandinavien, tæller blandt andet Stuttgart og München. (/slj).
(c) Reuters Limited 1996.
