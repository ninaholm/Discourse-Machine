Forbrugernes tillid er vendt tilbage - Gallup.

KØBENHAVN, 10 juni (Reuter) - Efter et kraftigt dyk efter regeringens afgiftsforlig med venstrefløjen er forbrugertilliden nu igen tilbage på samme høje niveau som før indgrebet, konstaterer Gallup på baggrund af juni måneds Forbruger-ForventningsIndeks (FFI). Indekset steg i juni til 159,0 mod 145,7 i maj, oplyser Gallup tirsdag.
- Dette tyder altså på, at regeringens indgreb ikke har fået varige konsekvenser for forbrugernes forventninger til den økonomiske udvikling, skriver Gallup.
Gallup FFI er både baseret på forbrugernes opfattelse af den nuværende situation og deres forventninger til den fremtidige udvikling.
Den seneste undersøgelse viser, at det især er forventningen til den fremtidige økonomiske udvikling, der er blevet mere positiv.
- Jørn Nurkka (+45) 33 96 96 55.
(c) Reuters Limited 1997.
