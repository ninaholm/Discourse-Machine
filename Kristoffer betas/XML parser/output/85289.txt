Sun-Air investerer i tre nye fly, ser øget trafik.

KØBENHAVN, 1 juli (Reuter) - Sun-Air of Scandinavia, der med Danmark som base flyver under en franchise-aftale med British Airways, har tirsdag indgået en aftale med den britiske British Aerospace om køb af tre nye fly, fremgår det tirsdag af et nyhedsbrev.
- Samarbejdet med British Airways har givet os en markant fremgang i passagertallet, som vi ønsker at forstærke ved at investere i øget kapacitet på vores ruter, siger direktør Niels Sundberg.
Med de nye flyinvesteringer regner Sun-Air med at kunne øge passagerantallet på sine ruter til ca. 200.000 i 1997/98 mod aktuelle 130.000 om året.
De tre nye fly er to af typen Advanced Turbo-Prop med kapacitet til 72 personer og et Jetstream 41 med plads til 30 passagerer.
Der blev ikke givet nogen finansielle detaljer om handlen.
- Søren Linding Jakobsen (+45) 33 96 96 53.
(c) Reuters Limited 1997.
