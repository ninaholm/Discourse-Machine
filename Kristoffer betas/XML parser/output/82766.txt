Dansk fuelafgift kan koste SAS 100 mio kr - SAS.

KØBENHAVN, 18 april (Reuter) - Regeringens planer om at beskatte dansk indenrigsflyvning kan koste SAS omkring 100 mio. kr. i øgede afgifter svarende til 100 kr. per returbillet. Det viser SAS&apos; egne beregninger på baggrund af det henlagte lovforslag fra 1995 om afgifter på flybrændstof, som ventes at blive taget op påny.
- Afgiften udgør omkring 100 kr. pr. returbillet, som vi havde en million af sidste år, siger informationschef i SAS, Troels Rasmussen på baggrund af selskabets kalkuler.
I 1995 måtte regeringen trække sit lovforslag om beskatning af fly og færger på danske indenrigsruter tilbage, da et EU-direktiv stillede sig i vejen. Et nyt direktivforslag åbner imidlertid mulighed for at relancere afgifterne.
Energi-og miljøminister Svend Auken siger til Politiken fredag, at dette er en sag, som Danmark har lagt afgørende vægt på.
De nye afgifter vil ikke kun ramme SAS, men også de øvrige flyselskaber herunder Maersk Air, ejet af A. P. Møller Gruppen. Færgerederierne på de danske farvande som eksempelvis Mols-Linien kan også se frem til regninger i millionklassen.
SAS hævder, at miljøafgifterne ud over at være konkurrenceforvridende ikke har vist sig at have den ønskede effekt. Troels Rasmussen tilføjer, at SAS i stedet investerer milliarder i mere miljøvenlige fly, der bl.a. bruger mindre brændstof.
I regeringens forslag fra april 1995 blev der foreslået en afgift på jet-petroleum på 239 øre pr. liter.
- Søren Linding Jakobsen (+45) 33 96 96 53.
(c) Reuters Limited 1997.
