JYSKE BANK SPÅS FREMGANG PÅ KNAP OTTE PCT I 1996.

KØBENHAVN, 18 februar (Reuter) - Landets fjerde største bank, Jyske Bank, forventes at være kommet ud af 1996 med et lidt bedre resultat end året før - primært som følge af en reducering af tab og hensættelser på kunder med knap en tredjedel. Det viser en estimat, som Reuters Finans har indsamlet tal til fra seks bankanalytikere.
Det ordinære resultat forventes at vise et plus på 1.034 mio. kr. i 1996 mod 961 mio. kr. året før. Det svarer til en fremgang på knap otte pct. Tab og hensættelser på kunder forventes at være faldet 31,6 pct. til 261 mio. kr.
Jyske Banks egen prognose lyder på et overskud i 1996 før kursreguleringer, ekstraordinære poster og skat på 650-750 mio. kr. Analytikerne er en anelse mere skeptiske - i gennemsnit forventer de et ordinært resultat før kursreguleringer og skat på 630 mio. kr. Spredningen er dog forholdsvis stor med bud på mellem 405 og 750 mio. kr.
Det på trods af, at Jyske Bank som den eneste store danske bank offentliggør regnskab for hvert kvartal. I årets første ni måneder havde Jyske Bank et ordinært overskud på 820 mio. kr. mod 723 mio. kr. i de første ni måneder af 1995.
Analytikerne forventer stort set alle som en, at Jyske Bank i regnskabet vil annoncere et højere udbytte end i 1995, hvor det var otte kr. per aktie. En enkelt analytiker spår, at Silkeborg-banken vil fordoble sit udbytte til 16 kr. - de øvrige fordeler sig med skøn på mellem 10 og 15 kr.
Nedenfor følger de seks analytikeres forventninger til Jyske Banks helårsregnskab for 1996:.
(c) Reuters Limited 1997.
