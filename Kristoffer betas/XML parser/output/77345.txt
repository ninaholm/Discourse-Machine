BERENDSEN TEXTILE FORLÆNGER SCANDIC-ORDRE.

KØBENHAVN, 6 november (Reuter) - Sophus Berendsens Textil Service har forlænget en ordre til 16 Scandic hoteller i Danmark og 60 i Sverige, fremgår det af en pressemeddelelse onsdag.
Ordren har en værdi af omkring 60 mio. kr. og løber over to år, oplyser adm. direktør i Berendsen Textil Per Sätterström til Reuters Finans.
Ordren går ud på at levere rent sengelinned, håndklæder og andre tekstiler til hotellerne efter det såkaldte ETAGE-system.
- Hotellerne bestiller færdigpakkede linnedcontainere, der køres direkte op på hoteletagerne af vaskeriets distributionspersonale. Når stuepigerne begynder arbejdet, står færdigpakkede containere allerede klar til brug, hedder det i meddelelsen.
Berendsen Textil omsætter for ca. 640 mio. kr. om året og har 1.450 ansatte. (/pbt).
(c) Reuters Limited 1996.
