DUC FORTSÆTTER HØJT PRODUKTIONSNIVEAU I 97 - APM.

KØBENHAVN, 2 januar (Reuter) - Dansk Undergrunds Consortium (DUC), som A.P. Møller ejer 39 pct. af, regner med at producere lige så meget olie i 1997 som i rekordåret 1996. Det skriver A.P. Møller i en pressemeddelelse.
- Det høje aktivitetsniveau fra 1996 fortsætter i 1997 med blandt andet idriftsættelsen af gasfeltet Harald samt bygning og installation af det hidtil største modul på 7000 tons til Dan Feltet, skriver A.P. Møller.
Konsortiet regner med at udbygge sine olie-og gasfelter i Nordsøen for i alt 10 mia. kr. de kommende år.
DUCs olie-produktion var i 1996 på 10,3 mio. tons, hvilket er 11 pct. mere end året før. Det svarer til 130 pct. af det danske forbrug.
DUCs naturgas-produktion var i 1996 på 5,7 mia. kubikmeter mod 4,7 mia. kubikmeter året før. Det er en stigning på 21 pct., og DUC forventer også i de kommende år at øge naturgas-salget.
I 1996 har A.P. Møllers datterselskab på Nordsøen, Mærsk Olie og Gas, sat to nye felter i drift, gasfeltet Roar og oliefeltet Svend. Desuden er felterne Tyra, Dan, Gorm og Harald blevet udbygget.
Mærsk Olie og Gas har også haft fire borerigge i arbejde. Deres arbejde har blandt andet resulteret i den længste vandrette boring i Nordsøen på 3,4 km. (/mbp).
(c) Reuters Limited 1997.
