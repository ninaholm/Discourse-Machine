KOCH PÅ VEJ MED VEJLEDNING TIL SELSKABSTØMMERE.

KØBENHAVN, 30 januar (Reuter) - En vejledning for de selskabstømmere, der frivilligt vil indbetale deres ulovlige gevinst til staten, er under udarbejdelse i Skatteministeriet. Det forklarer skatteminister Carsten Koch i et svar til Folketingets Skatteudvalg.
- Skatteministeriet arbejder på hurtigst muligt at få fastlagt en nærmere procedure for frivillig afslutning af sager, og der vil i den forbindelse blive udarbejdet vejledning/cirkulære om den praktiske fremgangsmåde, lyder det i ministerens skriftlige svar.
Vejledningen/cirkulæret vil omfatte eventuelle genoptagelser af skatteansættelsen for de af sælgerne, der er blevet beskattet ved afståelsen, lyder det i Skatteministerens svar.
- Skatteministeriet skal nu i gang med at indfordre betalinger fra sælgere i hele selskabstømmer-komplekset, der i alt omfatter knap 1600 sager, forklarer Carsten Koch.
Han forventer dog ikke, at selskabssælgerne vil stå i kø lige med det samme for at betale deres skyldige skat.
- Det må forventes, at mange sælgere ønsker en nærmere afklaring med deres rådgivere og banker om en eventuel fordeling af erstatningen, inden frivillig indbetaling finder sted, lyder det i svaret. (/mbp).
(c) Reuters Limited 1997.
