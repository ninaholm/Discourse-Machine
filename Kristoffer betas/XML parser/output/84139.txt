Dåseøl kan bane vejen for stor Heineken-satsning.

KØBENHAVN, 28 maj (Reuter) - Det hollandske bryggeri-gigant, Heineken, vil overveje en større satsning på det danske øl-marked, hvis Folketinget onsdag vedtager at tillade salget af øl på dåser. Det oplyser pressetalskvinde Margritha Meiger fra Heineken til Reuters Finans onsdag.
- Hvis salget af dåse-øl bliver tilladt i Danmark, vil det helt klart give os nye muligheder på det danske marked. Vi vil sandsynligvis forsøge at lancere dåse-øl på detail-markedet, siger Margritha Meiger.
Hun tilføjer, at det nuværende returflaskesystem har begrænset Heineken&apos;s aktiviteter i Danmark, og bryggeriets lokale agent har været nødt til at indsamle Heinekens flasker og sende dem retur til Holland. Det har været med til at fordyre aktiviteterne i Danmark.
Heineken&apos;s ølsalg er hidtil primært gået til cafeer og værtshuse.
- Vi har solgt øl i landet i de sidste 4-5 år. Salget har været beskedent, men det vokser hele tiden. Af konkurrencehensyn vil vi dog ikke oplyse nærmere om vores salg i Danmark, fortsætter hun.
Hvis Folketinget vedtager dåser på det danske marked, kan dåser med returpant frit importeres, produceres, sælges, og distribueres i Danmark. Tilladelsen kommer også til at gælde engangsplastic-og glasflasker.
Heineken er blandt Carlsbergs allerstørste konkurrenter på det internationale øl-marked.
Afstemningen i Folketinget i eftermiddag tyder på tæt opløb om resultatet.
- Jørn Nurkka (+45) 33 96 96 55.
(c) Reuters Limited 1997.
