STORE FORVENTNINGER TIL MULTISYSTEM - EDB GRUPPEN.

KØBENHAVN, 15 januar (Reuter) - Både analytikere og EDB Gruppen har store forventninger til selskabets multiafregningssystem. Således venter analytikerne i BG Bank, at licensindtægter i forbindelse med salg af systemet frem til år 2000 vil give en akkumuleret indtægt på 135 mio. kr. før skat. Det fremgår af en analyse af selskabet, som blev udleveret på BG Banks seminar om tendenser på IT-markedet onsdag.
Hos BG Bank ser analytikerne så positivt på aktien, at de forventer, at aktien på kort sigt kan stige til kurs 250, hvis selskabet lever op til forventninger for regnskabsåret 1996. Onsdag eftermiddag ligger kursen på EDB Gruppen i 220.
For hele 1996 venter analytikerne et resultat før skat på 46,7 mio. kr. mod 27 mio. kr. i 1995.
Et kursniveau omkring de 400 er ikke urealistisk omkring årtusindeskiftet, vurderer analytikerne i BG Bank forudsat, at salget af multiafregningssystemet lever op til forventningerne.
EDB Gruppens direktør Erik Ove Nielsen sagde på seminariet, at gruppen selv har store forventninger til indtjeningen fra multiafregningssystemet, men han ønskede ikke at komme nærmere ind på de konkrete tal.
- Hvis der først går hul på bylden, og vi kommer i gang med salget, så tror jeg, at vi kan tjene astronomiske størrelser på multiafregningssystement. Men det hele er endnu meget usikkert - men vi tror på systemet, sagde Erik Ove Nielsen.
Multiafregningssystemet er et avanceret system, der er i stand til, at håndtere både produktion og administrative systemer som regningsopkrævning og betalingsformidling for flere forskellige produkter i samme virksomhed.
BG Banks estimat på den fremtidige indtjening for multiafregningssystemerne bygger på den forudsætning, at gruppen frem til år 2000 vil sælge 150 multiafregningssystemer.
På det internationale marked skal systemet sælges af IBM for 300.000 USD pr. stk., hvoraf EDB Gruppen oppebærer en licensindtægt på omkring 50 pct.
IBM er hovedaktionær i EDB Gruppen og ejer 52,6 pct. af aktiekapitalen.
Den fremtidige vækst inden for EDB Gruppen skal foregår på markederne i Norge og Sverige, vurderer Erik Ove Nielsen.
- Muligheden for yderligere vækst i Danmark er meget begrænset. Derfor ønsker vi vækst på markederne i Norge og Sverige, og det skal primært ske gennem yderligere opkøb, fortsatte han.
Hvor store vækstmål gruppen stiler mod ønskede EDB Gruppens direktør ikke at komme nærmere ind på.
- Internt har vi nogle meget store vækstmål, men dem ønsker jeg ikke at oplyse. Det viser sig heldigvis, at vi oftes kan leve op til vores interne vækstmål, sagde Erik Ove Nielsen. (/jnu).
(c) Reuters Limited 1997.
