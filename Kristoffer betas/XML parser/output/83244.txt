CSFB anbefaler varmt danske realkreditobligationer.

KØBENHAVN, 1 maj (Reuter) - I sin seneste globale obligationsanalyse anbefaler investeringsbanken Credit Suisse First Boston (CSFB) danske realkreditobligationer på det varmeste.
- Realkreditobligationer er et oplagt alternativ til investorer med beholdning af danske statsobligationer. De giver et direkte højere afkast (over 100 bp), men har samme volatilitetsmønster og samme valutakursrisiko, skriver banken.
Risikoen ved at investere i de to obligationstyper er nærmest identisk, da erfaringen viser, at realkreditpapirerne de facto er statsgaranteret, mener CSFB.
Bankens analytikere anbefaler således, at man køber lange realkreditobligationer, 6 pct. 2026, og sælger statens 8 pct. 2006, da de forudser en indsnævring i renteforskellen mellem de to papirer. Den er i øjeblikket ca. 105 basispunkter og CSFB venter et fald til 75-80 bp.
Det gør de bl.a., fordi de venter, at udenlandske investorer fortsat bliver mere opmærsomme på de danske realkreditobligationer og medvirke til at gøre markedet mere likvidt. Analytikerne fremhæver i den forbindelse, at der eksisterer en aktiv future på 6 pct. 2026 realkreditobligationerne.
- Det giver mulighed for gearede investeringer i renteforskellen til statens benchmark, skriver CSFB.
Lanceringen af den fælles europæiske valuta i ØMU&apos;ens tredje fase samt Danmarks forbehold for deltagelse i dette samarbejde er ligeledes et godt argument for at købe danske realkreditobligationer, mener banken.
- ØMU&apos;ens forestående kan give et pludseligt løft i den internationale interesse for danske realkreditobligationer, da investorer kæmper for at finde &quot;nye europæiske markeder&quot;. Globale investorer med en aktiv fremadrettet strategi burde overveje mulighederne i dette marked, skriver CSFB&apos;s analytikere.
I årets første tre måneder har udenlandske investorer netto købt danske realkreditpapirer for 8,8 mia. kr. Til sammenligning har udlændinge solgt statspapirer for netto 13,6 mia. kr.
CSFB forventer, at udlændinges andel af danske realkreditobligationer i løbet af de næste par år stiger til omkring 15 pct. fra de nuværende fem pct. Udenlandske investorers ejerandel af danske statspapirer udgjorde i 1996 ca. 35 pct.
- Per Bech Thomsen (+45) 33 96 96 56.
(c) Reuters Limited 1997.
