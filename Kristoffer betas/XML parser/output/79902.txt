PHØNIX-MEDARBEJDERE FORETRÆKKER RIEBER KØB.

KØBENHAVN, 6 februar (Reuter) - De medarbejdervalgte medlemmer af Medarbejderrådet i Phønix Contractors foretrækker i den verserende kamp om den midtjyske asfalt-koncern, at det bliver norske Rieber &amp; Søn, der overtager virksomheden. Det fremgår af en pressemeddelelse torsdag.
- Kommer det til en beslutning om salg, vil købstilbuddet fra Rieber &amp; Søn ASA efter de medarbejdervalgte medlemmers opfattelse bedst tilgodese de ovennævnte forhold (bevarelse af arbejdspladser, red.), fremgår det.
Medarbejderrådet er enig med Phønix&apos; bestyrelse i, at der ved bedømmelse af de fremsatte købstilbud skal lægges stor vægt på sikring af Phønix&apos; fortsatte udvikling efter de lagte strategiplaner samt på beskæftigelsessituationen for alle medarbejdere i virksomheden.
- De medarbejdervalgte medlemmer i Medarbejderrådet finder derfor, at der ved stillingtagen til de fremsatte købstilbud skal tages større hensyn til bevarelse af arbejdspladser end på kortsigtet økonomisk gevinst, skriver de medarbejdervalgte rådsmedlemmer.
Rieber &amp; Søn er den af de tre bejlere, der hidtil har budt mindst for Phønix. De to øvrige købstilbud kommer fra Superfos og Marius Pedersen.
(c) Reuters Limited 1997.
