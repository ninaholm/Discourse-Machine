INTERVIEW-Ny struktur kan ramme Radiometer-res.

KØBENHAVN, 19 august (Reuter) - Radiometers store organisationsændringer kan, hvis der ikke passes på, ramme indtjeningen, siger selskabets adm. direktør og storaktionær Johan Schrøder i et interview med Reuters Finans.
- Revolutionen er, at vi opgiver matrix-strukturen. Det tror jeg indebærer, hvis vi ikke passer alvorligt på, at kvantitet går forud for kvalitet, at omsætningen går forud for indtjeningens størrelse. Det må vi passe på ikke sker, siger Johan Schrøder.
Han henviser til, at princippet om en &quot;arms length&quot; mellem enhederne i Danmark og salgsselskaberne rundt omkring i verden har haft sine klare fordele, herunder en høj grad af ansvar for budgetterne på de lokale markeder. Ved at dele Radiometer-koncernen op i to delkoncerner, der fra København styrer hver sin produktlinie, kan denne ansvarlighed blive reduceret.
Det skal undgåes, understreger Johan Schrøder, men tilføjer, at de kommende produkters succes kan blive afgørende for motivationen hos de tidligere autonome salgsselskaber.
- For mig er der ingen tvivl om, at motivationen i vores marketings-, forsknings-og produktionsafdelinger i København er øget. Men jeg er ikke sikker på, at det virker helt så opmuntrende på de tidligere autonome salgsselskaber, hvor adm. direktører nu er blevet til salgschefer, siger Johan Schrøder.
Omlægningerne er primært drevet af en stor koncentration i indkøbsleddet indenfor Radiometers største forretningsområde, medico-teknik.
Det har betydet, at koordineringen af al kundekontakt mellem salgsselskab, produktionsselskab og moderselskab i den gamle matrix-struktur ikke var tilstrækkelig til at servicere de store kunder.
Radiometer kom ud af 1996/97 med et ordinært overskud før skat på 279 mio. kr. mod 316 mio. kr. i 1995/96.
- Søren Linding Jakobsen (+45) 33 96 96 53.
(c) Reuters Limited 1997.
