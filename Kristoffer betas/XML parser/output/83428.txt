Danske vindmølleproducenter satser forskelligt.

KØBENHAVN, 6 maj (Reuter) - De tre store danske vindmølleproducenter Nordtank Energi Group, Micon og Vestas Wind Systems har delte meninger om, hvor i verden pengene i fremtiden skal tjenes.
Nordtank ser et potentielt marked i Estland, Litauen og Polen. Micon, som Schouw &amp; Co. ejer 71,9 pct. af, regner med at fordoble sit salg af vindmøller til Japan i både 1997 og 1998, og Vestas Wind Systems satser igen på Indien og på Kina. Ingen af dem er imidlertid interesseret i Rusland, som direktør Søren Krohn fra Vindmølleindustrien ellers ser et kolossalt potentiale i.
Nordtanks direktør Vagn Trend Poulsen siger til Reuters Finans, at selskabet hverken er interesseret i Japan eller Rusland. Det japanske marked er for lille til mange producenter, mens det russiske marked efter Nordtanks mening er for uigennemskueligt.
- Japan og Rusland er helt ude af vores prioritering. Til gengæld er der et potentielt marked med muligheder ved Østesøen, som vi holder øje med. Men landene skal først være politisk klar med hensyn til afregning for vindenergien, siger Vagn Trend Poulsen.
Hos Micon er man enig i vurderingen af Rusland, og Kent Larsen, der er områdeansvarlig for Japan hos Micon, siger, at der er både vind og behov for strøm i Rusland, men ingen penge til at finansiere med.
- Men vi har planer om at sætte 20 vindmøller op i Japan i år, og i 1998 regner vi med at sætte yderligere 40 møller op. Det er en fordobling hvert år. Fremtiden kan byde på et rigtig godt marked i Japan, siger Kent Larsen til Reuters Finans.
Det japanske marked er stadig i introduktionsfasen for Micon, og salget udgør kun en lille del af selskabets store omsætning, anfører han. Men landsdelen Hokkaido i det nordlige Japan, mener han, er et godt område for vindmøller. Området er tyndt befolket, og der er masser af vind.
Den tredie af de store danske vindmølleproducenter Vestas, satser på at komme stærkt ind på det indiske marked igen og har også store forventninger til det kinesiske marked i de kommende år. Det siger administrerende direktør i Vestas, Johannes Poulsen, til Reuters Finans tirsdag.
- Både Indien og Kina bliver et meget stort marked. Det er to markeder, der kommer relativt hurtigt gang i, for der er et udpræget behov for energi, siger Johannes Poulsen.
Han venter, at der kommer gang i det indiske marked allerede i år, mens horisonten for Kina er to-fire år.
- I Kina er der et umætteligt behov for energi, og markedet er der forudsat, at den økonomiske udvikling fortsætter, siger Johannes Poulsen.
Han vil imidlertid ikke sætte tal på indtjeningen for de to markeder.
- Sætter man markedstal på for Kina, risikerer man at blive kaldt en fantast. Men jeg kan sige, at det bliver markeder med lokal produktion af vores vindmøller, siger Johannes Poulsen.
Indien og Kina hører samtidig til konkurrenten Nordtanks hovedmarkeder.
Længere nede af prioriteringslisten kommer områder som Sydamerika, hvor han påpeger, at der er et grundlæggende behov for mere energi, og USA, hvor der er tale om, at være et miljøvenligt alternativ.
Rusland og Japan er til gengæld ikke med på listen.
- I øjeblikket er Rusland kun af sporadisk interesse. Der skal først være en sund infrastruktur, før det bliver interessant. I Japan har vi kun haft kontakter med folk, som selv har henvendt sig til os, siger Johannes Poulsen.
Vestas, der er 83 pct. ejet af Vestas Wind Systems Holding B.V., som igen ejes af den hollandske bank MeesPierson, havde i 1995 en omsætning på 1,5 mia. kr. og et resultat før skat på 51 mio. kr.
Selskabet offentliggør først 1996-regnskabet i slutningen af maj, med ifølge Vestas&apos; adm. direktør, Johannes Poulsen, viser 1996-tallene fremgang i både omsætning og resultat før skat.
Udover de hollandske ejere sidder Lønmodtagernes Dyrtidsfond (LD) på knap 12 pct. af aktierne i vindmøllefabrikken.
- Carl Johan Corneliussen (+45) 33 96 96 57.
(c) Reuters Limited 1997.
