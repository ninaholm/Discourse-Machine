Flere kunder gav Slagelse Spar fremgang i halvår.

KØBENHAVN, 24 juli (Reuter) - Slagelse Sparekasse kom ud af første halvår med et ordinært resultat før skat på 15,6 mio. kr. Det er knap 10 pct. bedre end i den tilsvarende periode sidste år, og det skyldes blandt andet en fremgang i kundeunderlaget, fremgår det af halvårsregnskabet, som sparekassen offentliggjorde torsdag.
- Selv om rentemarginalen er indsnævret, har sparekassens store aktivitet og en fortsat kundetilgang betydet, at netto rente-og gebyrindtægter er steget til 39,8 mio. kr. fra 38,5 mio. kr., hedder det i regnskabet.
Der er har været en nettotilgang af kunder på 519, så det samlede antal kunder nærmer sig 25.000, fremgår det. Sparekassen har netop åbnet en filial i Sorø.
Sparekassen har øget sine udlån med knap 21 pct. til i alt 684,9 mio. kr. i forhold til samme periode sidste år, mens indlån er steget med godt syv pct., så de nu udgør godt en mia. kr.
Trods de stigende udlån er posten med tab og hensættelser faldet med ca. en tredjedel til 0,6 mio. kr. mens omkostningerne er steget knap fem pct. til 27,1 mio. kr.
- Ole Mikkelsen (+45) 33 96 96 54.
(c) Reuters Limited 1997.
