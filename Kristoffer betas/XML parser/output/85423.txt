NEG Micon håber på stor andel i havmøller - dir.

KØBENHAVN, 4 juli (Reuter) - Det snart fusionerede vindmølleselskab NEG Micon, som består af Nordtank Energy Group og Micon, der ejes af Schouw &amp; Co., satser på at få en god bid af kagen, når der skal bygges vindmølleparker til havs.
- Vi vil gøre vores bedste til at få en god del af kagen, og vi er parate til at være med i det både på størrelsen af møller og ud fra vores aktiviteter fra off-shore. Vi er de største på off-shore, siger Vagn Trend Poulsen, der i dag er adm. direktør i Nordtank Energy Group, til Reuters Finans.
Han bliver ansvarlig for marked og salg i det fusionerede NEG Micon.
Ifølge handlingsplanen for havmølle-programmet, der netop er skrevet færdig i et samarbejde mellem Elkraft, Elsam, Energistyrelsen og Skov-og Naturstyrelsen, lægges der op til, at der om tre år kan startes en etapevis udbygning med 80-100 møller (á 1,5 MW) ad gangen.
Vagn Trend Poulsen understreger, at det er meget positivt, at handlingsplanen er lavet i et bredt samarbejde.
- Det får os til at tro, at det kan realiseres inden for en rimelig horisont, når det koordineres, som det gør, siger han.
Rapporten indeholder miljømæssig, teknisk og økonomisk vurderinger af havmølleprogrammet med basis i Energi 21. Planen, der er bestilt af miljø-og energiminister Svend Auken, kan føre til den hidtil største investering i vindkraft i Danmark.
Planen udpeger fire områder, der er beliggende ved Horns Rev i Vesterhavet, ved Læsø i Kattegat, ved Omø i Smålandsfarvandet og syd for Rødsand/Gedser i Femer Bælt, som de miljømæssigt, teknisk og økonomisk set bedste.
Elsam har allerede søgt Energistyrelsen om tilladelse til igangsættelse af et undersøgelsesprogram for etablering af to havmølleparker på hver 120-150 MW beliggende henholdsvis ved Horns Rev og ved Læsø.
Samtidig har Energistyrelsen allerede søgt om principgodkendelse af de første tre etaper i Elkraft-området. Hver etape er planlagt til at få en samlet produktionskapacitet på 150 MW. Placeringerne er i området syd for Omø og syd for Rødsand og ved Gedser Rev. Der er desuden søgt om principgodkendelse af en 40 MW vindmøllepark på Middelgrunden ved København, oplyser Elkraft og Elsam.
Nordtank og Micon har til sammen en årlig omsætning på ca. 1,2 mia. kr. og et ordinært resultat efter skat i perioden 1. april til 31. december 1996 urevideret på godt 23 mio. kr. De to selskaber ser med optimisme på fremtiden.
- Carl Johan Corneliussen (+45) 33 96 96 58.
(c) Reuters Limited 1997.
