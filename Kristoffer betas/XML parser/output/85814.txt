Valg afholder regering fra finansstramning - DMG.

KØBENHAVN, 17 juli (Reuter) - Det kommende folketingsvalg er skyld i, at regeringen ikke planlægger en negativ finanseffekt på mere end 0,25 pct. af bruttonationalproduktet (BNP) i 1998. Der er ellers behov for at stramme økonomien yderligere i det kommende finansår, mener økonomer hos den tyske investeringsbank, Deutsche Morgan Grenfell (DMG), i London.
- Den danske regering har antydet, at den vil stramme finanspolitikken med ca. 0,25 pct. af BNP i 1998. Men effekten fra skattereformen i 1993 vil i sig selv opveje den stramning. Derfor er der behov for yderligere en stramning på grund af den stigende indenlandske efterspørgsel, hedder det i en analyse af dansk økonomi.
Finanseffekten er et skøn for de finanspolitiske beslutningers effekt på den økonomiske vækst i samfundet - målt ved virkningen på BNP i det år, hvor beslutningerne træder i kraft.
- Der er imidlertid ikke udsigt til en stram finanspolitik, fordi der skal afvikles folketingsvalg inden september næste år, skriver økonomerne, der alligevel konstaterer, at den danske økonomi er i langt bedre form end i mange andre europæiske lande.
Deutsche Morgan Grenfell-økonomerne har fastholdt sine skøn for væksten i BNP i år og næste år, lige som skønnet for andre afgørende nøgletal ikke er ændret i forhold økomernes forrige skøn fra juni.
Der ventes en vækst i BNP på 3,1 pct. i år og 2,8 pct. næste år, mens inflationen ventes at blive på 2,3 pct. i år og 2,6 pct. i 1998.
Kronen lever op til sit navn som Skandinaviens kedeligste valuta i analysen, hvor økonomerne forudser en uændret kurs over for D-marken på ca. 3,81 kr. på både tre og 12 måneders sigt.
- Nationalbanken ventes fortsat at fastholde målsætningen om en stabil kronekurs overfor D-marken, skriver Deutsche Morgan Grenfell.
Dobbeltklik på [DA/PRO] for at få seneste økonomiske prognose fra Reuters Finans.
- Ole Mikkelsen (+45) 33 96 96 54.
(c) Reuters Limited 1997.
