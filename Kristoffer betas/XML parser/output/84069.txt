Økonomiske målsætninger skal fastholdes - Jelved.

KØBENHAVN, 27 maj (Reuter) - De økonomiske målsætninger for Danmark skal fastholdes, og regeringens ambitioner rækker længer end de halvandet år, som den seneste økonomiske prognose dækker, fastslår økonomiminister Marianne Jelved i forbindelse med offentliggørelsen af Økonomisk Oversigt tirsdag.
- Med andre ord må vi uden at tøve holde fast i de centrale målsætninger om at fjerne udlandsgælden og nedbringe den offentlige gæld til 40 pct. af BNP inden for de næste otte år samt at få ledigheden ned på fem pct., udtaler økonoministeren.
Hun henviser til regeringsplanen, Danmark 2005, der viser vejen for den økonomiske udvikling.
- Økonomisk Oversigt viser, at de kortsigtede og langsigtede mål for dansk økonomi kan gå op i en højere enhed, siger Marianne Jelved.
(c) Reuters Limited 1997.
