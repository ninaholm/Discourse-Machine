Martin Gruppen venter kraftig vækst i Kina - dir.

KØBENHAVN, 16 juni (Reuter) - Martin Gruppen starter i sensommeren produktion i Kina og venter derefter en meget kraftig vækst i landet. Det siger adm. direktør og storaktionær i Martin Gruppen, Peter Johansen til Reuters Finans mandag.
- Vi er i gang med at starte produktion i Kina fra sensommeren, og når den er i gang, kommer vi meget kraftigt igen på det kinesiske marked, siger Peter Johansen.
Martin Gruppen har haft en del problemer med plagiater på det kinesiske marked, men gruppen regner med at vinde en række retssager i den kommende tid.
- Vi er meget tæt på at vinde retssagerne derude, hvilket betyder, at vi får stoppet kopiproducenterne effektivt, siger Peter Johansen.
For to år siden hentede Martin Gruppen 25 pct. af sin omsætning i Kina. I dag er den nede på fem procent, og det skyldes de mange plagiater, oplyser Peter Johansen.
Martin Gruppen aflagde søndag regnskab for 1996/97, som viste et overskud før skat på 34,3 mio. kr. mod 24,8 mio. kr. Omsætningen steg til 428 mio. kr. fra 284 mio. kr. året før.
Gruppen venter for 1997/98 en stigning i resultatet før skat på mindst 25 pct.
- Carl Johan Corneliussen (+45) 33 96 96 57.
(c) Reuters Limited 1997.
