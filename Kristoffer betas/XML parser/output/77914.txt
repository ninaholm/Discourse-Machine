BALANCE-FORBEDRINGER I FL97 ER KOSMETIK - ØKONOM.

KØBENHAVN, 28 november (Reuter) - Regeringens aftale med SF om næste års finanslov vil give balance på de samlede offentlige finanser, men det tilfredsstiller ikke økonom Jesper Nielsen fra Unibank, der kalder forbedringen for ren kosmetik.
- Det er lidt svært at finde ud af, hvordan den balance på de offentlige finanser opstår. Man nupper 1,8 mia. kr. fra krigsskadeforsikringen. Det er lidt kosmetik, men på papiret ser det pænt ud, siger Jesper Nielsen til Reuters Finans.
Han mener, at det kunne være gået meget værre, fordi netop Socialdemokratiet og SF er med i forliget.
- Det er ikke det, man forbinder med et rigtigt venstre-drejet forlig, siger Jesper Nielsen, og mener dermed, at resultatet af forliget er bedre end frygtet.
Regeringen har hidtil budgetteret med et underskud på de samlede offentlige finanser på 3,5 mia. kr., men med med aftalen med SF ventes der nu balance på den post næste år. Blandt andet ved en omlægning eller afvikling af Krigsforsikring for Danske Skibe.
- Der stiles mod en aftalebaseret omlægning, som indebærer, at staten kan få frigjort sin andel af den akkumulerede egenkapital i krigsforsikringen. Såfremt en aftale ikke kan indgås, gennemføres en lovfæstet omlægning eller afvikling af krigsskadeforsikringen, hedder det i forligsskitsen fra Finansministeriet.
(c) Reuters Limited 1996.
