ØMU ÅRETS INTERNATIONALE JOKER - DEUTSCHE MG.

KØBENHAVN, 8 januar (Reuter) - Tidsplanen for ØMU&apos;en er året joker på de internationale markeder, vurderer Deutsche Morgan Grenfell i sin januar-analyse.
- Efter vores mening er der stadig en betydelig risiko for, at introduktionen af euroen kan blive forsinket. Det kan få hele processen frem mod en monetær union til at køre af sporet, skriver Deutsche Morgan Grenfell.
Hvis ØMU-planerne bliver udskudt, vil valutakurserne begynde at svinge meget og rentespændene blive udvidet. Det vil bl.a. ramme beskæftigelsen, mener Deutsche MG. Banken vurderer dog chancerne for, at ØMU&apos;en starter som planlagt den 1. januar 1999, til 55 pct. Tyskland, Frankrig, Holland, Belgien, Østrig, Luxembourg og sandsynligvis Finland vil være med fra begyndelsen.
Spanien, Portugal og Italien har vist store fremskridt i retning af Maastricht-kriterierne, og de tre lande vil følge hurtigt efter, lyder forudsigelserne.
- Storbritannien og Danmark ser ud til ikke at være med fra starten i 1999, fordi begge lande har bundet sig op på at holde folkafstemninger før de kan være med, skriver Deutsche MG.
En anden risiko, som markederne må leve med, er den økonomiske vækst. Bliver den større end forventet, kan det trække inflationen med i vejret, hvilket vil føre til en stærkere pengepolitisk stramning end ventet.
- Virkningerne for obligations-og aktiemarkederne vil være tydelige: En meget kraftigere stigning i obligationsrenten og risiko for et større fald i aktiepriserne, skriver Deutsche MG.
Samtidig advarer økonomerne dog centralbankerne mod at hæve renterne for tidligt, og således bringe den forventede økonomiske opgang i Europa, USA og Japan i fare. (/mbp).
(c) Reuters Limited 1997.
