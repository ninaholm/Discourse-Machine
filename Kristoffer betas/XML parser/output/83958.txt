Danyard-vurdering kan komme fredag - direktør.

KØBENHAVN, 22 maj (Reuter) - Den uafhængige vurdering af det nordjyske Danyard-værft kan komme allerede fredag, oplyser adm. direktør Bent Østergaard fra Lauritzen Gruppen, der ejer Danyard. Vurderingen skal bruges i forbindelse med salget af knap halvdelen af Danyard til malyasiske Penang Shipbuilding Construction (PSC).
- Vi venter, at vi kan få vurderingen fredag, men nok snarere i begyndelsen af næste uge, siger Bent Østergaard torsdag til Reuters Finans.
Vurderingen, der er udarbejdet af et britisk evalueringsfirma, skal bruges af såvel køberen som de malyasiske myndigheder, der skal godkende den kapitaleksport, der er involveret i PSC&apos;s køb af 48 pct. af Danyard A/S og 40 pct. af Danyard Aalborg.
Ifølge et Letter of Intent skal PSC betale omkring 100 mio. USD for biden af Danyard, men den pris kan dog ændres af den kommende vurdering.
- Denne uafhængige vurdering kan i virkeligheden sammenlignes med en due diligence undersøgelse og kan derfor have konsekvenser af en eller anden art i såvel opadgående som nedadgående retning, sagde formanden for J. Lauritzen Holding, Michael Christiansen, på et pressemøde 1. april.
På generalforsamlingen i J. Lauritzen Holding i sidste uge forlød det dog, at der ikke var grund til bekymring for vurderingsrapporten.
- Stig Ørskov Pedersen (+45) 33 96 96 59.
(c) Reuters Limited 1997.
