Svært at bevare pessimismen i Danmark - Spar Nord.

KØBENHAVN, 2 maj (Reuter) - Det er svært at bevare pessimismen som iagttager af den danske økonomi. Den konklusion er det nordjyske pengeinstitut Spar Nord kommet frem til i sin seneste vurdering af den danske økonomi.
- De seneste offentliggjorte tal for den danske økonomi har været uhyre positive. Ikke alene opretholder Danmark en høj vækst, men den synes nu også bredt funderet og ikke mindst med en fortsat rolig prisudvikling. De seneste tal for den danske eksport viser en fortsat positiv trend, skriver Spar Nord.
Spar Nord opjusterer i prognosen sit skøn for betalingsbalancen til et overskud i år på ca. 13 mia. kr. Tidligere ventede banken et mere beskedent plus på fem mia. kr. BNP-væksten opjusteres i år til 2,9 pct. fra 2,5 pct., mens ledigheden skønnes at falde til 7,8 pct. mod tidligere ventet 8,0 pct. Spar Nord fastholder sit skøn for inflationen i år på 2,4 pct.
Spar Nords cheføkonom Jens Nyholm pointerer i prognosen, at der skal holdes øje med huspriserne og evt. flaskehalsproblemer inden for bygge/anlæg.
- Ingen af de to forhold synes dog pt. at udgøre et problem. Alene den igangværende debat om rentefradragsretten kan meget vel tænkes at lægge en dæmper på boligmarkedet, ligesom man regionalt synes at have haft succes med at skaffe den efterspurgte arbejdskraft, skriver Jens Nyholm.
- Eva Elgaard Pedersen (+45) 33 96 96 57.
(c) Reuters Limited 1997.
