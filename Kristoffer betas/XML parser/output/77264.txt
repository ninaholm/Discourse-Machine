TRÆ-AKTIER VENDTE MINUS TIL PLUS I OKTOBER.

KØBENHAVN, 1 november (Reuter) - De træ-relaterede aktier fik i oktober vendt et negativt afkast til et lille plus. I gennemsnit har de fem børsnoterede trævirksomheder ved udgangen af oktober givet et afkast i år på 4,4 pct. mod et minus ved udgangen af september på knap 0,8 pct.
Det fremgår af en analyse foretaget af Reuters Finans fredag på baggrund af kursudviklingen i selskaberne og det udbetalte udbytte i løbet af året.
Fire ud af de fem træ-aktier, Danske Trælast, DLH, HT Defta og F. Junckers Industrier er alle steget i løbet af september, mens Vejen Trælasthandel ligger uændret.
På trods af en yderst kryptisk fondsbørsmeddelelse midt i oktober er det fortsat HT Defta, der klarer sig bedst. Frem til ultimo oktober har Horsens-virksomheden i år givet et afkast på knap 35 pct., mens Danske Trælast følger i hælene med et afkast på knap 30 pct. Det er en fremgang på hhv. 29 pct. og 36 pct. i løbet af oktober.
Den foreløbige afkastudvikling i de tre øvrige træ-selskaber har været knap så positiv - faktisk er der stadig tale om et negativt afkast i år.
Aktionærer i trægrossisten DLH har således i år tabt ca. 26 pct., mens investorer i F. Junckers Industrier har haft et negativt afkast på 14 pct. Afkastet i Vejen Trælasthandel er fortsat på minus 2,5 pct., sammensat af et kursfald på 20 kr. til kurs 380 og et udbytte på 10 kr. (/eep).
(c) Reuters Limited 1996.
