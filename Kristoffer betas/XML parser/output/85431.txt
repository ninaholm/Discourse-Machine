KFX på vej mod korrektion - prognose.

KØBENHAVN, 4 juli (Reuter) - Det danske KFX-indeks står foran en negativ korrektion indenfor de næste tre måneder, vurderer en næsten enstemmig analytikerskare.
Spådommen fremgår af en ny Reuters-prognose, der forudsiger et fald i indekset over de 20 tungeste aktier på Københavns Fondsbørs til 171 pr. 1. oktober 1997 mod 175,65 torsdag.
De fleste analytikerskøn er afgivet den 25. juni, hvor indekset lukkede i 172,00.
Aktiemarkedet ligger imidlertid fredag eftermiddag til en ny optur, da KFX-indekset er steget godt halvanden pct. til 178-179.
Korrektionen forventes dog kun at være midlertidig, da aktieanalytikerne forventer, at indekset på seks måneders sigt er steget til 175 og til 184 på 12 måneders sigt, fremgår det af prognosen.
Flere analytikere nævner, at halvårsregnskaberne i august meget vel kan blive en kærkommen lejlighed til at sætte markedet lidt tilbage, der målt på KFX-indekset bare i 1997 er steget ca. 30 pct.
(c) Reuters Limited 1997.
