Salomon ser oliepris falde til 16 USD i 2 halvår.

KØBENHAVN, 23 maj (Reuter) - Den amerikanske investeringsbank Salomon Brothers forudser, at prisen på en tønde Brent råolie vil falde til gennemsnitligt 16 USD i andet halvår 1997. Det fremgår af publikationen Oil Values, dateret den 20 maj.
For hele 1997 venter Salomon Brothers en gennemsnitlig tøndepris på 17,50 USD, hvilket er mere end tre USD lavere end den gennemsnitlige pris i 1996. De faldende oliepriser skyldes primært forholdsvis store lagerbeholdninger.
Olieprisen ventes at stige igen i 1998 omend beskedent til en gennemsnitlig pris per tønde på 18 USD. Lagrene forventes også at være store i 1998.
- I 1998 vil markedet igen være præget af overudbud. På nuværende tidspunkt ser det ud til, at udbuddet uden for OPEC vil stige med nogenlunde samme mængde som stigningen i verdensefterspørgslen, hvilket vil efterlade ubalancerne fra 1997 intakte, skriver Salomon Brothers.
Prisen på en tønde Brent med levering i juli er fredag eftermiddag lige over 20 USD.
- Eva Elgaard Pedersen (+45) 33 96 96 57.
(c) Reuters Limited 1997.
