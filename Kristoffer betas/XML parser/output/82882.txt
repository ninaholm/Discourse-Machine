Jysk opsving smitter af på Jyske Bank - analytiker.

KØBENHAVN, 22 april (Reuter) - Det økonomiske opsving, som specielt er kommet Jylland og i særdeleshed Ringkøbing Amt til gode, smitter i væsentlig grad af på Jyske Banks regnskab. Og det er en af årsagerne til, at landets fjerde største pengeinstitut tirsdag offentliggjorde et kvartalsregnskab, der oversteg de flestes forventninger, mener en bankanalytiker, der ønsker at være anonym.
- Der er meget knald på i Jylland, hvor de primært henter deres indtjening, så de har formået at forøge deres volume, siger analytikeren.
Mens flere af de store pengeinstitutter primært forøger deres forretningsomfang, fordi de er begyndt at tilbyde realkredit, så har Jyske Bank øget sine udlån med knap 15 pct. i første kvartal i forhold til samme periode sidste år. Og der er traditionelt større fortjeneste på almindelige bankudlån end realkreditudlån.
Jyske Bank havde et ordinært overskud på 423 mio. kr. i årets første tre måneder, og det var væsentligt over gennemsnittet af en række analytikeres forventninger, som lød på 220 mio. kr.
- Det er fantastisk, at de kan gøre det så godt. Det er virkelig en af de banker, der kan tjene penge, siger analytikeren.
Han bemærker, at banken i årets første tre måneder har tjent ca. 90 mio. kr. på kursreguleringer af valuta, mens det tal for hele 1996 var på 134 mio. kr.
Han undrer sig over, at banken kun har afsat seks mio. kr. til tab og hensættelser på kunder. I første kvartal 1996 var den post på 79 mio. kr.
(c) Reuters Limited 1997.
