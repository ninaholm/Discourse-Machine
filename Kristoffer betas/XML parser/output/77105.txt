KATTEGAT-TRAFIK SKAL OVERLEVE - FORLIGSPARTIER.

KØBENHAVN, 24 oktober (Reuter) - Passager-og godstrafikken over Kattegat skal overleve, siger forligspartierne bag det nye DSB-aftale, der tillige indeholder en reduktion af biltaksterne på den kommende Storebæltsforbindelse med 20 pct.
- Det har været svært at finde en balance i de nye Storebælt-takster, der på den ene side ikke er ødelæggende for Kattegat-trafikken og på den anden side gør Storebæltsforbindelsen konkurrencedytig, sagde Venstres trafikpolitiske ordfører, Svend Heiselberg på et pressemøde i anledning af den nye aftale.
Forligspartierne bag aftalen, der supplerer den kun to år gamle rammeaftale for DSB, er regeringspartierne samt Venstre og Konservative.
Svend Heiselberg tilføjede, at forligspartierne har lovet hinanden, at hvis konkurrenceforholdet mellem Storebæltsforbindelsen og den øvrige Øst-Vest-trafik fordrejes kraftigt, vil takststrukturen blive revurderet.
- Der skal fortsat være en færgerute nord for Storebælt og en syd for, sagde trafikminister Jan Trøjborg på pressemødet.
Efter pressemødet kunne Svend Heiselberg imidlertid ikke svare på, hvorvidt forligspartierne ville gribe ind, hvis den ene af de to hurtigfærgerederier på Kattegat, det halvt statsejede Cat-Link og det børsnoterede Mols-Linien skulle løbe ind i livstruende økonomiske problemer.
- Det må vi tage stilling til på det tidspunkt, en sådan situation skulle opstå, sagde Svend Heiselberg til Reuters Finans.
Han afviste, at der blandt forligspartierne er sat en målramme for den del af Øst-Vest-trafikken, som færgerederierne må få. Han tilføjede dog, at hvis især hurtigfærgerederierne trods takstnedsættelserne på Storebælt skulle udmanøvrere Storebælt, vil taksterne på Storebælt ligeledes blive taget op til fornyet revision blandt forligspartierne.
Prisen for at køre over Storebæltsforbindelse er sat til 200 kr. for en personbil. Prisen skal sammenholdes med priser på Mols-Linien, Odden-Ebeltoft og Cat-Link, Kalundborg-Århus i underkanten af det dobbelte.
I Trafikministeriets rapport &quot;Færgefart på Kattegat&quot; fra 1995 blev biltrafikken på hhv. Storebælt og Kattegat i 1998 skønnet til hhv. 4,7 mio. personbiler og 1,1 mio. personbiler under forudsætning af både hurtogfærger og Storebæltsforbindelse.
I 1993 var de tilsvarende tal hhv. 2,4 mio. personbiler over Storebælt og 1,1 mio. personbiler over Kattegat. (/slj).
(c) Reuters Limited 1996.
