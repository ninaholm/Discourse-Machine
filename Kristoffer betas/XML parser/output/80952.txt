NEUROSEARCH-AKTIE STIGER 7 PCT EFTER INVESTORMØDE.

KØBENHAVN, 3 marts (Reuter) - Aktiekursen på NeuroSearch er frem til mandag middag steget syv pct. til kurs 301 efter et lukket investormøde fredag for udvalgte investorer. Udviklingschef Peter Moldt fra NeuroSearch afviser dog, at selskabet på mødet skulle være fremkommet med nye afgørende oplysninger.
- Vi havde møde med nogle investorer i fredags, men de fik vores standardpræsentation, og der er ikke blevet oplyst noget nyt, som kunne få væsentlig indflydelse på kursdannelsen, siger Peter Moldt til Reuters Finans mandag.
Peter Moldt afviser, at der på mødet skulle være fremkommet oplysninger omkring selskabets 1996-regnskabet, som ventes offentliggjort tirsdag, eller om selskabets udviklingsprojekter.
- Vi har ikke sagt mere om vores udviklingsprojekter, end der allerede er kommet frem, fortsætter han og tilføjer, at kursstigningen i aktien kan skyldes flere positive analyser på NeuroSearch-aktien.
Peter Moldt henviser til, at der bliver lavet mange analyser på selskabet, herunder en meget positiv analyse fra Alfred Berg udsendt i sidste uge.
NeuroSearch venter et 1996-resultat på niveau med 1995, der gav et overskud på 4,5 mio. kr. Det fremgår af selskabets halvårsregnskab fra august.
- Jørn Nurkka (+45) 33 96 96 55.
(c) Reuters Limited 1997.
