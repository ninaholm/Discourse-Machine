900 ønsker fratrædelse fra Tele Danmark - dir.

KØBENHAVN, 1 august (Reuter) - Op til deadline den 14. august for frivillige ansøgninger om fratrædelse i Tele Danmark har indtil nu 900 personer indsendt ansøgning.
- De 900 får nu et tilbud fra os, og så har de frem til den 1. oktober til at svare på, om de kan tage imod det, siger vicedirektør Lykke Kristensen, der har ansvaret for personaleanliggender, til Reuters Finans.
Han tror, at der i dagene op til deadline kommer en slutspurt af ansøgninger og håber, at 1.000 søger frivilligt.
Arbejdet med at hjælpe de op mod 2.000 ansatte, der netto skal forlade Tele Danmark, har selskabet sendt i licitation, fordi opgaven er så stor, at EU-reglerne kræver det.
- Men dertil kommer, at der bliver tale om rådgivning i økonomiske og sociale anliggender, som vi ikke er eksperter i. Så det har hele tiden været med i planerne, at vi skulle have et firma til at hjælpe med det arbejde, siger Lykke Kristensen.
Arbejdet med fratrædelserne, venter Tele Danmark, kan komme til at løbe helt frem til 1999.
- Der er ikke nye fyringer i sigte for øjeblikket. Nu har vi trimmet selskabet både efter fusionen og på det tekniske område, så det vil være konkurrencesituationen, der afgør om der skal fyres flere medarbejdere, siger Lykke Kristensen.
- Carl Johan Corneliussen (+45) 33 96 96 58.
(c) Reuters Limited 1997.
