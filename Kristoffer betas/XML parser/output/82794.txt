Økonomer venter prisstigninger på 2,1 pct i marts.

KØBENHAVN, 18 april (Reuter) - Et panel på 11 økonomer venter, at de danske forbrugerpriser i marts steg 2,1 pct. i forhold til samme måned sidste år. Det fremgår af en rundspørge udført af Reuters Finans. Samtidig ventes der en stigning i forbrugerpriserne på 0,4 pct. i forhold til februar. Tallene offentliggøres onsdag den 23. februar.
Økonomerne forventer dermed, at prisstigningstakten stabiliseres efter kraftige udsving de to foregående måneder. I januar røg den årlige stigningstakt således op på hele 2,7 pct. mod 2,3 pct. i december. Derefter faldt årsstigningstakten i februar tilbage på 2,2 pct.
Den forholdsvis kraftige månedsvækst forklares af økonomerne med en forskydelse af udsalgsmønstret. Det årlige januarudsalg blev i år skubbet i forhold til tidligere år. Det betød, at udsalget strakte sig helt ind i februar, hvilket bevirkede, at forbrugerpriserne fra januar til februar imod sædvanen ikke ændrede sig. Et fald i oliepriserne vurderes samtidig at have trukket ned i inflationen.
Økonomerne venter, at nettopriserne i marts steg 2,2 pct. på årsbasis og 0,4 pct. i forhold til februar.
- Stig Ørskov Pedersen (+45) 33 96 96 59.
(c) Reuters Limited 1997.
