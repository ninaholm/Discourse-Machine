SF og S uenige om juraen i danske EU-forbehold.

KØBENHAVN, 21 marts (Reuter) - SF&apos;s leder Holger K. Nielsen er uenig med statsminister Poul Nyrup Rasmussen om, hvilken juridisk status de danske EU-forbehold skal have, hvis de øvrige EU-lande går tættere sammen om et retsligt samarbejde.
Holger K. Nielsen mener, at de danske forbehold skal nedfældes i EU-traktaten, hvis de andre EU-lande flytter det retslige samarbejde til det overnationale EU-samarbejde i søjle 1.
- Sagen er den, at EF-domstolen i såfald får kompetence, og EF-domstolen dømmer efter traktaten og ikke efter Edinburgh-afgørelsen, der er en folkeretlig, bindende aftale mellem staterne, skriver Holger K. Nielsen i sin ugentlige kommentar på internettet fredag.
Mandag afviste statsministeren at de danske forbehold skal være en del af en fælles EU-traktat.
- Forbeholdene skal ikke nedfældes i en EU-traktat. De vedkommer ikke de andre lande. De vedkommer kun Danmark, sagde statsministeren på en socialdemokratisk konference om EU&apos;s udvidelse i København.
De gældene forbehold er i dag ikke nedfældet i den gældende Maastricht-aftale. De er en del af de såkaldte Edinburgh-aftale, der blev vedtaget efter Maastricht-forhandlingerne i 1991.
- Morten Bonde Pedersen (+45) 33 96 96 51.
(c) Reuters Limited 1997.
