S overvejer lov-indgreb mod EAC - Ove Fich.

KØBENHAVN, 12 juni (Reuter) - EAC&apos;s fortsatte eksport af sprøjtemidlet paraquat til Burma fra kompagniets fabrik i Thailand, får Socialdemokratiet til at overveje et lovindgreb mod virksomheden.
- Hvis ikke ØK selv kommer på bedre tanker, vil vi overveje at gribe ind med lov. Vi kan enten forbyde virksomhederne at investere i Burma, sådan som man har gjort i USA, eller boykotte offentlige indkøb fra virksomheder, der eksporterer til landet, siger partiets Europa-ordfører, Ove Fich.
Han betegner det som &quot;pinligt&quot; at EAC eksporterer til et land, som Danmark officielt har kritiseret i skarpe vendninger.
- Jeg forstår heller ikke at ØK (adm. direktør Michael Fiorini, red.) har sagt, at politikerne bare kan lovgive på området. Normalt er erhvervslivets holdning, at politikerne skal blande sig så lidt som muligt, fordi virksomhederne godt kan holde justits med sig selv. Men det er altså ikke tilfældet i den her sag, siger den fremtrædende socialdemokrat.
Har Ove Fich svært ved at forstå EAC&apos;s holdning til Burma-eksporten, har han til gengæld stor forståelse for, at pensionskassen PFA, der er aktionær i EAC, ikke vil lægge pres på EAC-ledelsen for at standse den kritiserede eksport.
- PFA er klemt mellem hensynet til deres kunder og de etiske overvejelser. Det er besynderligt, hvis det skulle være aktionærkredsen, der skal have ansvaret for firmaets politik er aktionærernes ansvar, og ikke firmaets ledelse, siger Ove Fich.
EAC holder fra kl. 15.00 torsdag pressemøde om selskabets eksport af paraquat til Burma.
- Morten Bonde Pedersen (+45) 33 96 96 51.
(c) Reuters Limited 1997.
