Novo Nordisk præciserer kvartalsforventning - dir.

KØBENHAVN, 23 april (Reuter) - Novo Nordisk fastholder, at resultatet af første kvartal i år kan blive lavere end resultatet af første kvartal sidste år. Det oplyser viceadm. direktør Kurt Anker Nielsen onsdag i en præcisering af koncernens kvartals-forventninger.
Kurt Anker Nielsen har så tæt på aflæggelse af kvartalsregnskabet ingen kommentarer til det forgangne kvartal, men vil gerne præcisere forventningerne fra aflæggelsen af årsregnskabsmeddelelsen for 1996.
De to store svenske medicinalkoncerner, Astra og Pharmacia &amp; Upjohn er begge kommet med skuffende kvartalsresultater, og det lagde en dæmper på Novo Nordisks aktie onsdag, der faldt fire kr. til 665 kr. Onsdag var aktien dog en overgang i kurs 680 kr.
Kurt Anker Nielsen påpeger, at der i Novo Nordisks kvartalsresultater ikke er nogen decideret sæson, hvormed det er umuligt at sige noget sikkert om de enkelte kvartaler. Men for udviklingen i første kvartal 1997 var der tre faktorer, der peger i nedadgående retning, da koncernen lagde sit budget.
- For det første frafalder en finansiel indtægt på næsten 50 mio. kr. i første kvartal 1996 fra hedging af den japanske yen. Den vil Novo Nordisk ikke få i 1997, siger Kurt Anker Nielsen.
For det andet var salget i fjerde kvartal sidste år en del bedre end ventet, og Novo Nordisk vil ikke udelukke, at det skyldes en del fremskyndet salg.
- For det tredie har vi udvidet vores organisation, og opererer dermed med større omkostninger i starten af 1997 end i starten af 1996. Det vil der blive rettet op på med vores MAX-spareprogram, men det er ikke rigtig begyndt at få virkning endnu, siger Kurt Anker Nielsen.
Novo Nordisk fremlægger kvartalsregnskab den 14. maj. For hele 1997 forventer medicinalkoncernen en vækst i både det primære driftsresultat som resultatet før skat på mindst 15 pct. mod hhv. 2,4 mia. kr. og 2,5 mia. kr. i 1996.
- Søren Linding Jakobsen (+45) 33 96 96 53.
(c) Reuters Limited 1997.
