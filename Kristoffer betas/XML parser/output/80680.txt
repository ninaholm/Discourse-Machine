HT DEFTA FASTHOLDER PROGNOSE TRODS PÆNE RESULTATER.

KØBENHAVN, 25 februar (Reuter) - Ledelsen i trælastfirmaet HT Defta fastholder forventningerne til regnskabsåret 1996/97, selv om selskabets resultat indtil videre ligger pænt i forhold til budgettet, fremgår det af et referat fra selskabets generalforsamling.
- Selskabets resultat indtil nu ligger pænt i forhold til budget, blandt andet begunstiget af vejrliget. Bestyrelsen fastholder forventningerne til en positiv udvikling i omsætning, men den kraftige ekspansion vil medføre igangomsætningsomkostninger, og bestyrelsen forventer derfor, at resultatet for 1996/97 bliver på et lavere niveau, men tilfredsstillende i forhold til det afsluttede regnskabs gode resultat, hedder det i referatet.
Selskabets regnskabsår går fra den 1. oktober til den 30. september, og selskabet kom ud af det seneste regnskabsår med et resultat før skat på 16,1 mio. kr.
På generalforsamlingen kom det også frem, at selskabet har købet en grund på 10.295 kvadratmeter med et bygningsareal på 3.043 kvadratmeter i Kolding.
- Det er planlagt at indrette en drive-in trælasthandel med tilhørende afdeling for professionelt værktøj, hedder det i referatet fra generalforsamlingen.
Selvskabet vil også åbne en drive-in trælasthandel i Silkeborg og Århus i år, fremgår det.
- Ole Mikkelsen (+45) 33 96 96 54.
(c) Reuters Limited 1997.
