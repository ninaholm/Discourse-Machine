KBH BØRS MERE LUN PÅ MOLS-LINIEN PGA OPJUSTERING.

KØBENHAVN, 11 oktober (Reuter) - Den Københavnske Børs er blevet mere lun på Mols-Linien efter nyheden om, at rederiet har opjusteret sin forventninger til årsresultatet i 1996 til et overskud før skat på ca. 60 mio. kr.
- Vi var i forvejen meget positive på Mols-Linien, men med denne opjustering er vi blevet mere positive. Men der er stadig nogle usikkerhedsmomenter, siger aktieanalytiker Thomas Busch fra Den Københavnske Børs til Reuters Finans. Han fastholder dog umiddelbart sin anbefaling om køb på nuværende niveau.
En usikkerhedsfaktor er ifølge Thomas Busch lovmæssige begrænsninger for brugen af hurtigfærger. Regeringen har for nylig nedsat et tværministerielt udvalg, der skal se på de miljømæssige problemer ved de stærkt energikrævende katamaranfærger. Udvalget havde sit første møde torsdag, og det skal inden nytår have fremlagt et forslag til nye retningslinier for hurtigfærger i danske farvande.
Ifølge Søfartsstyrelsen kan der bl.a. blive stillet krav om hastighedsrestriktioner, men det vil blive nøje vurderet ud fra især kystforhold og vanddybder.
Problematiken omkring hurtigfærgerne skyldes primært et stort antal klager over støj og bølger fra Mols-Liniens konkurrent Cat-Links rute mellem Århus og Kalundborg.
Mols-Linien skriver i sin pressemeddelse fredag, at rederiets nye skib Mai Mols er meget støjsvagt, og at det uden problemer overholder de af Miljøministeriet fastsatte normer.
Thomas Dusch fra Københavnske Børs fremhæver også som et usikkerhedsmoment, at Mols-Linien - med den seneste tids investeringer i færger, terminaler og havneanlæg på op mod en mia. kr. - har spændt sig hårdt for økonomisk.
- Derfor har Mols-Linien behov for vækst, siger han.
De seneste opgørelser over overførsler af personbiler, viste i august en vækst på 14,3 pct. og en vækst i september på 17,6 pct. i forhold til de samme måneder i 1995. I årets første seks måneder måtte Mols-Linien notere en tilbagegang i overførslen af personbiler på 17,2 pct.
I løbet af første halvår 1996 er egenkapitalens andel af den samlede balance i Mols-Linien faldet til 44 pct. fra ca. 74 pct. Balancen er i samme periode vokset til 994,6 mio. kr. fra 567,6 mio. kr. primo året.
Mols-Linien handles fredag eftermiddag i kurs 295 på Københavns Fondsbørs. Det er fem kr. højere en lukkeniveauet torsdag, men i løbet af fredagen har aktien været helt oppe på årets højeste niveau i 320. (/eep).
(c) Reuters Limited 1996.
