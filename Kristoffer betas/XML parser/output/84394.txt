KF har ingen mistanke til handler i Ejd Europa - KF.

KØBENHAVN, 3 juni (Reuter) - Københavns Fondsbørs har endnu ikke kigget nærmere på det store antal handler, der er gennemført med aktier i Ejendomsselskabet Europa den seneste tid, og Fondsbørsen har derfor ingen konkret mistanke om årsagen, oplyser Flemming de Linde, der er chef for Fondsbørsens markedsovervågning.
- Jeg tør ikke sige, om vi konkret har set på den. Vi følger generelt markedet, og interesserer os især for de (aktier, red.), der har en stor omsætning og store udsving i forhold til, hvad der ellers har været, siger Flemming de Linde til Reuters Finans.
Aktierne i Ejendomsselskabet Europa er på en uge steget knap 80 pct., og de seneste dage er det sket med en stor omsætning. Midt på dagen tirsdagen har godt 400.000 stk. aktier skiftet ejermand.
- Mange gange er der ikke noget at hæfte det op på. Det vi gør i den slags situationer, hvor der efterfølgende kommer en meddelelse fra selskabet, er, at vi kan relatere de to hændelser efterfølgende, siger Flemming de Linde.
Han er ikke bekendt med, om nogle af medarbejderne i overvågningsafdelingen arbejder konkret med det selskab i øjeblikket.
- En del af vores praksis er, at når nogle ringer og spørger, og vi ikke tidligere har interesseret os for det, så går vi ind og kigger på, hvilket forløb der har været i den pågældende aktie. Og det vil vi også gøre her, hvis vi ikke allerede har gjort det, siger Flemming de Linde.
Ejendomsselskabet Europa er et af de selskaber, der har været diskuteret mest de seneste to måneder i det såkaldt diskussionsforum på Internettet, hvor private investorer udveksler erfaringer og tip om det danske aktiemarked.
Specielt en deltager har kraftigt opfordret til køb af aktier i selskabet adskillige gange, og vedkommende, der har afsenderadressen, IF - Investment@financier.com, skrev således i begyndelsen af maj, at der kunne ske kurspåvirkende ting på generalforsamlingen, der blev afviklet forleden.
- Der er forlydende om, at der på generalforsamlingen vil ske ting og sager, der gør netop dette selskab utroligt interessant at investere i. Endvidere skulle regnskabet vise et særdelels positivt resultat i forhold til det forventede, skrev diskussionsdeltageren i begyndelsen af maj.
Senere i maj offentliggjorde Ejendomsselskabet Europa nyheden om, at nye aktiviteter som fondsforvaltning og corperate finance-virksomhed fremover ville være en del af selskabets aktiviteter, og på generalforsamlingen forleden, kom det frem, at den fremtrædende advokat Karoly Németh er udpeget som ny direktør i selskabet.
Det såkaldte diskussionsforum med insidertips om det danske aktiemarked findes på adressen:
- ole.mikkelsen@reuters.com (+45) 33 96 96 54.
(c) Reuters Limited 1997.
