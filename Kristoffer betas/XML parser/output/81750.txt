Danske investeringer i udlandet faldt i 1996.

KØBENHAVN, 19 marts (Reuter) - Danske direkte investeringer i udlandet i form af egenkapitaloverførsler faldt i 1996 til 19 mia. kr. fra 20,5 mia. kr. i 1995. Det viser en opgørelse fra Nationalbanken.
- Der har været et betydeligt fald inden for branchen finansiel virksomhed. Samtidig har der været en opgang i danske investeringer i udlandet i de fleste andre brancher, og især inden for branchen transport og kommunikation, skriver Nationalbanken.
Fordelt på lande er en større andel af investeringerne i 1996 end i 1995 gået til EU-lande, idet EU-lande i 1996 tegnede sig for tre fjerdedele af danske direkte investeringer i udlandet mod halvdelen i 1995.
Udenlandske direkte investeringer I Danmark i form af egenkapitaloverførsler faldt i 1996 til knap 11 mia. kr. mod næsten 20 mia. kr. i 1995.
- Som i 1995 kom langt hovedparten af de udenlandske direkte investeringer i Danmark i 1996 fra EU-lande, hedder det i meddelelsen fra Nationalbanken.
For både danske investeringer i udlandet og udlandets investeringer i Danmark gælder, at hovedparten af faldet skyldes et fald i gennemtræksinvesteringerne.
Samlet har de danske direkte investeringer i udlandet i 1996 været betydeligt støree end de udenlandske investeringer i Danmark, bemærker Nationalbanken.
- På bruttobasis har de direkte investeringer både de indadgående og udadgående været på et normalt niveau i fjerde kvartal 1996, men der har været betydeligt større tilbageførsel af egenkapital fra tidligere foretagne investeringer. For danske direkte investeringer i udlandet har tilbageførslerne oversteget investeringerne med to mia. kr., mens de for udenlandske investeringer i Danmark har oversteget investeringerne med 6,5 mia. kr., skriver Nationalbanken.
- Per Bech Thomsen (+45) 33 96 96 56.
(c) Reuters Limited 1997.
