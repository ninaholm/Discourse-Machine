FED FASTHOLDER KORTE AMERIKANSKE RENTER - SYDBANK.

KØBENHAVN, 3 Februar (Reuter) - Økonomerne i Sydbank venter, at de korte amerikanske renter vil blive fastholdt på det nuværende niveau, efter mødet i den amerikanske centralbank tirsdag og onsdag. Det vurderer Sydbanks økonomer i deres ugentlige kommentar til markedet.
- Vi venter ingen forhøjelse af de korte amerikanske renter på FED-mødet, selv om væksten i den seneste måned har været væsentlig stærkere end markedsdeltagerne havde ventet, skriver Sydbank.
Ifølge økonomerne vil fredagens offentliggørelse af arbejdsmarkedstallene for januar blive afgørende for markedsdeltagernes vurdering af, om FED er på forkant med udviklingen, hvad angår renteforhøjelser.
- Stærke arbejdsmarkedstal kombineret med stigende lønninger vil, i tilfældet af uforandrede renter efter FOMC-mødet, kunne give anledning til et svagt amerikansk obligationsmarked, hedder det videre.
Økonomerne i Sydbank venter, at den amerikanske arbejdsløshed kan falde til 5,2 pct. fra 5,3 pct. i december.
NAPM-indekset, som offentliggøres i dag kl. 16.00, venter Sydbank vil falde en smule. Økonomerne venter et fald i indekset fra 53,8 i december til 53 i januar. (/jnu).
(c) Reuters Limited 1997.
