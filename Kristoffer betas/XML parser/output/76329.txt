V VENTER IKKE TELELOV PÅ PLADS FØR MIDT I 1997.

KØBENHAVN, 16 september (Reuter) - Det sidste trin i teleliberaliseringen - Trin 2b - vil først være på plads midt i 1997, forudser Venstres tele-ordfører Jens Løgstrup Madsen.
Lovpakken vil blive udarbejdet inden jul og derefter sendt i høring i januar-februar. De to lovforslag om konkurrence og samtrafik skal dog fremskyndes og om muligt fremsættes tidligt i det nye år.
Forskningsminister Frank Jensen meddelte i sidste uge, at Trin 2b først kunne forventes fremsat i februar 1997.
Det blev begrundet med, at ministeren ellers frygtede at lovene ville blive sjusket igennem.
Den reviderede tidsplan skal give embedsværket mere tid til lovforberedelsen. De skal også sikre, at tilbudsgiverne i begyndelsen af december 1996 kender rammerne for tilbudsgivning på mobilsystemet DCS 1800.
Det ventes, at Frank Jensen vil indkalde tele-forligsparterne til forhandlinger om Trin 2b i begyndelsen af november. Udover regeringspartierne består forhandlerkredsen af de konservative, Venstre og SF. (/djø).
(c) Reuters Limited 1996.
