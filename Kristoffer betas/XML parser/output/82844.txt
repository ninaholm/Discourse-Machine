Tele Danmark ledelse ikke stærk nok - fagforbund.

KØBENHAVN, 21 april (Reuter) - Tele Danmarks ledelse er ikke stærk nok i spillet om den nye telelov. Telekoncernen savner troværdighed og gennemslagskraft over for politikerne. Sådan lyder vurderingen fra Telekommunikationsforbundet i kølvandet på mandagens meddelelse fra Tele Danmark, hvor telekoncernen vurderer, at et nyt lovforslag om liberalisering af den danske telesektor kan koste 1,2 - 1,9 mia. kr. før skat.
- Ledelsen er ikke stærk nok til at melde det her ud, siger Leif Hartmann, der er formand for forbundets kreds 1 og medlem af Tele Danmarks bestyrelse.
Leif Hartmann karateriserer beregningerne som retvisende, og netop derfor bør politikerne råbes op, siger han. Ikke mindst fordi den danske stat ejer 51 pct. af Tele Danmark og derfor løbende vil miste indtægter som følge af lovforslaget. Samtidig må staten sandsynligvis vente en lavere pris på sin aktiepost i Tele Danmark, hvis posten som ventet skal sælges på et tidspunkt.
- Efter min opfattelse er det så alvorligt, at man må gå og ud forklare, hvilke konsekvenser det har for aktionærerne. Det skal meldes helt klart ud, siger Leif Hartmann til Reuters Finans.
Samtidig påpeger han dog, at Tele Danmarks argumenter ofte preller af på politikerne.
- Politikerne har et had-kærlighedsforhold til Tele Danmark. Min oplevelse er, at når politikerne ser, at det kommer fra os, så passer det ikke. Troværdigheden er vores store problem. Hvis du ikke har en ledelse, der kan fremføre synspunkterne, og hvis koncernen ikke har folk, der kan stå frem og virke oprigtige, så har vi et problem, siger Leif Hartmann.
Han anbefaler de danske politikere at afvente en fælles EU-lovgivning på teleområdet i stedet for at haste en liberalisering af den danske telesektor.
- Man burde afvente og følge den EU-lovgivning, der kommer på området. Følg de andre lande. Jeg kan ikke forstå, at det haster så meget, lyder det fra Leif Hartmann.
Telekommunikationsforbundet venter umiddelbart ikke, at tabene vil koste arbejdspladser.
- Vi forventer ikke, at det er vores hoveder, der ryger. Men vi har ikke fået nogen garanti. Det tør de da ikke, siger Leif Hartmann.
- Stig Ørskov Pedersen (+45) 33 96 96 59.
(c) Reuters Limited 1997.
