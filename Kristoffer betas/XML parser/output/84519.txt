Brøndby kan blive guldrandet investering - MM.

KØBENHAVN, 9 juni (Reuter) - Professionel fodbold er tæt på at blive en god forretning og et guldrandet investeringsobjekt. Fem topklubber har potentiale til at blive økonomisk givtige, og Brøndby IF får en markant fremgang i overskuddet, viser en analyse som Mandag Morgen (MM) har foretaget.
- Når Brøndby-aktierne har kunnet sælges til omkring 400 kr. stykket - 175 kr. over den såkaldte minimumskurs - skyldes det ikke blot opkøb fra loyale Brøndby-tilhængere. Også professionelle investorer sætter nu deres penge i fodbold, skriver MM.
Med den igangværende forretningsudvikling og stigende fokus på fodbolden som kommerciel aktivitet er der udsigt til en voldsom stigning i omsætning og overskud i de største og mest succesrige danske fodboldklubber, vurderer MM.
Ud over Brøndby gælder det i første omgang klubberne, OB, AGF, AaB og FCK.
Den stigende omsætning i Brøndby skal bl.a. komme fra en eksplosiv fremgang i indtægterne fra merchandising, indtægterne fra bandereklamerne kan to-til femdobles, stigende indtægter fra salg af tv-rettigheder, fortsatte betydelige transferindtægter fra spillersalg, samt flere tilskuere og sponsorer efter udbygning af stadion, vurderer MM.
- Jørn Nurkka (+45) 33 96 96 55.
(c) Reuters Limited 1997.
