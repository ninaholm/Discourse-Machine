Arbejdernes Landsbank hlv res før skat 30 pct op.

KØBENHAVN, 14 august (Reuter) - Arbejdernes Landsbank kom ud af årets første halvdel med et overskud før skat på 84,1 mio. kr., fremgår det af bankens halvårsregnskab. Det er en stigning på 30,1 pct. i forhold til samme periode sidste år, hvor overskuddet nåede op på 64,6 mio. kr.
Arbejdernes Landsbank, der er Danmarks største ikke-børsnoterede bank, blev i første halvår mærket direkte på bundlinien af rollen som hovedbank for den danske fagbevægelse. I forbindelse med forårets overenskomstforhandlinger måtte banken opretholde et stort likvidt beredskab. Det medførte &quot;et mindre afkast på fondsbeholdningen&quot;, oplyser banken.
Selvom bankens udlån viste en fremgang på 1,1 pct. til 6.124 mio. kr., viser nettorenteindtægterne et fald på 3,8 pct. til 274 mio. kr.
- Dette skyldes en fortsat indsnævring af rentemarginalen, skriver Arbejdernes Landsbank i regnskabet.
Det fortsatte pres på rentemarginalen vil også påvirke indtjeningen i andet halvår, vurderer banken.
- I andet halvår 1997 forventes ligeledes en positiv indtjening, men basisindtjeningen vil være vigende som følge af et fortsat pres på rentemarginalen, skriver Arbejdernes Landsbank, der er blandt Danmarks 10 største banker.
Bankens basisindtjening i procent af egenkapital ved begyndelsen af 1997 faldt til 9,50 mod 10,32 pct. i samme periode sidste år, fremgår det.
Arbejdernes Landsbank havde ved udgangen af første halvår en samlet balance på 12.901 mio. kr. Det er 0,5 pct. mindre end på samme tidspunkt sidste år.
- Stig Ørskov Pedersen (+45) 33 96 96 59.
(c) Reuters Limited 1997.
