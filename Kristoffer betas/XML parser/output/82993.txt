Codan nedjusterer skøn for betalingsbalancen.

KØBENHAVN, 24 april (Reuter) - Codan Bank nedjusterer sit skøn for overskuddet på betalingsbalancen i både 1997 og 1998 til hhv. ni og seks mia. kr. Tidligere ventede banken et overskud i år på 13,5 mia. kr. og 11 mia. kr. i 1998. Det fremgår af Konjunkturrapport for andet kvartal dateret den 18. april.
Derudover hæver banken sit skøn for den danske BNP-vækst i 1998 til 2,3 pct. fra tidligere ventet 2,0 pct. I år forventes en vækst på 3,0 pct.
- Vækstprognosen for 1997 og 1998 er baseret på, at renten vil stige lidt i løbet af 1997, og at svækkelsen af den effektive kronekurs ophører i løbet af andet kvartal 1997. Den effektive kronekurs ventes herefter at styrkes svagt i andet halvår 1997 og i 1998, mens renten i 1998 vil ligge nogenlunde konstant på det lidt højere niveau, skriver Codan Bank.
Banken skønner i år på en ledighedsprocent på 7,7 pct. faldende til 7,1 pct. i 1998.
- Eva Elgaard Pedersen (+45) 33 96 96 58.
(c) Reuters Limited 1997.
