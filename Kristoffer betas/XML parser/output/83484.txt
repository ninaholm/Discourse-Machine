Ejd Europa vil drive fondsforvaltning.

KØBENHAVN, 9 maj (Reuter) - Fondsforvaltning kombineret med Corporat Finance-virksomhed og virksomhedsudvikling skal være de nye aktiviteter i Ejendomsselskabet Europa, efter at selskabet i 1996 har indgået aftale om salg af sine væsentligste ejendomsaktiviteter.
Salget af de to 100-procent ejede ejendomsselskaber, det hollandske City Guide B.V. og det danske Egeparken ApS har påvirket selskabets 1996-resultat sammenlagt med minus 7,5 mio. kr., fremgår det af selskabets regnskabsmeddelelse for 1996.
Salget af City Guide påvirker resultatopgørelsen med et minus på 15,1 mio. kr., mens salget af Egeparken påvirker resultatopgørelsen positivt med 7,7 mio. kr.
Bestyrelsen betegner det som tilfredsstillende, at det er lykkedes at afhænde City Guide, trods handlens negative påvirkning på resultatopgørelsen.
Efter salget af de to selskaber viste årsregnskabet et ordinært resultat før skat på minus 17,1 mio. kr.
- På de finansielle markeder har ejendomsaktier været forsigtigt vurderet og specielt i Danmark lavt vurderet traditionsmæssigt. Dette er baggrunden for bestyrelsens beslutning om at afhænde de væsentligste ejendomme, hedder det i meddelelsen.
Efter salget af de to ejendomsselskaber vil bestyrelsen på selskabets generalforsamling stille forslag om at ændre selskabets formålsparagraffer, så selskabet kan investere i andet end rene ejendomsaktiviteter.
- Det er tanken at udvikle selskabet inden for primært finanssektoren, med en basisvirksomhed i form af fondsforvaltning, men også kombineret med Corporate Finance-virksomhed og virksomhedsudvikling, hedder det.
Hvis de foreslåede ændringer af vedtægterne godkendes, vil selskabet efter generalforsamlingen indlede forhandlinger om at erhverve det svenske fondsforvaltningsselskab Unitfond i Helsingborg AB, skriver bestyrelsen.
- Unitfond i Helsingborg AB forvalter for nærværende SEK 1,5 mia. kr. og har 25.000 kunder fortrinsvis indenfor pensionsopsparingsområdet. Unitfond er historisk vokset med ca. 30 pct. om året. Det forventes at selskabet kan erhverves ved apportindskud, skriver bestyrelsen.
Ejendomsselskabet Europa holder generalforsamling d. 30 maj 1996, fremgår det af meddelselsen.
- Morten Bonde Pedersen (+45) 33 96 96 51.
(c) Reuters Limited 1997.
