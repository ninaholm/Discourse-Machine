LYS UDSIGT FOR DANSK BETALINGSBALANCE - CITIBANK.

KØBENHAVN, 11 februar (Reuter) - Umiddelbart ser udsigterne lyse ud for den danske samhandel med udlandet. Specielt i lyset af den seneste svækkelse af den danske krone, vurderer den amerikanske investeringsbank Citibank i sin seneste prognose for dansk økonomi.
- De positive udsigter for saldoen på betalingsbalancen er under forudsætning af en fortsat styrkelse af eksport-aktiviteterne. Selvom den danske krone er blevet styrket mod den tyske valuta, er dette blevet mere end opvejet af de øvrige skandinaviske valutaers styrkelse, skriver Citibank.
Den handelsvægtede danske kronekurs er siden midten af 1995 blevet svækket med ca. fem pct, fremhæver banken.
Citibank forventer, at betalingsbalancen sidste år viste et overskud på 20 mia. kr. svarende til to pct. af BNP. I år ventes et overskud på 15 mia. kr., mens det i 1998 skønnes at falde til et plus på 12 mia. kr. svarende til 0,8 pct. af BNP.
Den danske ledighed forventes af Citibank at have ligget på 8,8 pct. i 1996. 1997-skønnet lyder på 8,2 pct., mens der til næste år estimeres en ledighed på 7,6 pct.
Citibank forventer en BNP-vækst i år på 2,9 pct. faldende til 2,7 pct. i 1998. Derimod forventes inflationen at stige til 2,6 pct. i 1998 fra 2,4 pct. i år.
- Eva Elgaard Pedersen (+45) 33 96 96 57.
(c) Reuters Limited 1997.
