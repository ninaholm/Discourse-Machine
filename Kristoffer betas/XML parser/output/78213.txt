DANYARD-SALG BEGRÆNSER JL-TAB TIL 850-900 MIO - JL.

KØBENHAVN, 11 december (Reuter) - Det delvise salg af Danyard-værftet til malaysiske interesser reducerer det samlede, forventede tab på værftet for J. Lauritzen Holding, så tabet nu bliver i alt 850-900 mio. kr. Det fremgik af bestyrelsesformand i J. Lauritzen Holding Michael Christiansens præsentation af salget af næsten halvdelen af skibsværftet.
- Lauritzen Holding har allerede konverteret 500 mio. kr. Med den her aftale konverteres der yderligere mellem 350-400 mio. kr. (Danyard-gæld til egenkapital, red.). Og så er det slut, sagde Michael Christiansen.
I forbindelse med halvårsregnskabet oplyste Lauritzen Holding, at det var ventet, at Danyard ville lide et samlet tab på mindst en mia. kr. over tre-fire år på grund af bygningen af syv kemikalietankskibe til Stolt Parcel Tankers.
(c) Reuters Limited 1996.
