Presserunde - Finans/Økonomi onsdag 18 juni.

Reuters står ikke inde for avisartiklernes nøjagtighed 1) Aftalen mellem kommunerne og regeringen truer regeringens målsætning &apos;Danmark 2005&apos; allerede i de første leveår. Aftalen indebærer meget små skattestigninger, men meget store ekstraudgifter til kommunerne - staten træder til med blandt andet rentefri lån og en permanent forhøjelse af bloktilskuddet på 1,5 milliard. &quot;Man er gået til grænsen for, hvad der er samfundsøkonomisk forsvarligt,&quot; siger Palle Mikkelsen, forskningsleder i Institut for offentlig økonomi og udvikling. (Information side 4)
2) Codan Forsikring har sat kurs mod en ny nordisk mega-alliance med en af Norges største banker, Sparebanken NOR. Alliancen kan sikre Codan en billig entrebillet til Norges tredjestørste bank og i alt 325 filialer spredt ud over hele landet. Desuden vil alliancen åbne et hidtil hermetisk lukket skadeforsikringsmarked i landet mod nord for den ambitiøse forsikringskæmpe. Den afgørende betingelse er dog, at det lykkes Sparebanken NOR at vride Codans samarbejdspartner Fokus Bank ud af kløerne på konkurrenten Sparebankgruppen. (JP E&amp;Ø side 1, Børsen side 1 og 21)
3) De store banker frygter at miste mia.-forretninger på grund af unfair, statsstøttet konkurrence fra tyske pengeinstitutter. Baggrunden er et forslag fra den tyske regering om, at den nye EU-traktat skal tillade EU-landene at udstede statsgarantier for offentligt ejede bankers evne til at betale deres gæld tilbage og til enhver tid holde kunderne skadesløse. De danske bankers forening, Finansrådet, beskylder den tyske regering for bevidst at forvride konkurrencen med statsstøtte. (Jyllands-Posten Erhverv &amp; Økonomi side 3)
4) Unibanks direktør, Thorleif Krarup, venter en forstærket koncentration i den nordiske banksektor. Han siger, at seks-syv banker i dag har en nordisk profil, og ikke mindst blandt disse vil koncentrationen finde sted. I første omgang ventes det at ske inden for værdipapirhandel, hvor Unibank gennem opkøbet af Aros Securities har taget føringen. (Børsen side 25)
5) Det samlede krav i Hafnia-sagen er nu på 115 mio. kr. 860 danske små-investorer vil have erstatning, ligesom en gruppe bestående af fire mindre pensionskasser har anlagt sag om erstatning på 81 mio. kr. De mener, at Den Danske Bank og Hafnias daværende ledelse har tilbageholdt væsentlige informationer forud for salget af nye Hafnia-aktier for to mia. kr. i juli 1992. (Politiken side 11)
6) Konstante kursstigninger på obligationer gennem de seneste tre uger har sendt renten på realkreditobligationer ned på næsten samme lave niveau som i foråret 1994, da en halv mio. boligejere på få måneder omlagde huslån for ca. 250 mia. kr. Den 30-årige rente er de seneste dage faldet til 7,2 pct., og 10-årige obligationer er tæt på det laveste niveau i 40 år. Dermed får alle, som ved første konverteringsbølge ikke slog til, mulighed for at bytte deres dyre boliglån ud med nye og billige lån. (Jyllands-Posten Erhverv &amp; Økonomi side 3)
(Presserunden er udarbejdet af Finansinformation).
(c) Reuters Limited 1997.
