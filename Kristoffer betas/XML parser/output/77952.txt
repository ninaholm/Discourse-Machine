APM GRUPPEN OMSATTE I 95 FOR MIN 63 MIA KR - BLAD.

KØBENHAVN, 29 november (Reuter) - Ifølge en ny regnskabsanalyse udarbejdet af det statsautoriserede revisionsfirma Arthur Andersen, for Børsens Guldnummer, havde Danmarks største internationale virksomhed A. P. Møller en samlet omsætning på mindst 63 mia. kr. i 1995, fremgår det af Guldnummeret fredag.
Arthur Andersen vurderer således, at A. P. Møller Gruppen i regnskabsåret 1995 fik et ordinært resultat på 4,4 mia. kr. og på bundlinien et overskud på 2,7 mia. kr. Gruppens egenkapital er skønnet til at være på ca. 30 mia. kr. og soliditetsgraden til 41 pct.
Med en omsætning på mindst 63 mia. kr. har A. P. Møller Gruppen en omsætning, som er dobbelt så stor som SAS Gruppen. SAS Gruppen havde i 1995 en samlet omsætning på 29 mia. kr.
Sammenstillingen omfatter de virksomheder, der ifølge A. P. Møllers egne oplysninger hører under de to børsnoterede selskaber, D/S Svendborg og D/S 1912, og for hvem der foreligger tilgængelige regnskaber. Derudover er der en række væsentlige APM-virksomheder ude i verden, hvor ejerforholdene er uigennemskuelige, og regnskaberne er utilgængelige, hvorved de ikke indgår i analysen.
Den traditionelle opfattelse af A. P. Møller Gruppen som et rederi med nogle mindre betydende sideaktiviteter, passer ikke rigtigt mere.
- Over halvdelen af omsætningen stammer fra aktiviteter uden for skibsfart. Specielt detailhandel samt olie og gas er vokset kraftigt, hedder det videre i Guldnummeret.
Ifølge analysen, så omsatte rederivirksomheden for 29,2 mia. kr. i 1995, mens der blev omsat dagligvarer for 23,9 mia. kr. Omsætningen inden for olie og gas blev på fire mia. kr. (/jnu).
(c) Reuters Limited 1996.
