BRFkredit og BRF Ejendomsselskab sammenlægges.

KØBENHAVN, 17 juni (Reuter) - Bestyrelserne i BRFkredit og BRF Ejendomsselskab har besluttet at sammenlægge de to selskaber med BRFkredit som det fortsættende selskab. Det oplyser BRFkredit i en meddelelse til Fondsbørsen tirsdag.
- BRF Ejendomsselskab er et 100 pct.-ejet datterselskab af BRFkredit og har som sit formål drift og udlejning af den ejendom i Lyngby, hvor BRFkredit har domicil. Baggrunden for sammenlægningen er bl.a. forenklet administration, skriver BRFkredit.
Sammenlægningen gennemføres som en skattefri fusion per 1. januar 1997, såfremt planen godkendes af skattemyndighederne.
- Eva Elgaard Pedersen (+45) 33 96 96 58.
(c) Reuters Limited 1997.
