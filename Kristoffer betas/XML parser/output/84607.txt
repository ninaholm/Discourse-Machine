Presserunde - Generelle nyheder onsdag 11 juni.

Reuters står ikke inde for avisartiklernes nøjagtighed 1) Eftersøgningen af skatteborgere, der har glemt at hæve deres overskydende skat, bør ikke være en kommunal opgave, sådan som skatteminister Carsten Koch (S) vil have det. Det er en oplagt sag for Told &amp; Skat, mener skattedirektør i Odense, Peder Pedersen. (Jyllands-Posten side 7)
2) De konservative vil med deres kommende velfærdsoplæg gøre det mere økonomisk attraktivt at være ledig - de første måneder. Derefter skal understøttelsen falde og efter tre år bortfalde, fremgår det af de konservatives velfærdsoplæg, som offentliggøres på fredag. (Berlingske Tidende side 1)
3) Venstre går efter 13 navngivne kommuners borgmesterposter og fire amtsborgmesterposter ved det kommende kommunalvalg, som partiet forsøger at gøre til en slags primærvalg, forud for det ventede folketingsvalg i 1998. (Det Fri Aktuelt side 4)
4) Debatten om efterlønsordningen raser i øjeblikket for fuld skrue internt i Socialdemokratiet. Statsminister Poul Nyrup Rasmussen nægter at røre ved efterlønnen, men socialdemokraterne ved på den anden side godt, at der må gøres noget. Derfor vil Socialdemokratiet lokke flere til at gå på delefterløn: &quot;Udgangspunktet er - som det hele tiden har været for Socialdemokratiet - at vi ikke vil være med til at forringe adgangen til at gå på efterløn. Men vi vil gerne have mere fleksibilitet ind i ordningen,&quot; siger Jan Petersen (S), formand for Folketingets arbejdsmarkedsudvalg. (Berlingske Tidende side 3)
(Presserunden er udarbejdet af Finansinformation).
(c) Reuters Limited 1997.
