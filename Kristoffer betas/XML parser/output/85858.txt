KFK blev hårdt ramt på driften i 1 halvår.

KØBENHAVN, 18 juli (Reuter) - Den skærpede konkurrencesituation og stigende råvarepriser ramte KFK-koncernen hårdt på driften i første halvår, fremgik det af selskabets regnskabsmeddelelse fredag.
- Moderselskabets driftsresultat før finansielle poster har vist en tilbagegang på 20 mio. kr., skriver KFK.
Det samlede driftsresultat før finansposter udgjorde 19 mio. kr. mod 21 mio. kr. i samme periode året før. Tallene er ikke direkte sammenlignelige, anfører KFK, da der ikke er korrigeret for tilkøbte virksomheder, herunder Svenska Foder.
- Ses der bort fra Svenska Foder, har der i de øvrige koncernvirksomheder været tale om en mindre fremgang i driftsresultatet før finansielle poster, skriver KFK.
I Svenska Foder har der i første halvår af 1997 været et beskedent negativt resultat, især som følge af, at afskrivningerne er foretaget i overensstemmelse med KFK&apos;s regnskabspraksis.
KFK-koncernens nettoomsætning udgjorde i halvåret 4,8 mia. kr. Ses der bort fra Svenska Foder&apos;s andel heraf, har der været tale om en stigning på 206 mio. kr. i forhold til samme periode i 1996, svarende til en stigning på fem pct. KFK omsatte i første halvår 1996 for 3,9 mia. kr.
Omsætningen i Svenska Foder udgør dermed omkring 0,7 mia. kr. i årets første halvdel.
KFK oplyser, at den skærpede konkurrence har medført et fald i den kvantumsmæssige omsætning af foderblandinger. Samtidig har stadig stigende råvarepriser gennem første halvdel af 1997 påvirket priserne negativt.
Der har været kvantumsmæssig nedgang for landbrugsrelaterede foderblandinger og oliekager, mens der for markafgrøder har været en større fremgang. Gødning har ligeledes vist en større fremgang.
Den kvantumsmæssige omsætning af fiskefoderblandinger i BioMar-koncernen har ifølge KFK vist en betydelig fremgang i forhold til 1996. Samtidig skriver KFK, at BioMar-koncernen har en voksende betydning for det samlede koncernresultat. Omsætningen i BioMar-koncernen var hele sidste år 989 mio. kr. I 1996 var der i BioMar-koncernen et underskud før skat på 77 mio. kr.
KFK-aktien handles ca. en time efter offentliggørelse af halvårsregnskabet i kurs 215, fem kr. lavere end før tallene og otte kr. lavere end sidste reelle handel torsdag.
- Stig Ørskov Pedersen (+45) 33 96 96 59.
(c) Reuters Limited 1997.
