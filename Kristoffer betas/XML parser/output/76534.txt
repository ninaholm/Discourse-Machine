VÆKSTBØRSEN EASDAQ ER KLAR TIL ÅBNING.

KØBENHAVN, 26 september (Reuter) - Den pan-europæiske børs for vækstvirksomheder, EASDAQ, er nu operationsdygtig, og de første noteringer på børsen vil ske gradvist i løbet af oktober, oplyser EASDAQ i en pressemeddelelse torsdag.
- Et forsigtigt skøn lyder på, at 10-15 selskaber vil være noteret med udgangen af året. Nogle af disse selskaber vil da have en dobbeltnotering på EASDAQ og den amerikanske pendant NASDAQ, skriver børsen.
Den elektroniske børs holder åbent for handel mandag til fredag mellem 9.30 og 16.30. Oplysninger om handel og faciliteter til matching er tilgængelige døgnet rundt.
EASDAQ gør det muligt for institutionelle og private investorer at investere i og handle direkte med aktierne i udenlandske selskaber uden de problemer og omkostninger, der er forbundet med grænseoverskridende handel på de nationale børser, hedder det.
Mere end 30 finansielle institutioner har allerede søgt om medlemsskab af EASDAQ som børsmæglere, market makere eller sponsorer. I Danmark støttes den nye børs bl.a. af Den Danske Bank, Unibank, BG Bank og Kommunernes Pensionsforsikring. (/pbt).
(c) Reuters Limited 1996.
