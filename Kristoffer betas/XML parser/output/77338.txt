IKKE ULOVLIGT AT TALE NESA-AKTIE NED - MIMI J.

KØBENHAVN, 6 november (Reuter) - Erhvervsminister Mimi Jakobsen afviser i et svar til Fremskridtspartiets Kim Behnke, at der er i strid med børslovgivningen, at tale en given aktiekurs ned. Således afviser hun, at miljø-og energiminister Svend Auken har gjort noget forkert ved at udtale sig om, aktiekursen på NESA.
- Når miljø-og energiministeren erklærer, at han vil tale kursen på NESA-aktierne ned, sætter han derfor blot ord på noget, der kan være en umiddelbar følge af den politiske tilkendegivelse. Der foreligger ikke herved nogen overtrædelse af børslovgivningen, skriver hun.
Hun henviser til Svend Aukens overvejelser om et muligt lovindgreb mod Gentofte Kommunes planer.
- Det er givet, at en ministers udtalelser om eventuelle lovindgreb, der begrænser en virksomheds indtjeningsmuligheder, kan påvirke kursen på virksomhedens aktier, skriver erhvervsministeren. (/uha).
(c) Reuters Limited 1996.
