UGUNSTIG RESULTATUDVIKLING I SAS I 1996 - STENBERG.

KØBENHAVN, 19 november (Reuter) - SAS&apos;s koncernchef er utilfreds med flykoncernens udviklingen i 1996, fremgår det af en pressemeddelelse i forbindelse med SAS Gruppens aflæggelse af ni måneders regnskab.
- Resultatudviklingen i 1996 har dog været ugunstig. På trods af en stigning i trafikken har indtægterne på grund af den styrkede svenske krone udviklet sig svagt. Samtidig er omkostningerne vokset som følge af en udvidelse af produktionen med otte pct. og satsninger på forbedringer af kvaliteten og serviceniveauet, skriver koncernchef Jan Stenberg.
På den anden side fremhæver han, at SAS står velrustet med hensyn til finansiel soliditet, og at produktiviteten i det skandinaviske flyselskab i de seneste år er blevet forbedret med omkring 35 pct.
SAS Gruppens resultat før skat for årets første ni måneder faldt med godt 40 pct. til 1.257 mio. SEK - blandt andet som følge af ugunstige valutakurser, produktionsstigninger og satsninger på service og produktkvalitet, fremgår det af regnskabsmeddelelsen. Gruppen vil nu iværksætte tiltag for at reducere omkostningerne.
- Den hidtidige rationaliseringsvirksomhed, som SAS hele tiden er i gang med, har givet gode resultater, men er ikke tilstrækkelig. Dette arbejde, som foregår bredt i hele SAS, vil blive intensiveret i 1997. Men dybere, strukturelle forandringer er nødvendige for at tilvejebringe den nødvendige konkurrenceevne og lønsomhed, skriver Stenberg.
Det seneste rationaliseringsprojekt, som blev afsluttet i 1995, forbedrede ifølge koncernchefen SAS&apos; omkostningsniveau med ca. 2,7 mia. SEK på på årsbasis. Senere er der iværksat mere langsigtede satsninger.
(c) Reuters Limited 1996.
