NESA-STYRET VÆRK FORNYER ANSØGNING OM AVEDØRE 2.

KØBENHAVN, 14 februar (Reuter) - Det NESA dominerede Sjællandske kraftværker (SK) er ved at lægge sidste hånd på en ny ansøgning om at få lov til at bygge Avedøreværk II som et multibrændselsanlæg.
Den første ansøgning blev afslået af Energistyrelsen og miljø-og energiminister Svend Auken i september 1996, bl.a. fordi værket ville anvende kul.
Informationschef Finn Hasted fra SK oplyser, at ansøgningen ventes afsendt i slutningen af februar eller i begyndelsen af marts.
I den reviderede ansøgning vil brændslet være overvejende gas foruden halm, og startstidspunktet for Avedøre II er udskudt med et til to år til 2001/2002, oplyser Finn Hasted.
NESA ejer 52 pct. af Sjællandske Kraftværker. (/djø).
(c) Reuters Limited 1997.
