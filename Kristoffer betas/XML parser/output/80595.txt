DANISCO SUGAR PÅ VEJ MOD ASIEN/LATINAMERIKA - BLAD.

KØBENHAVN, 24 februar (Reuter) - Oparbejdning af sukkerrør i Asien eller Latinamerika kan blive næste trin i udviklingen af Danisco Sugar, fremgår det af MaskinBladet mandag.
- Mulighederne i Nordeuropa er ikke udtømte, men der har været meget få bevægelser i det europæiske sukkermarked i de sidste par år, siger Mogens Granborg, koncerndirektør i Danisco Sugar og ansvarlig for Sugar Sector, til MaskinBladet.
Han tilføjer, at sukkerrør er et vigtigt led i koncernens fremtidige vækststrategi.
- Europa er stadig et interessant område, men vi kigger andre steder hen i øjeblikket. Det er kun 30 pct. af verdens sukkerproduktion, der kommer fra sukkerroen. Resten kommer fra sukkerrør, så det skulle da være underligt, hvis vi ikke interesserede os for det også, fortsætter han.
Mogens Granborg vurderer, at Danisco Sugar&apos;s næste ekspansion bliver indenfor sukkerrør, men han kommer ikke nærmere ind på tidshorisonten.
Planen er ikke, at koncernen selv skal bygge en fabrik i enten Asien eller Latinamerika, men at der skal satses på at købe sig ind i eksisterende anlæg, tilføjer han.
På det europæiske sukkermarked er mulighederne for yderligere opkøb stort set udtømte, og en yderligere ekspansion i Europa, skal i følge Mogens Granborg, ske i de tidligere østeuropæiske lande.
- Der er ikke så mange ting tilbage i Europa, som vi egentlig er interesseret i at købe. Jeg kan naturligvis ikke gå i detaljer med vores planer, men det er klart, at der sukkermæssigt er spændende områder i nogle af de lande, der er på vej ind i EU, siger Mogens Granborg.
Det lykkedes dog ikke for Danisco at sikre sig en andel i Polens største sukkerraffinaderi Ropczyce, som koncernen bød på i begyndelsen af februar. Ejerandelen gik i stedet for til det tyske selskab Südzucker.
- Jørn Nurkka (+45) 33 96 96 55.
(c) Reuters Limited 1997.
