CARLSBERG VIL SIKRE ØLMÆRKER I ENGLAND - ADM DIR.

KØBENHAVN, 12 november (Reuter) - Carlsberg vil fremover øge sine investeringer på det engelske ølmarked for at sikre sine kerneprodukter, lyder meldingen fra den halvtejede britiske øl-koncern Carlsberg-Tetley.
- Vi vil fortsat fokusere på vores hovedprodukter, hvilket i første omgang er Carlsbergs og Tetley&apos;s produkter. Vi vil derfor fortsætte med at investere på et højt niveau i både Carlsbergs og Tetley&apos;s mærker, siger adm. direktør Ebbe Dinesen fra Carlsberg-Tetley til Reuters Finans.
Carlsberg-Tetley måtte dog i regnskabsåret 1995/96 opleve et fald i omsætningen fra 1.055 mio. GBP til 1.016 mio. GBP, fremgår det tirsdag af regnskabet.
Ifølge Ebbe Dinesen skyldes faldet i omsætningen frasalget af urentable forretninger, som bryggeriet har trukket sig ud af.
- Faldet i omsætningen har ikke noget med salget af Carlsberg produkter at gøre, men det er simpelthen et spørgsmål om at trimme forretningen og sikre sig, at de forretninger, vi laver, er tilstrækkelige profitable, fortsætter Ebbe Dinesen.
Salget af Carlbergs ølmærker er i regnskabsåret gået frem på det engelske marked, efter at bryggeriet har relanceret Carlsberg mærket.
- Mersalget af Carlsberg skyldes ikke kun lanceringen i forbindelse med fodbold EM i England, men lige så meget en generel relancering af produktet gennem en ny kampagne, som har fået sat liv i mærket igen, siger Ebbe Dinesen.
Carlsberg-Tetley&apos;s markedsføringsomkostninger er i den forbindelse blevet øget, men Ebbe Dinesen ønsker ikke at komme ind på, hvor meget det har kostet at relancere Carlsberg navn.
Selvom markedsføringsudgifter er blevet øget i regnskabsåret, har bryggeriet oplevet en fremgang i driftsresultatet. Resultatet er positivt påvirket af lavere produktions-og distributionsomkostninger, som følge af de gennemførte omstruktureringer. Carlsberg-Tetley fik et drifts resultat på 62 mio. GBP mod 52 mio. GBP året før.
I det indeværende regnskabsår venter Ebbe Dinesen, at rationaliserings-gevinsterne vil slå yderligere igennem på bundlinien, bl.a. vil lukningen af bryggeriet i Warrington først påvirke resultatet i 1997. Det er dog ikke kun Carlsberg-Tetley, som forsøger at sikre sig en bedre position på markedet gennem lukning af bryggerier, men også konkurrenterne.
- Det engelske øl-marked er fortsat præget af en for stor overproduktion, hvilket betyder, at der bliver solgt for meget til marginalpriser. Der er dog yderligere bryggerilukninger på vej - ikke kun hos os selv - men også hos konkurrenterne, fortsætter Edde Dinesen.
Carlsberg-Tetley er på vej ind i en fusion med den engelske bryggerigruppe Bass, hvilket ventes at give yderligere rationaliserings-gevinster.
Ifølge Carlsberg ventes sammenlægningen indenfor tre år at muliggøre årlige driftsbesparelser på 90 mio. GBP.
Bass og Carlsberg har i slutningen af august indgået en aftale, hvor Bass køber Allied Domecq&apos;s halvdel i Carlsberg-Tetley.
Herefter giver Carlsberg sin halvdel i den britiske bryggerikoncern plus 20 mio. GBP for en 20 pct. ejerandel i det fusionerede Carlsberg-Tetley/Bass&apos; bryggeriaktiviteter. Aftalen er dog endnu ikke godkendt af de engelske konkurrencemyndigheder, men Ebbe Dinesen venter en afgørelse inden jul. (/jnu).
(c) Reuters Limited 1996.
