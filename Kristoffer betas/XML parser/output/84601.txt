Unibank-kapital skal gå til vækst/køb - Krarup.

KØBENHAVN, 10 juni (Reuter) - Efter flere gode år er Unibank efterhånden blevet så overkapitaliseret, at internationale analytikere er begyndt at spekulere i, hvad pengene skal bruges til.
Formanden for direktionen i Unibank, Thorleif Krarup, indrømmer, at banken er overpolstret, men siger samtidig, at banken er parat til at bruge pengene nu.
- Den overdækning vi har, er højere end vores egen målsætning. Den tror vi på, at vi kan bruge i de kommende år på enten organisk vækst eller, hvis der viser sig muligheder i markedet, at købe noget, siger Thorleif Krarup til Reuters Finans.
Ved årsskiftet 1996/97 blev Unibanks solvensprocent opgjort til 8,8 målt på kernekapitalen alene. I flere af Danmarks nabolande er det tal typisk seks pct., og derfor bør banken udbetale noget mere i udbytte eller bruge en del af sine penge mere ekspansivt, mener bankanalytikere fra den britiske investeringsbank NatWest Seucurities.
- Vi vil ikke udelukke et opkøb af en lille eller mellemstor dansk bank, men Unibank har efterhånden kigget efter en kandidat i et stykke tid. Det mest iøjnefaldende opkøbsområde for Unibank er indenfor livsforsikring, skriver NatWest i en analyse af de tre største danske banker.
Thorleif Krarup er parat til at udbetale mere i udbytte til aktionærerne, hvis banken ikke finder egnede opkøbskandidater, eller hvis væksten ikke bliver så stor som ventet.
- Hvis det ikke er tilfældet (organisk vækst eller opkøb, red.), så er min grundholdning den, at vi ikke skal ligge med den permanente overdækning. Så er det aktionærernes penge, siger Thorleif Krarup.
Han oplyser, at flere af bankens aktionærer, herunder udenlandske investorer, som traditionelt presser på for at få større udbytte, accepterer, at banken er overkapitaliseret i et par år, hvor tiden kan bruges til at afsøge markedet for opkøb eller vækst. Men hvis der ikke sker noget i løbet af en overskuelig periode, skal en del af pengene udbetales.
NatWest-analytikerne tvivler på, at Unibank kan få forrentet sin overskydende kapital fornuftigt, hvis der ikke foretages et opkøb. Derfor får banken kun en hold-anbefaling af analytikerne, mens BG Bank får en købsanbefaling, fordi banken har de største muligheder for at forbedre sin indtjening - enten ved at reducere omkostninger eller via en fusion med Nykredit.
- Ole Mikkelsen (+45) 33 96 96 54.
(c) Reuters Limited 1997.
