Valuta - Løfte om italiensk budget svækker DEM.

KØBENHAVN, 19 februar (Reuter) - Et løfte om, at
Italien vil fremlægge et mini-statsbudget for at leve op
til ØMU-kriterierne og derved sikre sig deltagelse i
første fase af ØMU&apos;en, stopper onsdag det seneste døgns
styrkelse af den tyske mark.
D-marken er således let svækket over for de fleste
europæiske valutaer i forhold til niveauerne onsdag
morgen, ligesom den amerikanske dollar har genvundet
styrke over for den tyske mark. USD handles i øjeblikket
til 1,6900 DEM for 1 USD mod 1,6806 DEM tidligere onsdag,
og efter tirsdag at være handlet over 1,70 DEM.
Svækkelsen af USD tirsdag skyldes blandt andet
kommentarer fra Bundesbank-præsident Hans Tietmeyer, der i
det tyske dagblad Bild citeres for, at korrektionen af USD
bør være afsluttet. En holdning der også går igen i
onsdagens månedsrapport fra Bundesbank. Markedsdeltagere
vurderer, at den amerikanske dollar godt kan styrkes igen,
men 1,70 DEM betragtes af mange som toppen. Onsdagens
amerikanske handelstal for december kan lægge en øvre
grænse for styrkelsen, hvis de viser, at forbedringen i
oktober og november var midlertidig, vurderer en
markedsdeltager. Der ventes et underskud på 9,9 mia. USD.
DEM/DKK  USD/DKK  FRF/DKK USD/JPY USD/DEM
Onsdag    11.45  3,8155   6,4530   1,1290  123,65  1,6900
Tirsdag   11.45  3,8150   6,4940   1,1305  124,25  1,7015
-- Stig Ørskov Pedersen (+45) 33 96 96 59.
(c) Reuters Limited 1997.
