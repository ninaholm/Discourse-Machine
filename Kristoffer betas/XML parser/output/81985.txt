Presserunde - Generelle nyheder mandag 24 marts.

Reuters står ikke inde for avisartiklernes nøjagtighed 1) Det totale sammenbrud i overenskomst-forhandlingerne på transportområdet blev søndag aften en realitet. Et møde mellem SiD Transportgruppen og Vognmandsfagets Arbejdsgiverforening førte ikke til et gennembrud på transportområdet, hvilket betyder, at der slet ikke forhandledes på transportområdet med godt 85.000 beskæftigede. Arbejdsgiverne tilbyder ifølge Ritzaus oplysninger fortsat 2,15 kroner i timen, mens SiD kræver 2,80 kroner. Dermed kan landet reelt fra på torsdag blive lammet af en transportkonflikt, der kan skabe store kvaler for påsketrafikken. (JP s. 1, Berl. Erh. s. 3)
2) Usikkerheden omkring de danske EU-forbeholds skæbne gør et nej ved folkeafstemningen om en ny EU-traktat mere sandsynligt, mener lektor Palle Svensson fra Århus Universitet. Regeringen har lagt op til, at der som minimum skal være en ny folkeafstemning, og det tyder på, at Hollands seneste udspil til en ny traktat bryder med de danske forbehold på flere punkter, hvilket regeringen måske endnu ikke har oplyst befolkningen om. (Det Fri Aktuelt side 15)
3) Den konservative leder Per Stig Møller prøvede lørdag reelt at få afsat sin partifælle Anne Birgitte Lundholt som folketingskandidat. Han lod således gennem stråmænd Anne Birgitte Lundholt vide, at hvis hun i TV-Avisen lørdag aften fortsatte sin kritik af partiets ledelse, så ville det udgøre en belastning for hende som folketingskandidat. Aktionen lykkedes dog ikke, da Anne Birgitte Lundholt fremsatte sine udtalelser i TV. (Berlingske Tidende side 1)
4) Socialdemokratiet anlægger nu en ny strategi op til de kommende amts-og kommunalvalg. Partiets ledelse opfordrer således til, at der indgås så mange valgforbund som overhovedet muligt. Det skyldes, at der flere steder i landet i dag ville have været en socialdemokratisk borgmester, hvis partiet op til sidste valg havde indgået valgforbund. Blandt de borgerlige partier har der i lang tid været tradition for at indgå valgforbund. (Berlingske Tidende side 1)
5) Efter dramatisk kritik af Nyrup-regeringens forlig med SF og Enhedslisten om medicinpriserne, lægger CD-lederen Mimi Jacobsen sig nu ud med VK ved at frede både efterlønnen og pension. Dermed placerer CD sig med omhu som det eneste parti, der ikke har valgt side i folketingssalen. CD-lederen mener, at erhvervslivet og de borgerlige partier retter smed for bager, når de kritiserer efterlønnen. Mange vælger således efterløn, fordi de ikke har andre muligheder. (Information side 1).
(c) Reuters Limited 1997.
