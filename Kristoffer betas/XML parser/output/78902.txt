SR-REGERING VILLE IKKE OVERLEVE ET VALG - GREENS.

KØBENHAVN, 10 januar (Reuter) - Den nye SR-regering ville ikke overleve et folketingsvalg i dag, viser en meningsmåling fra Greens Analyseinstitut, bragt i Børsen fredag.
- Målingen ville med usvigelig sikkerhed føre til dannelse af en VK-regering med et komfortabelt parlamentarisk sikkerhedsnet på 95 mandater, skriver Børsen.
Både Socialdemokratiet (S) og det Radikale Venstre (R) er imidlertid styrket i forhold til seneste meningsmåling fra Greens, og støttes af hhv. 28,4 pct. og 6,2 pct. af vælgerne. Centrum-Demokraternes friere tøjler udenfor regeringen bringer ifølge målingen endnu ikke partiet over spærregrænsen på to pct.
Tilslutningen til Venstre (V) er faldet en anelse til 29,1 pct., men bevarer dog fortsat stillingen som Folketingets største parti i tilfælde af et valg i dag, fremgår det. De Konservative (K) går derimod frem til 14,9 pct.
Det Socialistiske Folkeparti er gået svagt tilbage, mens Fremskridtspartiet er gået frem på bl.a. Dansk Folkepartis bekostning.
Desuden viser målingen, at vælgerne i tilfælde af en borgerlig regering ville pege på de Konservastives leder, Hans Engell. (/slj).
(c) Reuters Limited 1997.
