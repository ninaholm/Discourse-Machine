En kommissær til hvert land i udvidet EU - O Fich.

KØBENHAVN, 15 maj (Reuter) - Hvert land får en EU-kommissær, også selvom EU bliver udvidet med nye lande i Central-og Østeuropa, vurderer formanden for Europaudvalget, Ove Fich (S), i en kommentar til de igangværende forhandlinger ved EU&apos;s regeringskonference.
- Mange har udlagt de institutionelle spørgsmål som vanskelige, men her ser det faktisk lovende ud. Hvert land får en kommissær. Vi får en fornuftig størrelse af Europaparlamentet efter udvidelsen, og stemmevægtene i Ministerrådet forbliver uændrede, vurderer Ove Fich ifølge Socialdemokratiets nyhedsbrev, &quot;Politiske Breve&quot;.
Til spørgsmålet om de institutionelle spørgsmål har udenrigsminister Niels Helveg Petersen tidligere sagt, at han anser det for vigtigt, at alle lande har en plads i EU-Kommissionen efter en udvidelse af EU.
- Det er vigtigt for os, at alle lande er repræsenteret, også når de nye lande kommer med, sagde udenrigsministeren ved en orientering til pressen om regeringskonferencen på Christiansborg den 4. april.
Ifølge Politiske Breve er Ove Fich overbevist om, at regeringenskonferencen bliver afsluttet og traktaten forhandlet færdig på det afgørende topmøde i Amsterdam den 16.-17. juni.
- Han forventer, at det hollandske formandsskab kommer med et udkast til traktaten den 20. maj. Dette udkast og forhandlingerne i Nordwijk (mellem udenrigsministrene den 6-7 maj i år, red.) vil blive diskuteret ved en forespørgselsdebat i Folketinget den 28. maj, skriver Politiske Breve.
Hvis regeringskonferencen afsluttes som planlagt i juni, står kun spørgsmålet tilbage om, hvornår resultatet kan sendes til Folkeafstemning.
Økonomiminister Marianne Jelved har tidligere sagt til Reuters Finans, at en folkeafstemning først kan finde sted, når den verserende Grundlovssag er afsluttet.
Udenrigsministeren og statsministeren afviser til gengæld at svare på, hvornår den ny traktat kan sendes til afstemning.
- Det tager vi stilling til, når forhandlingsresultatet er kendt, lyder deres samstemmende svar.
- Morten Bonde Pedersen (+45) 33 96 96 51.
(c) Reuters Limited 1997.
