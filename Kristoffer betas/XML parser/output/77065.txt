SYSTEMFORUM HAR POTENTIALE OG RISIKO - SPAR NORD.

KØBENHAVN, 23 oktober (Reuter) - Aktierne i computervirksomheden SystemForum har potentiale til at stige, men der er også en risiko forbundet med at investere i aktien, vurderer Spar Nords aktieanalytikere i en ny analyse af selskabet.
- Vi vurderer, at en korrekt pris for SystemForum, målt på vores 1997-estimater, vil være 500. Investorer skal være opmærksomme på, at potentialet i aktien skal ses i sammenhæng med en høj risiko. Dels i form af den branche SystemForum opererer i, og dels i form af begrænset omsættelighed i aktien, hedder det i vurderingen.
Analytikerne henviser til, at ca. 75 pct. af de godt to mio. aktier ejes af Trelleborg Leasing.
- Investorerne skal derfor være indstillet på, at det kan være vanskeligt at komme af med aktien igen, skriver Spar Nord.
Analytikerne forventer, at SystemForum kommer ud af regnskabsåret 1997 med et ordinært resultat før skat på 18 mio. kr., mens resultatet ventes at udgøre 17,5 mio. kr. i år.
- På trods af den markant forøgede omsætning, er det ikke lykkedes at forbedre bruttomargin nævneværdigt. Dette skyldes bl.a. kraftig investering i specialiserede netværksløsninger, hedder det i analysen, der henviser til, at resultatet af den primære drift er fulgt med omsætningsfremgangen, men den markante stigning i aktiviteterne også har medført en stigning i administrations-omkostningerne på hele 75 pct. (/olm).
(c) Reuters Limited 1996.
