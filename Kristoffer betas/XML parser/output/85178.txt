Akkvisitioner nødvendige for Danisco - analytiker.

KØBENHAVN, 26 juni (Reuter) - Daniscos forventninger om en mindre stigning i koncernresultatet for 1997/98 i forhold til året før har trukket aktien ned, men internationale analytikere fremhæver, at regnskabet måske heller ikke var helt så vellykket, selv om bundlinien viste en vækst på 14 pct.
De vurderer, at aktien skal ned under 400, før den er på sit rette leje. Det eneste der kan hjælpe aktien op er akkvisitioner og bedre styr på selskabets Packaging Sector.
- Regnskabet var skuffende, og vi ser en smule svagheder. Specielt Packaging sektoren bekymrer os. Det er usikkerhed om den sektor, og der er brug for, at selskabet får vækst i den, siger en London-baseret analytiker.
Analytikeren mener, at nye akkvisitioner kan være med til at forbedre udsigterne for Danisco og skabe mere interesse for aktien.
En anden fremhæver, at den lavere skatteprocent også skal tages med i vurderingen af væksten på 14 pct. i resultat efter skat. Skatteprocenten faldt til 22 pct. fra 24 pct. og var altså med til at forbedre resultatet.
Ligesådan fremhæver analytikeren, at resultatet blev positivt påvirket af Daniscos konvertering af obligationer til aktier. Danisco konverterede nom. 1.146 mio. kr. fem pct. obligationer til aktier à 20 kr.
Ingen af analytikerne har dog ændre deres anbefaling af Danisco-aktien.
Den amerikanske investeringsbank Goldman Sachs nedjusterede torsdag sin anbefaling på Danisco-aktien til Market Performer fra Market Outperformer.
Danisco offentliggjorde sit årsregnskab onsdag, og det viste et ordinært resultat på 1.789 mio. kr. mod 1.604 mio. kr. året før.
- Carl Johan Corneliussen (+45) 33 96 96 57.
(c) Reuters Limited 1997.
