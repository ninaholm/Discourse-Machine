UDBYTTEBETALING BEGRÆNSER IKKE FRIHED - SPÆNCOM.

KØBENHAVN, 3 oktober (Reuter) - Den ekstraordinære store udbyttebetaling, der tapper Spæncoms egenkapital for 100 mio. kr., vil ikke begrænse selskabets fremtidige forretningsmuligheder. Det siger administrerende direktør Karl Gade til Reuters Finans.
- Der er ingen reelle begrænsninger i vores muligheder, også hvis det skulle kræve en væsentlig kapital, siger Karl Gade i en kommentar til det reducerede kapitalberedskab. Spæncom meddelte torsdag ved aflæggelsen af regnskabet for 1995/96, at selskabet vil udbetale udbytte på 200 kr. pr. aktie a nom. 100 kr.
I 1994/95 udbetalte Spæncom dividende på 12 kr.
Karl Gade understreger kraftigt, at den store udbyttebetaling ikke skal tolkes som et tegn på ændringer i selskabets strategi eller udtryk for noget ønske om at neddrosle selskabets aktiviteter.
Ifølge Spæncom-chefen har kapitalberedskabet været for stort i forhold til de strategier, der ligger for selskabets udvikling. Den ekstraordinært store udbyttebetaling, der har forgyldt selskabets aktionærer, er således en erkendelse af, at behovet for selskabets store kapitalberedskab ikke har været der.
- Soliditetsgraden er fortsat høj, og tager man den passive del af kapitalstrukturen udgør den stadig en stor del, og vi har jo også lånemuligheder, siger Karl Gade om Spæncoms kapacitet til, hvis muligheden byder sig, at overtage et andet selskab eksempelvis i udlandet.
Han lægger imidlertid vægt på, at Spæncom ikke kan sidestilles med storebroderen FLS, og at selskabet fortsat vil operere som beton-og elementvirksomhed. Det betyder begrænsede ekspansionsmuligheder i Danmark, mens aktiviteterne i udlandet er under forsigtig opbygning.
I det netop aflagte regnskab udgør de finansielle nettoindtægter over 13 mio. af det samlede ordinære resultat på 17 mio. kr. Men dette store bidrag fra selskabets meget solide kapitalstruktur er ikke nødvendig, pointerer Karl Gade.
Derfor forventer Spæncom også, at det ordinære resultat i 1996/97 trods det reducerede bidrag fra finansposterne vil være større end resultatet i 1995/96.
- Dermed giver vi meget forsigtigt udtryk for, at der er en pæn indtjening i virksomheden, siger Karl Gade.
Spæncoms egenkapital udgjorde den 30. juni 1996 godt 193 mio. kr. ud af en samlet balance på 483 mio. kr. svarende til en solvens på 40 pct. Ultimo regnskabsåret 1994/95 var egenkapitalen på knap 275 mio. kr. svarende til 58 pct. af den samlede balance på ca. 475 mio. kr. (/slj).
(c) Reuters Limited 1996.
