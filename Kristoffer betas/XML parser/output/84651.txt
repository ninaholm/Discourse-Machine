Regeringskonference afsluttes næste uge - Nyrup.

KØBENHAVN, 11 juni (Reuter) - EU&apos;s regeringskonference, der har varet halvandet år, bliver afsluttet på EU-topmødet i Amsterdam mandag og tirsdag i næste uge, vurderede statsminister Poul Nyrup Rasmussen på en høring om regeringskonferencen på Christiansborg onsdag.
- Trods valg i England, Irland og Frankrig tror jeg, det er sandsynligt, at vi slutter i Amsterdam, sagde statsministeren, der understregede, at det er vigtigt for Danmark at få afsluttet forhandlingerne så hurtigt som muligt.
- Jo hurtigere, vi kan afslutte regeringskonferencen, jo hurtigere kan vi komme i gang med udvidelsesforhandlingerne, som er det vigtigste for regeringen, sagde Nyrup.
Ifølge statsministeren skal udvidelsesforhandlingerne begynde i begyndelsen af næste år under det engelske formandskab.
Både statsministeren og udenrigsminister Niels Helveg Petersen afslog endnu en gang at svare på spørgsmålet om, hvorvidt danskerne skal stemme om resultatet af regeringskonferencen, og i givet fald hvornår.
- Pilen peger nok i retning af en folkeafstemning, var det nærmeste statsministeren kom på et svar til spørgsmålet, som Dansk Folkepartis EU-ordfører, Kristian Thulesen Dahl stillede fra sin plads i salen ved siden af Tingets anden førende EU-modstander, Keld Albrechtsen.
- Men vi må vente til begyndelse af næste uge, inden vi får svaret, tilføjede Poul Nyrup Rasmussen.
- Morten Bonde Pedersen (+45) 33 96 96 51.
(c) Reuters Limited 1997.
