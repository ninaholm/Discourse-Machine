Maersk Air indgår code share-aftale med Swissair.

KØBENHAVN, 28 april (Reuter) - Maersk Air starter den 12. maj et samarbejde med schweiziske Swissair om trafikken på ruten mellem Billund og Zürich. Det vil bl.a. resultere i lavere priser, fremgår det af en pressemeddelelse mandag.
- Samarbejdet indebærer en såkaldt &quot;codesharing&quot;, hvor selskaberne får adgang til at sælge pladser på hinandens fly og anvende egne flynumre på den anden partners fly, skriver Maersk Air.
Der bliver imidlertid ikke tale om en direkte forbindelse mellem de to byer, hvor skift primært vil ske i Frankfurt, sekundært i Bruxelles. Maersk Air har lignende samarbejder med bl.a. hollandske KLM og belgiske Sabena.
Maersk Air, der i 1996 havde en omsætning på over tre mia. kr. og et nettooverskud på 119 mio. kr., tog sammen med Finnair mandag kampen op med SAS på ruten København-Stockholm.
- Søren Linding Jakobsen (+45) 33 96 96 53.
(c) Reuters Limited 1997.
