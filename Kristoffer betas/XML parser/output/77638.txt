DI FORVENTER FORTSAT TAB AF MARKEDSANDELE I UDLAND.

KØBENHAVN, 19 november (Reuter) - Dansk Industri (DI) forventer, at den danske industrieksport de næste par år vil lide under et fortsat tab af markedsandele i udlandet, fremgår det af DI seneste prognose for dansk økonomi. Tabet af markedsandele koster ifølge DI mere end 40.000 danske arbejdspladser.
- Tabet af markedsandele kan opgøres til et tab af industrieksport på 25 mia. kr. i perioden fra 1995 til 1998. Og det svarer til mere over 40.000 job, sagde afdelingschef Richard B. Larsen fra Dansk Industri på et pressemøde i forbindelse med fremlæggelsen af prognosen.
Men der er dog udsigt til en stigning i industrieksporten - primært som følge af, at der er kommet mere gang i væksten i udlandet. I år venter DI en vækst i industrieksporten på 0,4 pct. stigende til 2,8 pct. i 1997 og 3,8 pct. i 1998.
- Vi er blevet mere positive siden juni-prognosen, hvilket primært skyldes vækst i Sverige og Tyskland, forklarede Richard B. Larsen på pressemødet.
I perioden fra 1995 til 1998 forventer DI, at industrieksporten vil vokse med syv pct.
- Hvis der ikke blev tabt markedsandele, ville industriekporten blive øget med hele 20 pct. fra 1995 til 1998, skriver DI i organisationens Erhvervsøkonomisk Barometer, der blev fremlagt sammen med prognosen.
De tabte markedsandele i udlandet skal ifølge DI henføres til forringelsen af konkurrenceevnen i den første halvdel af indeværende årti på ca. otte pct. Og umiddelbart er der ikke udsigt til, at det tab vil kunne blive indhentet.
- Der er ikke udsigt til, at forringelsen af konkurrenceevnen hverken helt eller delvist bliver indhentet i de kommende år. Høj og stigende ledighed i udlandet medfører, at den udenlandske lønstigningstakst i 1997 og 1998 må forventes at blive særdeles lav. Dertil kommer, at de indirekte lønomkostninger via lovgivningen reduceres i en række lande. Herhjemme pålægges erhvervslivet derimod yderligere politisk bestemte omkostninger, påpeger Dansk Industri. (/eep).
(c) Reuters Limited 1996.
