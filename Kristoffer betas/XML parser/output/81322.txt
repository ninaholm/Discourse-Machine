Bodilsen vendte primært minus til plus i 2 hlv.

KØBENHAVN, 11 marts (Reuter) - Møbel-koncernen Bodilsen formåede i anden halvdel af 1996 at vende et underskud på den primære drift til et plus på 4,6 mio. kr. Det fremgår af koncernens regnskab for 1996, der blev fremlagt tirsdag.
I første halvår 1996 havde Bodilsen et primært underskud på 7,7 mio. kr. Koncernens samlede omsætning faldt sidste år ca. 100 mio. kr. til 460,5 mio. kr., mens nettoresultatet dykkede til minus 5,6 mio. kr. fra et overskud i 1995 på knap 17 mio. kr.
Ifølge ledelsen var 1996 præget af en stærk priskonkurrence fra Østeuropa, og faldende eksport til primært Tyskland og Sverige.
- Overkapacitet og dermed stærk priskonkurrence kendetegner branchen, bl.a. på prisbillige møbelprodukter fra Østeuropa. I første halvår af 1996 mødte de danske producenter endvidere stærk konkurrence fra svenske producenter, som følge af en svag svensk krone, skriver Bodilsen i regnskabet, men pointerer samtidig, at den svenske krone er blevet noget styrket i årets løb.
Bodilsens hovedforretningsområde er produktion af massive boligmøbler og møbler i fyr og gran, samt en mindre del i løvtræ.
Koncernen havde ultimo 1996 en samlet aktivmasse på ca. 453 mio. kr., hvoraf egenkapitalen udgjorde ca. 200 mio.
- Eva Elgaard Pedersen (+45) 33 96 96 57.
(c) Reuters Limited 1997.
