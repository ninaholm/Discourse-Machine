RIEBER BEKYMRET OVER PHØNIX-UDSKYDELSE - DIR SEKR.

KØBENHAVN, 21 februar (Reuter) - Norske Rieber &amp; Søn er bekymret over, at Phønix Contractors&apos; bestyrelse fredag eftermiddag udskød beslutningen om at anbefale en køber af virksomheden til aktionærerne. Det siger direktionssekretær i Rieber &amp; Søn, Jan-Olav Strand, til Reuters Finans.
- Vi synes ikke, det er specielt heldigt, at denne proces varer så længe, hvis man kigger på Phønix. Deres situation er jo ikke speciel rart, siger han og pointerer, at jo længere tid, Vejen-virksomheden skal svæve i uvidenhed, jo sværere bliver den at overtage.
- Vi har ikke noget mål om at gøre den lidelsesproces længere, siger Jan-Olav Strand.
Han kan dog ikke sige, hvor langt Rieber er villig til at gå for at få fingrene i Phønix. Men på spørgsmålet om, han kan udelukke, at Rieber kommer med et nyt bud, siger han:
- Jeg kan ikke udelukke noget.
Jan-Olav Strand sagde fredag morgen til Reuters, at Rieber køber Phønix-aktier i markedet. Sidste uge meddelte koncernen, at den ejer mere end fem pct. af de eftertragtede jyske asfalt-aktier.
Hvor mange Phønix-aktier, Rieber ligger inde med i dag, hverken kan eller vil Jan-Olav Strand oplyse, siger han til Reuters Finans fredag eftermiddag.
Fredag lagde både Rieber &amp; Søn og Superfos nye og højere bud ind på Phønix. Riebers bud er højst. Det lyder på 820 mio. kr., svarende til 740 kr. pr. A-aktie og 665 kr. pr. C-aktie.
Superfos har budt 730 kr. pr. A-aktie og 655 kr. pr. C-aktie.
- Morten Bonde Pedersen (+45) 33 96 96 51.
(c) Reuters Limited 1997.
