SR mangler problemer at sælge sig på - forsker.

KØBENHAVN, 26 maj (Reuter) - Regeringen mangler centrale problemer, den kan sælge sig på overfor vælgerne, vurderer valgforsker Johannes Andersen, Aalborg Universitet, overfor Reuters Finans.
- Regeringen mangler nogle store problemer, den kan profilere sig på. Derfor har regeringspolitikerne svært ved at forklare vælgerne, hvilken forskel, regeringen gør, forklarer Johannes Andersen.
Han forklarer, at de skiftende Schlüter-regeringer var anderledes dygtige til at sælge sig selv, selvom resultaterne ikke levede op til Nyrup-regeringernes.
- De borgerlige regeringer solgte sig på, at de offentlige udgifter var for høje og skulle skæres ned. Det rokkede ikke ved vælgertilslutningen, at det ikke lykkedes. Til sammenligning er alt lykkes for Nyrup-regeringerne. De har gennemført flere store reformer og forbedret økonomien drastisk. Alligevel er vælgernes skeptiske overfor, om det er lykkes regeringen at nå deres mål, siger valgforskeren.
Han tror, det bliver svært for regeringen at rette op på sit image-problem, selvom den ihærdigt forsøger, senest med pjecen &quot;Danmark som foregangsland&quot;.
Johannes Andersen peger på, at pjecens lettere populistiske indhold er med til at viske regeringens image ud.
- Det kan være sværere at få øje på regeringens linje, når den udgiver en pjece med en politik, som ingen kan være uenige i. Der skal helst være nogen, som bliver sure, før en politisk udmelding vækker opsigt.
Trods regeringens genvordigheder, udelukker han ikke, at det vil lykkes for Nyrup &amp; Co. at finde de plusord, vælgerne bider på, inden der kommer et valg.
- Jeg har hele tiden sagt, at vi ikke får et valg i år. Og det tror jeg stadig. Der er simpelthen for mange store sager til, at regeringen har tid til et valg. Først skal regeringenskonferencen overståes, så kommer finanslovsforhandlingerne i begyndelsen af efteråret, og til november er der kommunalvalg. Midt i alt det tror jeg ikke, regeringen vil udskrive valg, siger han.
- Morten Bonde Pedersen (+45) 33 96 96 51.
(c) Reuters Limited 1997.
