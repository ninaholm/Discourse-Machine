BRITZ-HENSÆTTELSER ER IKKE TILSTRÆKKELIGE - EAC.

KØBENHAVN, 30 december (Reuter) - De hensatte 300 mio. kr. til yderligere tab i forbindelse med salget af EAC-koncernens slagteri-og kødforædlingsvirksomhed i Britz uden for Berlin er ikke tilstrækkelige. Det fremgår af en meddelelse til Fondsbørsen mandag.
- Det samlede driftstab for Plumrose Deutschland i 1996 inkl. yderligere nedskrivninger af aktiver i forbindelse med det aftalte salg af Britz vil ikke fuldt ud kunne rummes inden for den tidligere foretagne hensættelse, skriver EAC.
De utilstrækkelige hensættelser tilskriver koncernen større driftstab end budgetteret på baggrund af bl.a. problematikken omkring BSE-sygen, højere svinepriser og usikkerheden omkring Britz-virksomhedens fremtid.
- Koncernens samlede resultat af ekstraordinære poster og ikke-fortsættende aktiviteter forventes dog at blive positivt, skriver EAC, der tilmed fastholder sine resultatforventninger for indeværende regnskabsår.
For regnskabsåret 1997 betyder afhændelse af den tabsgivende Britz-virksomhed, at EAC-koncernen ikke længere vil anvende sondringen mellem fortsættende og ikke-fortsættende virksomheder.
- De to resterende mindre tyske kødforædlingsvirksomheder, Böklund og Sandstede vil herefter regnskabsmæssigt indgå på linie med EAC&apos;s øvrige aktiviteter, skriver koncernen.
EAC-koncernens samlede tab på Britz-virksomheden anslåes nu at overstige 500 mio. kr. (/slj).
(c) Reuters Limited 1996.
