Auken støtter EU omkring fly/færgeafgifter - RB.

KØBENHAVN, 20 marts (Reuter) - Miljø-og energiminister Svend Auken vil gerne have indført det EU-direktiv, der giver de enkelte medlemslande mulighed for at pålæggge indenrigs fly og færgefart en miljøafgift.
Han ser det således som et skridt i den rigtige retning, at EU-Kommissionen i sidste uge fremlagde et direktivforslag om flere minimumsafgifter på fossile brændsler. Svend Auken mener, at forslaget burde have et højere ambitionsniveau, men det vigtige er, at det åbner mulighed for, at det enkelte EU-medlemsland selv kan lægge afgifter på indenlandsk fly-og færgefart.
Det siger han til Ritzaus Bureau.
- Det er en sag, vi har lagt afgørende vægt på fra dansk side. Der var som bekendt et forslag i regeringens grønne afgiftspakke for et par år siden om afgifter på fly og færger. Forslaget blev afvist af Kommissionen, fordi det stred mod det eksisterende mineraloliedirektiv, siger han.
- Danmark vil naturligvis i de kommende forhandlinger i EU kæmpe stærkt for forslaget og fastholde den åbning, det giver for nationale energiafgifter på færger og fly, fortsætter Svend Auken.
I en kommentar til den netop udsendte rapport om hurtigfærgers energiforbrug fra Energimiljørådet, siger ministeren, at der hermed er et bedre grundlag for at drøfte hurtigfærgernes energiforbrug og deres fremtidige rolle i det samlede transportbillede.
- Undersøgelsen demonstrerer klart, at hurtigfærger medvirker til et øget energiforbrug. Transportsektoren er et ømt punkt i forhold til vores CO2-målsætninger, siger Svend Auken. Han vil ikke kommentere kommenterer rådets direkte anbefaling om at stoppe for alle nye hurtigfærger i danske farvande.
Energimiljørådet anbefaler regeringen i forbindelse rapporten, at regeringen forhindrer, at der komme nye hurtigfærger.
- Det er Energimiljørådets opfattelse, at trafik med hurtigfærger bør begrænses mest muligt, og at regeringen bør sikre, at der ikke indsættes nye hurtigfærger. Danmark bør satse hårdt på ændring af EU&apos;s regler, så det er muligt at pålægge færger og fly brændstofafgifter, idet den nuværende afgiftsfritagelse direkte modvirker realiseringen af Energi 21&apos;s målsætning, skriver rådet i en medfølgende pressemeddelelse.
Energimiljørådet blev oprettet i august 1996 som et led i opfølgningen af regeringens handlingsplan, Energi 21. Rådet er uafhængigt og skal rådgive regeringen og Folketinget. Alle rådets 24 medlemmer er personligt udpeget af miljø-og energiminister Svend Auken.
Herhjemme er det bl.a. Mols-Linien, der satser på hurtigfærgerne.
- Redaktionen (+45) 33 96 96 56.
(c) Reuters Limited 1997.
