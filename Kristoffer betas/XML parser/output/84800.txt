KL-aftale skal være på plads tirsdag - Finansmin.

KØBENHAVN, 16 juni (Reuter) - Kommunernes Landsforening anført af formanden Evan Jensen forhandler i disse timer med finansminister Mogens Lykketoft om budgetterne for 1998.
Senere mandag eftermiddag skal finansministeren også have møder med Københavns Kommune og Frederiksberg Kommune.
Ifølge Finansministeriet skal forhandlingerne være afsluttet inden for det næste døgn, da resultatet skal fremlægges i Folketingets finansudvalg onsdag, hvor der er møde om de kommunale bloktilskud.
Kommunerne og finansminister Mogens Lykketoft stod ved deres seneste møde i den forløbne uge langt fra hinanden.
Kommunerne forventer at få et underskud på budgetterne for 1998 på godt fem mia. kr., men indtil videre har finansminister Mogens Lykketoft ment, at kommunerne overvurderede presset på budgetterne.
Formanden for Kommunernes Landsforening har hele tiden været modstander af at dække budgetunderskuddet med skattestigninger, og finansministeren har da heller ikke indtil nu stillet krav om skattestigninger.
Omvendt har Mogens Lykketoft accepteret en skattestigning i amterne på 0,5 pct.point til næste år. Amtsrådsforeningen opererer med et budgetteret underskud i 1998 på 3,5 mia. kr.
- Carl Johan Corneliussen (+45) 33 96 96 57.
(c) Reuters Limited 1997.
