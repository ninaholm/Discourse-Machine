Statssalg af Tele DK kan give niveauskift - Salomon.

KØBENHAVN, 9 april (Reuter) - Tele Danmarks mulige køb af dele af den danske stats aktiepost på 51 pct., repræsenterer den bedste chance for et niveauskift for Tele Danmark aktien.
Det vurderer den amerikanske investeringsbank Salomon Brothers i en ny analyse af Tele Danmark, dateret april 1996.
- Udsigterne til, at den danske regering tillader Tele Danmark at købe dele af ejerandelen på 51 pct., repræsenterer den bedste mulighed for et niveauskift for aktien i løbet af det næste år, skriver Salomon Brothers.
Spørgsmålet om statens salg af Tele Danmark aktier fik fornyet aktualitet onsdag, da regeringen udnævnte Den Danske Bank som finansiel rådgiver for en arbejdsgruppe, der inden udgangen af året skal undersøge, hvad den danske stat kan gøre med sine Tele Danmark aktier.
Departementschef Knud Larsen fra Forskningsministeriet sagde onsdag til Reuters Finans, at arbejdsgruppen blandt andet skal undersøgede muligheden for at reducere statens ejerandel i Tele Danmark.
Investeringsbanken fastholder en Hold-anbefaling på Tele Danmark aktien efter 1996-regnskabet. Salomon Brothers estimerer fortsat, at Tele Danmark i 1997 vil få et resultat før skat på 3.594 mio. kr. mod 3.104 mio. kr. i 1996. I 1998 venter Salomon Brothers et resultat på 3.973 mio. kr.
- Stig Ørskov Pedersen (+45) 33 96 96 59.
(c) Reuters Limited 1997.
