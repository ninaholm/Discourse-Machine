FORTSAT FLAD TREND I INDUSTRIOMSÆTNING - DDB.

KØBENHAVN, 7 februar (Reuter) - De seneste tal for industriens ordre-og omsætningssituation i december er trist læsning på overfladen, men tallene skal dog tages med et gran salt, forlyder det fra Den Danske Bank.
- Ud fra en overfladisk betragtning er det temmelig triste tal, fordi de viser, at der har været en flad udvikling i industriens omsætning gennem de seneste måneder. Når vi siger, at de skal tages med et gran salt skyldes det flere ting, siger cheføkonom Jørgen Birger Christensen fra Den Danske Bank til Reuters Finans.
For det første fremhæver han, at man med omsætningstallene på eksportsiden skal være opmærksom på, at der kan have været en afsmittende effekt fra de lastvognskonflikter, der opstod rundt i Europa sidst på året, og det gør, at tallene skal behandles med en vis forsigtighed.
- For det andet harmonerer tallene dårligt med de oplysninger, vi i øvrigt har fået i denne uge, nemlig industriens konjunkturbarometer og Dilfs industribarometer, der begge peger opad, siger Jørgen Birger Christensen.
Industriens konjunkturbarometer, der sammenfatter industriens forventninger til første kvartal 1997, steg sæsonkorrigeret med seks pct.point i forhold til kvartalet før til plus tre. Det var første gang i mere end et år, at barometeret antog en positiv værdi.
Dilfs industribarometer, der er den danske pendant det det amerikanske NAPM-indeks, steg i januar med 0,8 pct.point - den næsthøjeste stigningstakst i 18 måneder - til 60,4 pct.
Dagens tal fra Danmarks Statistik viste, at der var et svagt fald på en pct. i industriens omsætning af egne varer og tjenester i fjerde kvartal 1996 i forhold til den foregående tre-måneders periode. Isoleret set steg det sæsonkorrigerede mængdeindeks i december med en pct. i forhold til november.
- Tallene hopper en del, men hvis man udglatter og forsøger at finde en trend, ser det trist ud. Men det får os ikke til at ændre vores syn på, at også 1997 vil vise en stigende eksport, siger Jørgen Birger Christensen.
Han fremhæver, at den seneste udvikling i den danske krone, er med til at styrke denne forventning. Den effektive kronekurs er gennem det seneste år blevet svækket med ca. tre-fire pct.
Den Danske Bank forventede i sin seneste prognose fra december en stigning i eksporten i år på 3,9 pct.
- Eva Elgaard Pedersen (+45) 33 96 96 57.
(c) Reuters Limited 1997.
