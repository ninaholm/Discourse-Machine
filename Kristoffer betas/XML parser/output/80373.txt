FØRSTE EU-UDVIDELSE MOD ØST I ÅR 2004 - DUPI.

KØBENHAVN, 18 februar (Reuter) - I år 2004 bliver de første øst-og centraleuropæiske lande indlemmet i EU, skønner Dansk Udenrigspolitisk Institut (DUPI) i en rapport og EU&apos;s udvidelse.
- Et regneeksempel, der tager udgangspunkt i, at de afgørende forhandlinger først kan finde sted, når EU har gennemført de forudsete reformer af landbrugs-og strukturpolitikken, viser, med mange forbehold, at de første ansøgerlande vil kunne optages i år 2004, skriver DUPI i rapporten, som blev fremlagt for Folketingets Europaudvalg tirsdag.
Beregningerne tager udgangspunkt i, at ØMU-forhandlingerne løber som planlagt, skriver DUPI.
- Hvis ØMU&apos;en bliver forsinket, taler meget for, at også udvidelsesprocessen bliver forsinket, forklarede Lykke Friis på Europaudvalgsmødet. Hun er den ene af de forskere, der har skrevet rapporten.
Sammenhængen mellem tidsplanen for ØMU&apos;en og udvidelsesprocessen er politisk, forklarede rapportens anden forfatter, Karsten Skjalm.
- Tyskland og Benelux-landene har sagt, hvis ØMU&apos;en udskydes, bliver også udvidelsen udskudt, sagde han.
DUPI anser det for mest sandsynligt, at EU forhandler på en gang med samtlige ansøgerlande i Øst-og Centraleuropa. Derefter må EU-landene tage stilling til, hvilke lande de vil optage, hvornår.
- Fordelen ved de samlede forhandlinger er, at alle ansøgerlandene kan se lyset forude, mens ulempen er, at de samlede forhandlinger vil sinke processen, sagde Lykke Friis.
Hun tilføjer, at ansøgerlandene sandsynligvis vil få et fuldt medlemsskab i det øjeblik, bommen til Unionen går op.
En anden fordel ved de samlede forhandlinger er, at de tager hensyn til de aktuelle overvejelser om at optage de samme ansøgerlande i NATO, forklarede Lykke Friis.
- Når alle ansøgerlandene er med i optagelsesforhandlingerne, er der ingen af landene, som vil opleve det, som den tyske udenrigsminister, Klaus Kinkel, har kaldt &quot;det dobbelte afvisningschok&quot; fra både EU og NATO, sagde hun.
De 10 øst-og centraleuropæiske lande, der har søgt optagelse i EU, er Polen, Ungarn, Tjekkiet, Slovakiet, Bulgarien, Rumænien, Slovenien og de tre baltiske lande.
- Morten Bonde Pedersen (+45) 33 96 96 51.
(c) Reuters Limited 1997.
