Ikke foreløbig Parkinson-helbredelse - NeuroSearch.

KØBENHAVN, 11 april (Reuter) - Vi er ikke kommet meget tættere på en helbredelse af Parkinsons syge. Det vurderer den danske forskningsvirksomhed NeuroSearch efter nye succesrige dyreforsøg med proteinet Nurr 1, der kan spille en rolle i behandlingen af Parkinson-sygdommen, der også går under navnet &quot;rystesyge&quot;.
- Det er yderst interessante forsøg. Vi deltager selv i lignende forskningsarbejde. Desværre er der ingen udsigt til resultater, der inden for nær fremtid kan helbrede sygdommen, siger adm. direktør Jørgen Buus Lassen fra NeuroSearch til Reuters Finans fredag.
NeureSearch&apos;s mest fremskredne projekt er midlet brasofensin til behandling af Parkison&apos;s syge. Fundet af et helbredende middel kunne derfor være en bet for NeuroSearch. Så galt går det dog næppe ifølge Jørgen Buus Lassen.
- Der har de senere år været arbejdet med en række proteiner, der kan øge produktionen af stoffet dopamin, men det ikke er ikke lykkedes at overføre proteinerne til menneskelige hjerneceller, siger Jørgen Buus Lasse.
Dopamin er en såkaldt neurotransmitter, der viderebringer signaler mellem nervecellerne.
Parkinson-patienter mangler dopamin, hvilket typisk medfører problemer med musklernes koordination.
Ifølge en artikel i tidsskriftet Science har forskere på det svenske Karolinska Instituttet i Stockholm gennemført forsøg på mus, der viser, at proteinet Nurr 1 bidrager positivt til produktionen af dopamin.
Sammen med partneren Bristol-Myers Squibb er NeuroSearch i øjebliket i gang med kliniske fase 2 forsøg for midlet, der i de tidligere forsøg har vist markant færre bivirkninger end de hidtil brugte midler til behandling af Parkinson.
Samtidig har forsøgene antydet, at de motoriske problemer, som ofte er fulgt med Parkisonisme, er blevet dæmpet ved brug af brasofensin.
Jørgen Buus Lassen venter, at kliniske fase 3 forsøg med midlet kan sættes i gang tidligt i 1998. Fase 2 forsøgene forløber planmæssigt, men det er endnu ikke muligt at kommentere forsøgene, oplyser Jørgen Buus Lassen.
- Stig Ørskov Pedersen (+45) 33 96 96 59.
(c) Reuters Limited 1997.
