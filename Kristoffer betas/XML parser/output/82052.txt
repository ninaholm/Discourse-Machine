Salomon B fastholder Hold-anbefaling på Tele DK.

KØBENHAVN, 25 marts (Reuter) - Den amerikanske investeringsbank Salomon Brothers fastholder deres Hold-anbefaling på Tele Danmark, fremgår det af en analyse på det europæiske telemarked.
- Det danske telemarked er ved at udvikle sig til et af de mest konkurrenceprægede i Europa, og Tele Danmark vil få det svært ved at skabe vækst på hjemmemarkedet i de næste to til tre år. Væksten på bundlinien skal således fremover komme fra de udenlandske investeringer, vurderer analytikerne.
Salomons analytikere vurderer, at den udenlandske indtjening bl.a. skal komme fra Tele Danmarks 16,5 pct. ejerandel i Belgacom, samt mobilinteresserne i Polen og Ukraine. Samtidig ventes Tele Danmarks investering i det schweizisk telemarked, at blive en lukrativ forretning for selskabet på lidt længere sigt.
Den øgede liberalisering af det danske telemarked, både indenfor mobil-og fastnetforbindelser, ventes at medfører øget konkurrence fra andre operatører, hvilket vil presse indtjeningen i teleselskabet.
Investeringsbanken estimerer at Tele Danmark i 1997 vil få et resultat før skat på 3.594 mio. kr., stigende til 3.974 mio. kr. i 1998. I 1996 blev resultatet før skat på 3.104 mio. kr.
Analysen er udarbejdet den 21. marts.
- Jørn Nurkka (+45) 33 96 96 55.
(c) Reuters Limited 1997.
