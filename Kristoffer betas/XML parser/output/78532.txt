SAGA PETROLEUM VENTER OLIEPRIS PÅ 23-24 USD I FEB.

KØBENHAVN, 23 december (Reuter) - Norske Saga Petroleum forventer, at Brent olie til lastning i februar vil holde sig på niveauet mellem 23 og 24 dollar per tønde i denne uge.
- Hvis det kolde vejr i USA fortsætter, er der grund til at forvente, at priserne vil holde sig på dagens høje niveau. Første måneds kontrakt (februar Brent, red.) forventes at ligge mellem 23 og 24 dollar per tønde, skriver Saga Petroleum i sin ugentlige prognose.
Prisen for en tønde Brent faldt fredag i London 52 cents til 23,46 dollar.
En anden grund til Saga Petroleums forventning, om at olieprisen holder det høje niveau er de amerikanske lagertal fra sidste uge.
- I sidste uge styrkede oliepriserne sig betragteligt i forhold til forrige uge, og de har dermed indhentet det meste af faldet fra forrige uge. Og i modsætning til forrige uge viste tallene fra American Petroleum Institute en reduktion i de amerikanske lagre for råolie og petroleumsprodukter, skriver Sage Petroleum. (/uha).
(c) Reuters Limited 1996.
