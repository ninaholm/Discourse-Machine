Goldman sænker skøn for betalingsbalancen i 1997.

KØBENHAVN, 6 marts (Reuter) - Økonomerne i finanshuset Goldman Sachs har nedjusteret deres forventninger til overskuddet på den danske betalingsbalance i 1997 til 3,8 mia. kr. fra tidligere 10,7 mia. kr. Det fremgår af publikationen, The International Economics Analyst.
- Faldet i overskuddet vil primært kunne tilskrives en lavere efterspørgsel på hovedeksportmarkeder, en øget import af vare-og tjenesteydelser samt, at den relativt højere indenlandske efterspørgsel i Danmark ventes at fortsætte fremover, vurderer økonomerne.
I 1998 forudser banken et overskud på betalingsbalancen på 5,2 mia. kr.
Økonomerne forventer, at den nuværende stærke vækst i økonomien vil fortsætte i første halvdel af 1997.
- Vi venter, at den stærke vækst vil fortsætte i første halvdel af 1997, godt hjulpet af et lavt renteniveau, som vil øge forbruget, samt en genoplivning af eksporten, skriver økonomerne.
Til næste år venter Goldman Sachs, at stærkere udenlandske markeder vil opveje en aftagende vækst i den indenlandske efterspørgsel.
Finanshuset fastholder forventningerne til væksten i BNP i 1997 på 3,5 pct. og 3,0 pct. i 1998.
Styrkelsen af den danske økonomi vil bidrage til en styrkelse af statens finanser, og regeringens mål om balance på budgettet i 1997 ventes at blive indfriet, vurderer Goldman Sachs.
Den danske inflation er som forventet fortsat højere end i andre europæiske lande, påpeger økonomerne, der venter, at den vil stige fra 2,6 pct. i 1997 til 3,1 pct. i 1998. Inflationsskønnene er uændret fra Goldman&apos;s tidligere prognose.
- Jørn Nurkka (+45) 33 96 96 55.
(c) Reuters Limited 1997.
