Presserunde - Erhverv mandag 21 april.

Reuters står ikke inde for avisartiklernes nøjagtighed 1) Der er udsigt til bedring i den ellers skrantende NKT-koncern. NKT Cables har fået foden indenfor på det europæiske marked, og Nilfisk har gjort rent, så der kan ventes sorte tal på bundlinjen til næste år. (Berlingske Erhverv side 7)
2) Den danske medicinalkoncern Novo Nordisk opfordrer skatteminister Carsten Koch (S) til at løsne på beskatningen af aktieoptioner i forbindelse med et nyt lovforslag. Medicinalkoncernen ønsker at kunne aflønne nøglemedarbejdere med såkaldte aktieoptioner uden, at størstedelen af en eventuel fortjeneste bliver snuppet af kringlede skatteregler. Af samme grund får Novo Nordisks viceadministrerende direktør Kurt Anker Nielsen foretræde for Folketingets Skatteudvalg i næste uge. (Jyllands-Posten Erhverv &amp; Økonomi side 3)
3) Rengøringskæmpen ISS&apos; bestyrelse har overraskende underkendt en plan fra koncernchef Waldemar Schmidt om at indføre en ny, kortsigtet bonusordning for ham selv og den øvrige direktion. Ordningen kunne allerede i år have forgyldt ledelsen. Det eneste krav var, at ISS-aktien ved årsskiftet skulle have genvundet så meget af sin popularitet, at den var mindst 200 kr. værd, hvilket kun er lidt over den nuværende værdi. (Jyllands-Posten Erhverv &amp; Økonomi side 2)
4) De danske pensionskassers investeringer i detail-handelen i starten af halvfemserne har ikke været en succes. Blandt andet Kommunernes Pensionskasses investering i radiokæden Selandia og Daells varehus har været alt andet end guldminer. Begge virksomheder har givet millionunderskud år efter år - men nu vender udviklingen siger direktørerne for begge selskaber. (Berlingske Erhverv side 1 og 4)
5) Den tidligere Hafnia-direktør, Per Villum Hansen, er vred over udtalelser fra Holger Lavesen og kræver en erstatning på 100.000 kr. Hansen er vred over at Lavesen i et TV-interview sagde at der herskede et forsumpet forretningsmiljø i forsikringskoncernen og samtidig fratog Hansen det gyldne håndtryk på 10 millioner kr. Sagen er i Sø-og Handelsretten. (Politiken side 11)
6) Tele Danmark har besluttet at sætte hele reklamebudgettet på omkring 100-150 millioner kr. til udlicitering. Markedsføringen varetages i øjeblikket af fem selskaber, som kan blive ramt hårdt af udliciteringen der sættes i værk, dels fordi Tele Danmark er blevet kritiseret for ikke at gøre det, dels fordi selskabet gerne vil se hvad markedet har at byde på, siger Tele Danmarks markedschef John Andersen. (Børsen side 4)
7) Flere års pessimisme i tekstil-branchen er nu skiftet, og branchen har nu stabiliseret sig herhjemme, mens der vindes markedsandele i udlandet. Det skyldes en hurtig omsadling, hvor fokus er blevet flyttet fra produktion til markedsføring, udvikling, salg og logistik. (Berlingske Erhverv side 1).
(c) Reuters Limited 1997.
