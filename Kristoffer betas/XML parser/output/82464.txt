Tele DK-arbejdsgruppe færdig ultimo 97 - depchef.

KØBENHAVN, 9 april (Reuter) - Den arbejdsgruppe, der undersøger perspektiverne for statens ejerskab i Tele Danmark, ventes at være færdig med sit arbejde ved inden udgangen af 1997, oplyser departementschef Knud Larsen fra Forskningsministeriet.
- Det har været hovedsagen at få udstyret staten med en sagkundskab, som man kan bruge til at afveje de muligheder, der er på markedet. Og det skal man formentligt bruge indeværende år til at komme igennem, siger Knud Larsen til Reuters Finans.
Staten valgte onsdag Den Danske Bank som finansiel rådgiver.
- Det, der er nødvendigt, er at have en ekspertise, når man skal gebærde sig på det finansielle marked, hvis man skal belyse mulighederne for, at staten reducerer sin ejerandel. Det er sådan set det, det drejer sig om, siger Knud Larsen, der understreger, at der ikke er truffet en politisk beslutning om at reducere statens ejerandel i selskabet.
Den danske stat ejer over halvdelen af aktiekapitalen i Tele Danmark.
Knud Larsen påpeger, at tidspunktet for et eventuelt salg af statens aktier er vigtigt.
- Telekommunikationsmarket er i høj grad et internationalt marked, og der kan allerede iagttages en række store selskaber i udlandet, der er i gang med privatiseringsovervejelser. Derfor skal man have timingen i orden, siger Knud Larsen.
- Ole Mikkelsen (+45) 33 96 96 54.
(c) Reuters Limited 1997.
