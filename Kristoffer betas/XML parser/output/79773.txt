NYRUP I RETTE MED V-LEDER OM BESKÆFTIGELSE.

KØBENHAVN, 4 februar (Reuter) - Statsminister Poul Nyrup Rasmussen benyttede sit ugentlige pressemøde til at gå i rette med Venstres formand Uffe Ellemann-Jensen omkring væksten i beskæftigelsen.
- Vi hører nu den påstand fra Uffe Ellemann-Jensen, at stigningen i beskæftigelsen de senere år udelukkende er skabt i den offentlige sektor. Det er lodret forkert. Det forholder sig sådan, at de fleste stillinger er skabt i private virksomheder, sagde statsministeren.
Poul Nyrup Rasmussen henviste til den redegørelse, som Økonomiministeriet og Finansministeriet fremlagde ved regeringens seminar i sidste uge. I rapporten konkluderes det, at der i den private sektor er kommet 75.000 flere i arbejde siden begyndelsen af 1994, mens stigningen i den offentlige sektor blev på 15.000.
- Selv oppositionens selvudråbte leder ved ikke, hvordan det er gået med beskæftigelsen. Det er trist, at vi hele tiden skal bruge tid på den slags påstande. De skal rettes og bliver rettet hver gang, sagde Poul Nyrup. (/mbp).
(c) Reuters Limited 1997.
