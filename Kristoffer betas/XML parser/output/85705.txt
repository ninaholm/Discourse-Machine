Unibank anbefaler gardering mod rentestigning.

KØBENHAVN, 14 juli (Reuter) - Unibank Markets holder fast i en tro på en fortsættelse af den positive trend på det danske obligationsmarked, men anbefaler sine kunder at tage sine forhåndsregler mod eventuelle kursfald, fremgår det af bankens ugentlige obligationsanalyse.
- Vi tør ikke forlade den aktuelle positive trend, men efter det seneste rentefald kan det igen være på sin plads at købe sig &quot;sjælefred&quot; ved at supplere positionen i lange danske obligationer med køb af put-optioner mod beholdningen, skriver Unibank Markets.
Bankens analytikere tilføjer, at det koster i underkanten af et kurspoint at købe september put 113 på 8 pct. 2006.
Unibank Markets forventer, at renten på 7 pct. 2007 falder til 6,00 pct. fra de nuværende 6,12 pct. i løbet af den næste måned. Den positive stemning i den lange del af obligationsmarkedet leder fortsat mod en fladere rentekurve. Men den tendens lakker mod enden, vurderer Unibank Markets.
- I sidste uge anbefalede vi salg af 8 pct. St.lån 03 mod en portefølje af 8 pct. St.lån 01 og 7 pct. St.lån 07. Markedsudviklingen er gået imod anbefalingen, men da vi fortsat anser det for en favorabel strategi fastholdes den, og nye investorer kan med fordel træde ind i forretningen nu, skriver Unibank Markets.
Rentespændet mellem 7 pct. St.lån 07 og 6 pct. St.lån 99 er indsnævret til 205 basispoint eller det laveste niveau i næsten et år, påpeger Unibank Markets.
- Søren Linding Jakobsen (+45) 33 96 96 53.
(c) Reuters Limited 1997.
