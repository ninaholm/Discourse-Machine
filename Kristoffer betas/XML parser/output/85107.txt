Presserunde - Generelle nyheder onsdag 25 juni.

Reuters står ikke inde for avisartiklernes nøjagtighed 1) Den nye Amsterdam-traktat har knæsat de danske forbehold og forbedret miljøreglerne. Dermed bør SF sætte kurs mod et ja til den kommende folkeafstemning. Det siger partiets næstformand, Christine Antorini og EU-ordfører Jørn Jespersen. Begge understreger, at SF endnu ikke har truffet en endelig afgørelse, men at begge hælder mod et ja. (Politiken side 1)
2) Blot to uger før USAs præsident Bill Clintons forventede besøg i Danmark hersker der i Stats-og Udenrigsministeriet stor forvirring og usikkerhed. Regeringen har endnu ikke fået klar besked fra Washington om, hvornår præsidenten kommer, og hvor længe han bliver. Den danske regering har ikke hørt fra Det Hvide Hus, siden det første besøg blev aflyst i marts på grund af præsidentens knæskade. (Jyllands-Posten side 1)
3) Den amerikanske tv-station CNN sender onsdag et direkte interview med statsminister Poul Nyrup Rasmussen (S), der i disse dage i New York deltager i FNs særmøde om, hvordan det er gået med miljøet siden topmødet i Rio i 1992. (Jyllands-Posten side 4, Berlingske Tidende side 1)
4) Junibevægelsens Europaparlamentsmedlem Jens-Peter Bonde trak ingen kaniner op af hatten, da han under et pressemøde i går kundgjorde, at bevægelsen endnu engang vil opfordre vælgerne til at stemme nej ved en EU-folkeafstemning. (Jyllands-Posten side 5)
5) Skatten er regeringens nøgle til at lave aftaler med SF. Kommunerne skal have lov til at sætte grundskylden op, så alle børn bliver passet. Og skatteloftet skal op, så de rige ikke slipper billigere end andre. Det siger SF-formand Holger K. Nielsen i et interview. (Det Fri Aktuelt side 6)
6) Udenrigsminister Niels Helveg Petersen (R) gik tirsdag i rette med Grønlands landsstyreformand, Lars Emil Johansen, som han klandrede for at være gået helt uden om de formelle dansk-grønlandske samarbejdsorganer med landsstyreformandens overraskende fremstød for en international oplagringslejr for atomsprænghoveder på Thule-basen. (Jyllands-Posten side 5, Det Fri Aktuelt side 4, Information side 4, Berlingske Tidende side 6, Politiken side 6)
(Presserunden er udarbejdet af Finansinformation).
(c) Reuters Limited 1997.
