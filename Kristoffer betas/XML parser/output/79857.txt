FORAS LEVER EFTER 4 MÅNEDER OP TIL 96/97-BUDGET.

KØBENHAVN, 5 februar (Reuter) - Foras Holding har i de ca. første fire måneder af regnskabsåret 1996/97 levet op til selskabets egne forventninger, fremgår det af et referat fra den ordinære generalforsamling onsdag.
- I forbindelse med aflæggelse af beretningen oplyste formanden, Bent Larsen, at selskabets drift i den forløbne del af regnskabsåret var forløbet i overensstemmelse med de lagte budgetter. Det måtte derfor fortsat forventes, at overskuddet før skat og minoritetsinteresser for 1996/97 vil blive i størrelsesordenen 65 mio. kr., skriver Foras.
Foras regnskabsår løber fra den 1/10 1996 til 30/9 1997.
Dansk Investeringsfond, der sidder på 71 pct. af stemmerne og 25 pct. af aktiekapitalen i Foras Holding, har iøvrigt besluttet sig for at påbegynde salget af sin investering i Foras. Salget vil forsøges afsluttet i første kvartal 1997. (/eep).
(c) Reuters Limited 1997.
