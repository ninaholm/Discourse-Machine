NEG Micon fusion ser ud til at gå igennem - dir.

KØBENHAVN, 4 juli (Reuter) - Fusionen mellem de to vindmølle-producenter Nordtank Energy Group og Micon, der ejes af Schouw &amp; Co. ser ud til at gå igennem på dagens generalforsamling hos Nordtank kl. 15.
- Der er en positiv stemning hele vejen rundt blandt aktionærerne i selskabet til en fusion med Micon, så vi har meget stærke forventninger til, at den går igennem, siger Vagn Trend Poulsen, der er administrerende direktør i Nordtank. Han bliver efter fusionen direktør i det nye selskab NEG Micon med ansvar for markedet og salget.
Micon har ikke haft problemer med at godkende fusionen, da Schouw &amp; Co. er hovedaktionær med over 92,4 pct. af aktierne.
For at fusionen går igennem skal to tredjedele af alle aktionærer godkende fusionen på den ordinære generalforsamling i dag. Bliver det ikke godkendt er der ekstraordinær generalforsamling den 16. juli, og her skal blot to tredjedele af de fremmødte stemme for fusionen for, at den går igennem.
Direktør for de fusionerede selskaber bliver Jens-Erik Kristensen, der kommer fra en stilling som administrerende direktør i APV Contracting i London med en årlig omsætning på tre mia. kr.
Han er ifølge bladet Naturlig Energi hentet som direktør for at understrege, at sammenlægningen sker mellem to ligeværdige selskaber. Samtidig er det, fordi NEG Micons position som en af verdens to største vindmøllefabrikker, vil kræve en administrerende direktør med endnu større international ekspertise i fremtiden.
De to selskaber har til sammen en årlig omsætning på ca. 1,2 mia. kr. og et ordinært resultat efter skat i perioden 1. april til 31. december 1996 urevideret på godt 23 mio. kr.
- Carl Johan Corneliussen (+45) 33 96 96 58.
(c) Reuters Limited 1997.
