Formand forlader D/S Progress efter eget ønske.

KØBENHAVN, 8 april (Reuter) - Formanden for bestyrelsen i Dampskibs-Aktieselskabet Progress, advokat Hans Henrik Leschly, har forladt posten efter eget ønske, oplyser Hans Henrik Leschly.
Selskabet oplyste tirsdag i en kortfattet meddelelse, at formanden var udtrådt af bestyrelsen, og at direktør Torben Vagn Rasmussen var blevet konstituteret i stedet. Yderligere oplysninger var der ikke i meddelelsen til Fondsbørsen, og det har undret markedsdeltagere, fordi det sker blot to uger før offentliggørelsen af selskabets årsregnskab.
- Jeg har meddelt bestyrelsen, at jeg ønsker at udtræde, og det har man taget til efterretning, men jeg har ingen kommentarer derudover, siger Hans Henrik Leschly til Reuters Finans.
Selskabets adm. direktør, G. Lorents Sørensen, kan heller ikke oplyse de nærmerer omstændigheder.
- Det er af private årsager fra Leschlys side, og det kan vi stort set ikke have nogle kommentarer til, siger G. Lorents Sørensen.
Han oplyser, at det ikke har forbindelse til offentliggørelsen af årsregnskabet.
- Ifølge loven skal det meddeles uophørligt til Fondsbørsen, så kan vi ikke gøre andet end at følge den, selv om vi også synes, at det er et sjovt tidspunkt, siger G. Lorents Sørensen.
D/S Progress oplyste i forbindelse med offentliggørelse af halvårsregnskabet i august, at selskabet for hele 1997 ventede en stigning i overskuddet før skat på ca. 15 pct. i forhold til 1995, hvor det var 17,2 mio. kr.
D/S Progress-aktien blev senest handlet mellem børsmæglere på Fondsbørsen i fredags, og da var prisen 67 kr.
- Ole Mikkelsen (+45) 33 96 96 54.
(c) Reuters Limited 1997.
