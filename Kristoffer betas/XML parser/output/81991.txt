Erhvervslivet svigter bankerne - ØU.

KØBENHAVN, 24 marts (Reuter) - Erhvervslivet vil trods de rekordlave renter ikke låne flere penge i bankerne. Det skriver Økonomisk Ugebrev (ØU) på baggrund af en interview-undersøgelse, som PA Consulting har foretaget blandt 200 virksomheder.
- Trods rekordlave renter på erhvervslån og øget økonomisk aktivitet, har danske pengeinstitutter erhvervsudlån stået i stampe på et lavt niveau siden foråret 1995. Og nu falder erhvervsvirksomhedernes lånelyst yderligere, skriver ØU.
Ifølge undersøgelsen er kun 13 pct. af virksomhederne nu interesseret i at låne mere indenfor de næste 12 måneder mod 18 pct. for blot fire måneder siden. I efteråret 1995 var andelen af låneinteresserede oppe på 20 pct.
Den Danske Bank er hårdest ramt, skriver Økonomisk Ugebrev, da kun en ud af hver tiende erhvervskunde overvejer at låne penge.
- På erhvervsområdet har bankens kundeportefølje en meget fin kredit-rating, og mange af bankens kunder er selvfinansierede i stor udstrækning. Resultatet er, at Den Danske Bank har en tabsprocent i særklasse, siger underdirektør Henrik Christensen fra Den Danske Bank til ØU.
Han tilføjer, at det viser, at banken ikke får fuld del i en udlånsstigning under et opsving, men til gengæld er tabene små, når konjunkturerne går den anden vej.
Storkundechef Asger Kastbjerg i Unibank indrømmer ifølge ugebrevet, at det også her kniber med udlånene til de store danske erhvervskunder.
- Redaktionen (+45) 33 96 96 56.
(c) Reuters Limited 1997.
