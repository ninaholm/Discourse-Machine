DANISCO VIL FØRTIDSINDFRI OBLIGATIONER - DANISCO.

KØBENHAVN, 26 november (Reuter) - Danisco har besluttet at indfri samtlige udstedte konvertible obligationer den 21. februar 1997, fremgår det af en fondsbørsmeddelelse tirsdag.
- Det skal herved meddeles, at Daniscos bestyrelse har besluttet at indkalde samtlige konvertible obligationer til indfrielse den 21. februar 1997, skriver Danisco.
Lånet kan indfries, hvis kursen på Danisco-aktien i mindst 20 børsdage i træk handles på niveau med eller over 130 pct. af konverteringskursen på 252 kr. pr. aktie a 20 kr. Det svarer til et niveau på mindst 327,6 kr., og aktien er handlet over dette niveau siden den 26. september 1996, oplyser Danisco.
Ved konvertering kan obligationsejerne i stedet for at indfri papirerne, vælge at konvertere obligationerne til aktier. (/slj).
(c) Reuters Limited 1996.
