Crisplant med i amerikansk ordre-runde i 97/98.

KØBENHAVN, 29 april (Reuter) - Crisplant Industries er med i næste runde om ordrer til det amerikanske postvæsen, oplyser koncerndirektør i Crisplant, Torben Bjerre-Madsen.
- Vi er godkendt til at være med i næste runde om ordrer til det amerikanske postvæsen. Der bliver udbudt 30-50 opgaver à 10 mio. kr. fra november i år og til marts 1998, og vi regner med at få op til 75 pct. af ordrerne i konkurrence med formentlig to andre firmaer, siger Torben Bjerre-Madsen til Reuters Finans, efter at selskabet tirsdag aflagde halvårsregnskab for halvåret 96/97.
Reuters Finans erfarer, at Crisplants to konkurrenter er amerikanske Rapistan Demag og tyske Siemens.
Crisplant Industries leverer sorterings-og transportsystemer til blandt andet postvæsener og lufthavne verden over.
- Carl Johan Corneliussen (+45) 33 96 96 57.
(c) Reuters Limited 1997.
