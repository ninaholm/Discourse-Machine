Aktiemarked tager forskud på BG-fusion - analytiker.

KØBENHAVN, 20 juni (Reuter) - Det danske aktiemarked er allerede begyndt at tage forskud på, at BG Bank bliver udsat for en overtagelse eller deltager i en fusion med et andet finansielt institut. Det er årsagen til, at aktierne i banken stiger voldsomt i øjeblikket, mener en aktieanalytiker, der ønsker at være anonym.
- Hvis man vil være eksponeret mod den forventede restrukturering af den danske banksektor, skal man være positioneret i dem, der kommer til at deltage. Og odds&apos;ene er suverænt bedst i BG Bank, siger analytikeren.
Han henviser dermed til, at den del markedsdeltagere spekulerer i, at BG Bank kan blive overtaget af en anden bank efter opløsningen af det nære samarbejde med Nyrkedit i sidste uge.
Det blev også tydeligt på Fondsbørsen fredag formiddag, hvor BG Bank-aktien på et tidspunkt var steget 21 kr. til rekordniveauet 371 kr., og dermed var den for første gang mere kostbar end aktierne i Unibank, og BG Bank har også været den mest omsatte bankaktie dagen igennem. Siden bruddet med Nykredit for en uge siden er aktien steget knap 10 pct.
Analytikeren peger på, at BG Banks evne til at tjene penge til aktionærerne ikke er ændret siden i fredags, og kursstigningerne derfor kun er drevet af forventninger til fremtidens udvikling.
Samme konklusion er bankanalytikeren i Den Danske Bank kommet frem til, og han fastholder derfor sin positive anbefaling på aktien. Analytikeren peger på Unibank som en mulig fusionspartner for BG Bank, men peger samtidig på Svenska Handelsbanken som interessant.
- Det er klart, at der vil være mange, der er potentielt interesseret, og her er det svært ikke at tænke på de store svenske banker, sagde DDB-analytikeren til Reuters Finans torsdag.
- Ole Mikkelsen (+45) 33 96 96 54.
(c) Reuters Limited 1997.
