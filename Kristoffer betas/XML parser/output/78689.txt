BG BANK OVERVEJER MODTRÆK MOD DDB-RENTEHÆVNING.

KØBENHAVN, 3 januar (Reuter) - BG Bank overvejer et modtræk mod Den Danske Bank, som har hævet rentesatsen på flere forskellige indlånstyper, oplyser viceadm. direktør Bjarne Wind fra BG Bank.
- Vi har ikke besluttet det endnu, men vi sidder og kigger på det nu, siger Bjarne Wind til Reuters Finans. Han oplyser, at BG Bank muligvis kommer med et modtræk allerede i dag fredag.
Unibank har derimod ingen aktuelle planer om at ændre på sine satser, oplyser vicedirektør Nis Obling.
- Vi vurderer selvfølgelig situationen, men aktuelt har vi ingen planer om at svare igen, siger Nis Obling.
Han tvivler på, at den slags tiltag kan flytte markedsandele.
- Det handler i høj grad om, at man styrker relationerne til de kunder man har i forvejen, siger Nis Obling.
Men Den Danske Banks initiativ betragtes som et tegn på øget konkurrence mellem de danske pengeinstitutter.
- Jeg tror grundlæggende, at de betragtninger, som Knud Sørensen fra Den Danske Bank har været fremme med, er rigtige, siger Bjarne Wind. Han henviser til udtalelser fra bankdirektør Knud Sørensen, der forudser øget konkurrence på rentesatserne i 1997.
Bjarne Wind begrunder det med, at indtjeningen fra bl.a. kursreguleringer af værdipapirer har været fornuftig de sidste par år, og samtidig bliver de store banker presset af nichebanker, der tilbyder fordelagtige vilkår på udvalgte produkter.
Lige som Nis Obling tror Bjarne Wind ikke på, at det umiddelbart kan flytte markedsandele.
Den Danske Bank har bl.a. hævet rentesatsen på bolig-og uddannelsesopsparing med 0,25 pct.point til 2,75 pct. for beløb under 15.000 kr., og på børneopsparing er rentesatsen hævet med 0,75 pct.point til 3,25 pct. (/olm).
(c) Reuters Limited 1997.
