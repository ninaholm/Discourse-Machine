JYSKE SER GOD INDTJENINGSVÆKST I SELSKABER I 1996.

KØBENHAVN, 18 september (Reuter) - Jyske Bank spår, at de børsnoterede selskaber i andet halvår 1996 vil få et bedre primært resultat end tilfældet var i halvåret 1995. Og denne fremgang vil betyde, at virksomhederne når et bedre resultat i hele 1996 end sidste år, fremgår det af Jyske Banks seneste &quot;Strategioplæg&quot;.
- Samlet er det vores vurdering, at selskaberne vil kunne vise en fremgang i indtjeningen på 10-12 pct. for hele året, som følge af en mindre fremgang i resultatet før finansieringsomkostninger samt forbedrede finansposter, skriver bankens aktieanalytikere.
Forventningerne om et positivt andet halvår begrundes bl.a. med, at vækstpausen i dansk økonomi ser ud til at være slut samtidig med, at væksten på flere eksportmarkeder er forbedret.
Og når banken ser dybere i krystalkuglen, forventes det, at indtjeningsvæksten ikke vil stoppe ved årsskiftet.
- For 1997 er det vores vurdering, at denne stigningstakt vil kunne fastholdes, væsentligst som følge af en fremgang i det primære resultat, skriver banken.
De virksomheder, der har Danmark som det væsentligste marked, vil fortsat have mulighed for en gunstig udvikling i indtjeningen. Det begrunder banken med de seneste tal for bilsalg, detailomsætning samt fremgangen i boligbyggeriet. Banken påpeger at flere af disse selskaber fortsat prissættes som om, at vækstpausen endnu ikke er forbi.
- På den baggrund vurderer vi, at selskaberne inden for såvel handel og service som inden for industrigruppen med fokus på hjemmemarkedet har et pænt stigningspotentiale på 12-18 måneders sigt, hedder det.
For de enkelte sektorers vedkommende, venter Jyske Bank, at bankerne generelt står foran en periode med stigende efterspørgsel efter lån samt færre tab og hensættelser pga. de bedre konjunkturer. Forsikringsselskaberne derimod får tommelfingeren nedad. Banken analytikere mener, at denne sektor er prissat for højt.
Blandt rederierne ser Jyske Bank de bedste udsigter for de, der har kemikalie-og produkttankskibe i flåden.
- Disse segmenter har traditionelt en stor eksponering mod den kraftige vækst i Fjernøsten. Også køleskibsraterne har udviklet sig positivt, mens udsigterne for bulk fortsat er dystre, vurderer banken i strategioplægget.
For ejendomsaktierne ser analytikerne også gode muligheder for stigende kurser.
- De senere års rentefald kombineret med det markante konjunkturopsving har endnu kun haft en beskeden effekt på ejendomspriserne, skriver analytikerne.
Samtidig er mængden af ledige erhvervslejemål i København faldet markant, hvilket i den nære fremtid ventes at hæve prisen på lejemål og ejendomme i det hele taget.
- Taget i betragtning, at de største ejendomsselskaber på børsen handles til 60-80 pct. af indre værdi, er det vores vurdering, at der er et yderligere stigningspotentiale i ejendomsaktierne, vurderer aktieanalytikerne. (/uha).
(c) Reuters Limited 1996.
