VK vil nedsætte skat på pensionsopsparing - V.

KØBENHAVN, 12 august (Reuter) - En ny VK-regering vil nedsætte 40 pct. afgiften på kapitalpension og anden pensionsopsparing. Det skal ske som led i en større seniorpakke, bl.a. for at få ældre til at blive længere på arbejdsmarkedet, oplyser Venstres politiske ordfører Anders Fogh Rasmussen tirsdag.
- Vi mener, at der er behov for en lavere beskatning også af pensionsopsparingen, og det har vi snakket med de konservative om, som vi håber at kunne danne regering med efter valget, og begge partier er enige, siger Anders Fogh Rasmussen til Reuters Finans.
Anders Fogh fortæller, at forslaget endnu ikke er færdigt til offentliggørelse, men han forestiller sig, at man kan nedsætte 40 pct. afgiften på kapitalpension til f.eks. 30 pct., hvis folk venter med at lade sig pensionere fra arbejdsmarkedet, indtil de fylder 63 år. Så har de en gulerod. Samtidig opfyldes ønsket om en højere gennemsnitlig tilbagetrækningsalder, der i øjeblikket ligger på ca. 61 år.
- Vi arbejder med et udspil om en samlet seniorpakke, hvor nedsættelsen af 40 pct. afgiften kun er et element. Der er et stort behov for ændringer på dette område, men jeg kan ikke sige, hvornår det kommer. Det vil under alle omstændigheder blive en del af den kommende VK-regerings politik, siger han.
Det var Anker Jørgensens socialdemokratiske regering, der i marts 1980 fik vedtaget dens forslag om forhøjelse af afgiften fra 25 til 40 pct. Dengang hed skatteministeren Karl Hjortnæs.
Anders Fogh Rasmussen siger, at Venstre ikke ønsker at ændre på loven om realrenteafgiften.
- Det er meget svært for tiden at finde erstatning for det provenu, som realrenteafgiften årligt giver til statskassen. Men afgiften vil med tiden fjerne sig selv, efterhånden som renteniveauet bliver stadigt lavere. Så ebber strømmen til statskassen ud, og det har vi i Venstre absolut ikke noget imod, siger Anders Fogh Rasmussen.
- Erik Matzen (+45) 33 96 96 51.
(c) Reuters Limited 1997.
