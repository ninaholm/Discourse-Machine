REGULARITET OG PRÆCISION TILBAGE I TOP - SAS.

BILLUND, 7 oktober (Reuter) - Efter en del problemer med punktligheden og regulariteten for SAS&apos; flyafgange omkring seneste årsskifte er kvaliteten nu tilbage i top. Det erklærede koncerndirektør i SAS, Vagn Sørensen mandag på et pressemøde i Billund.
- Tallene for regularitet og præcision har i de sidste fire måneder ligget stabilt omkring målsætningen. Vores kvalitetsproblemer må hermed siges at være løst, sagde Vagn Sørensen i forbindelse med lanceringen af SAS&apos; første to ruter fra Danmarks anden største lufthavn, Billund.
SAS fremlagde ved samme lejlighed nye tal som dokumentation for den tilbagerobrede top-position som et af Europas mest punktlige flyselskaber. Den seneste opgørelse fra den europæiske sammenslutning af flyselskaber, AEA er tilbage fra juli, hvor SAS med 91,8 pct. af alle flyafgange på vingerne indenfor 15 minutter fra annonceret take off var det mest præcise flyselskab i Europa.
For de to efterfølgende måneder har de tilsvarende tal været hhv. 92,8 pct. og 91,2 pct., hvilket ifølge koncerndirektør Vagn Sørensen burde være nok til en placering i toppen. SAS lå i de samme to måneder sidste år på førstepladsen.
Regulariteten, målt på antallet af realiserede flyafgange i forhold til de planlagte afgange har ifølge SAS-diretøren nået toppen. Således er SAS nået ned på 6-8 aflysninger pr. 1.000 afgange, stort set svarende til SAS&apos; dagsproduktion. Det tal kan næppe reduceres mere, da de skyldes vejrlig og tekniske problemer, tilføjede Vagn Sørensen. (/slj).
(c) Reuters Limited 1996.
