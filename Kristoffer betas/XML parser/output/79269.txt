K TVIVLER PÅ AT SATAIR-DOM KAN SKABE PRÆCEDENS.

KØBENHAVN, 22 januar (Reuter) - Den konservative skatteordfører, Gitte Seeberg, stiller sig tvivlende over for, om Satair-dommen alene kan danne præcedens for samtlige selskabstømmer-sager.
- Højesteret har lagt til grund, at der ikke er tale om en normal forretningsmæssig disposition, og dette forhold vil man således også se på i de kommmende sager, siger hun i en pressemeddelelse.
Gitte Seeberg understreger, at det er godt, at det er blevet fastslået, at skattevæsenet skal have erstatning af sælgeren, når sælgeren har opnået en fordel på handlen.
Gitte Seeberg foreslår, at der snarest muligt tages initiativ til en plan for afvikling af hele selskabstømmer-komplekset.
- Ellers drukner retssystemet i sager de kommende år. Hvis der ikke bliver indgået forlig i et meget stort antal sager, frygter jeg, at presset på domstolene og sagsbehandlingstiderne vil nå helt uanede højder, siger Gitte Seeberg. (/mbp).
(c) Reuters Limited 1997.
