Stigende omkostninger trækker ned hos Spar Hammel.

KØBENHAVN, 11 august (Reuter) - Med en stigning i omkostningerne på knap 11 pct. i første halvår 1997 måtte Sparekassen Hammel konstatere et fald i det ordinære resultat før skat til 16,2 mio. kr. fra 19,1 mio. kr. i den tilsvarende periode sidste år.
Men et kurstab på beholdningen af værdipapirer trækker også ned hos det østjyske pengeinstitut, fremgår det.
- Renteindtjeningen har været lidt bedre i første halvår 1997 end sidste år, hvorimod vi har måttet konstatere et mindre kurstab på obligationsbeholdningen - grundet udtrækning af højtforrentede obligationer, som er optaget til en højere kurs end 100 i sparekassens regnskab, skriver ledelsen i halvårsrapporten.
Posten med kursreguleringer gav et minus på 1,3 mio. kr. mod et plus på 1,5 mio. kr. i første halvår 1996.
Sparekassen har i lighed med andre mindre pengeinstitutter oplevet voksende aktivitet. Udlån er således steget 11 pct. til 499,6 mio. kr., og balancen er vokset til 1.029,4 mio. kr. fra 964,9 mio. kr., fremgår det.
- Ole Mikkelsen (+45) 33 96 96 54.
(c) Reuters Limited 1997.
