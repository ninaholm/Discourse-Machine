V HILSER TELE DK-ARBEJDSGRUPPE VELKOMMEN.

KØBENHAVN, 31 januar (Reuter) - Partiet Venstre er glade for, at regeringen er ved at nedsætte en arbejdsgruppe, der skal vurderer værdien af statens aktier i Tele Danmark, oplyser Jens Løgstrup Madsen.
- Det forholder vi os positivt til. Vi har hele tiden sagt, at regeringen bør sælge aktierne, fordi telemarkedet er præget af en sådan grad af omskiftelighed, at det ikke længere er forsvarlig forvaltning af det formuegode, som Tele Danmark er for staten, siger Jens Løgstrup Madsen fra Venstre til Reuters Finans.
Forskningsministeriets departementchef, Knud Larsen, har oplyst til Reuters, at ministeriet er ved at nedsætte en arbejdsgruppe, men samtidig siger han, at et salg ikke er aktuelt.
- Det er helt klart, at regeringen er under et pres på det her punkt. Det vil være uansvarligt af dem ikke at gøre det, siger Jens Løgstrup Madsen.
Han henviser til, at den politiske aftale om statens ejerandel på 51 pct. i Tele Danmark udløber til marts.
- Regeringen bliver nødt til at forhandle med forligspartierne om, hvordan det fortsat skal være. Og her vil vi presse på for at få regeringen til at sælge aktierne, siger Jens Løgstrup Madsen. (/olm).
(c) Reuters Limited 1997.
