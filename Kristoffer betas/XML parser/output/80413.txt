SYDBANKS 96-RESULTAT VENTES STEGET 100 PCT.

KØBENHAVN, 19 februar (Reuter) - Sydbank har formentligt overlevet de økonomiske problemer i begyndelsen af 1990&apos;erne med succes. Banken ventes således at være kommet ud af regnskabsåret 1996 med et ordinært resultat, der er 100 pct. bedre end året før, fremgår af et estimat, som Reuters Finans har indsamlet tal til forud for offentliggørelsen i dag.
Et gennemsnit af deres skøn forudser et ordinært resultat på 338 mio. kr. mod 168 mio. kr. i 1995, og 1996-overskuddet vil ikke i samme grad som i 1995 være trukket op af posten med kursreguleringer af værdipapirer, fremgår det af estimatet.
Bankens egne forventninger til 1996, som kom til udtryk i forbindelse med helårsregnskabet for 1995 og i halvårsregnskabet for 1996, lød på et resultat af de finansielle poster i niveauet 1.850-1.900 mio. kr., mens driftsomkostningerne vil udgøre 1.300 mio. kr. Tab og hensættelser på kunder er budgetteret til ca. 350 mio. kr.
Analytikerne er dermed en anelse mere optismistiske end ledelsen i banken.
En gennemsnit af bankeksperternes skøn for tab og hensættelser er således 336 mio. kr., mens resultatet af de finansielle poster skønnes til at være godt 1,9 mia. kr.
Sydbank, der er Danmarks femte-største pengeinstitut, budgetterer med et fald i omkostningerne på ca. fire pct. i 1996, og det er på linie med analytikernes forventninger.
Aktionærerne ventes at få glæde af de bedre tider i Sydbank. Estimatet forudser et udbytte på 8 kr. pr. aktie, og hvis det holder stik, vil det være en fordobling i forhold til 1995.
(c) Reuters Limited 1997.
