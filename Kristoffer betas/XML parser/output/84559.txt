Presserunde - Generelle nyheder tirsdag 10 juni.

Reuters står ikke inde for avisartiklernes nøjagtighed 1) De økonomiske forhandlinger mellem amterne og regeringen endte sent i går med, at Mogens Lykketoft gav amterne tilladelse til at hæve skatten. Pengene skal hovedsageligt gå til sygehusbehandling og psykiatri. Begge parter i forhandlingerne har insisteret på at holde aftalen hemmelig, men Politikens kilder siger, at man planlægger en skattestigning på 0,5 procent. Amtsskatten er i øjeblikket på 10,5 procent. (Politiken side 2)
2) Udgifterne til efterløn stiger mere markant end ventet. Antallet af efterlønsmodtagere vil nå 141.000 om fire år, og med uændrede regler vil 215.000 være på efterløn i år 2010. Det vil koste staten 22 milliarder kroner årligt. (Erhvervsbladet side 1 og 4)
3) Danmark får som det eneste EU-land ikke mulighed for at nedlægge veto i udarbejdelsen af EUs udlændingepolitik. Samtidig skal Danmark tvinges til at aflægge rapport om, hvordan Danmark gennemfører de beslutninger, som de øvrige lande har taget. Det kan blive konsekvensen af de fire danske EU-forbehold. Statsminister Poul Nyrup Rasmussen skal i dag i regeringens såkaldte topmødeudvalg diskutere hvordan problemerne omkring forbeholdene skal løses. (Information side 1)
(Presserunden er udarbejdet af Finansinformation).
(c) Reuters Limited 1997.
