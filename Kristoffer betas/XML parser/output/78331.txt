1 MDR BRENT KAN HANDLES OP TIL 23,50 USD - SAGA.

KØBENHAVN, 16 december (Reuter) - Prisen for første måneds kontrakt Brent olie ventes i denne uge handlet mellem 22 og 23,50 dollar per tønde, vurderer det norske olieselskab, Saga Petroleum, i sin ugentlige rapport.
- I slutningen af sidste uge stabiliserede priserne sig og har endda hentet lidt hjem af det tabte. Dette betyder, at der omkring 22,00 USD per tønde er et relativt stærkt støtteniveau for første måneds kontrakt. Et prisfald under 22,00 dollar per tønde kan føre til et yderligere fald ned mod 20,00 dollar per tønde, skriver Saga Petroleum.
Foreløbig holder Saga Petroleums prognose stik, og det endda i den høje ende. Således handles første måneds kontrakt - januar Brent - ved 12-tiden danske tid til 23,60 dollar per tønde i London, hvilket er en styrkelse på syv cents i løbet af formiddagens handel. Januar Brent handles dog for sidste gang i dag. Derefter tager februar Brent over som første måneds kontrakt.
Februar Brent er tirsdag steget 20 cents til 23,10 dollar.
I sidste uge var oliemarkedet præget af Iraks engangssalg af olie, der medførte et prisfald på olie futurerne. Nedturen blev forstærket af de seneste amerikanske lagertal, der viste en opbygning af lagrene af råolie og olieprodukter.
- I tillæg viser de sidste temperaturoversigter for Nordamerika, at vi i den nærmeste fremtid kan vente os højere temperaturer end normalt for denne årstid, skriver Saga Petroleum. (/uha).
(c) Reuters Limited 1996.
