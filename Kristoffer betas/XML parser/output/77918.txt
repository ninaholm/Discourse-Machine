RÅOLIEPRIS STYRKES I NÆSTE UGE - SAGA PETROLEUM.

KØBENHAVN, 28 november (Reuter) - Det norske olieselskab Saga Petroleum forventer, at prisen for råolie vil stige i næste uge, fremgår det af selskabets ugentlige kommentar til oliemarkedet.
- Med en videreføring af dagens OPEC kvote, koldt vejr i Nordamerika og ingen irakisk olie på markedet forventes første måneds kontrakt (januar Brent, red.) at blive styrket i næste uge, skriver Saga Petroleum.
Brent til lastning i januar ventes således handlet i niveauet 22,50 til 24,00 dollar per tønde, hvor den torsdag ved 12-tiden koster omkring 22,80 dollar.
Saga Petroleum forventer endvidere, at en pris på over 22,00 dollar per tønde råolie kan holde sig ind i første kvartal 1997.
Det vil dog afhænge af om de nuværende leveringsforstyrrelser fortsætter. Saga Petroleum peger på, at flere olieterminaler i Den Mexicanske Golf er lukket i løbet af ugen på grund af dårligt vejr.
- Lukkede terminaler og produktionsforstyrrelser over en længere periode vil med dagens lagersituation bidrage til at holde olieprisen på et højt niveau (over 22,00 dollar/tønde) ud i 1. kvartal 1997, skriver Saga.
Samtidig viser vejrudsigter for de næste uge, at der er udsigt til koldere vejr end normalt i Nordamerika, hvilket er med til at øge efterspørgslen. (/uha).
(c) Reuters Limited 1996.
