Nye kunder hjalp Sparbank Vest til bedre resultat.

KØBENHAVN, 6 august (Reuter) - En kombination af flere kunder, bedre afkast fra investeringer og færre tab har givet Sparbank Vest med hovedsæde i Skive et bedre resultat i første halvår 1997 end i den tilsvarende periode sidste år, fremgår det af regnskabet, der blev offentliggjort onsdag.
- Fremgangen skyldes en stigende nettorenteindtægt som følge af stor tilgang af nye kunder, et bedre fondsresultat og færre tab, mens en forøgelse af omkostningerne trækker i den modsatte retning, skriver ledelsen i regnskabet.
Banken kom igennem første halvår med et ordinært resultat før skat på 58,9 mio. kr. mod 35,3 mio. kr. i den tilsvarende periode sidste år. De samlede omkostninger er samtidig steget til 106,2 mio. kr. fra 93,1 mio. kr.
Den stigende aktivitet afspejles i posten med udlån, der er steget 16,3 pct. til 3.213 mio. kr., mens indlån er steget 8,4 pct. til 3.531 mio. kr.
Kursreguleringer af værdipapirer gav et plus på 15,9 mio. kr. mod et tab på 1,6 mio. kr. sidste år, og tab og hensættelser bidrager også positivt til resultatet, da den post er faldet til 12,5 mio. kr. fra 24,6 mio. kr.
Trods den markante forbedring af resultatet i første halvår fastholder ledelsen sine forventninger til hele regnskabsåret om et resultat før kursreguleringer, ekstraordinære poster og skat på ca. 80 mio. kr.
Den vestjyske bank fortsætter sin ekspansive politik, og åbner en filial i København til efteråret, fremgår det af regnskabet.
Banken beskæftiger 356 personer og har en balance på 4.893 mio. kr.
- Ole Mikkelsen (+45) 33 96 96 54.
(c) Reuters Limited 1997.
