MAASTRICHT-RETSSAG KAN PRESSE DKK - ANALYTIKERE.

KØBENHAVN, 5 november (Reuter) - Selv om den danske regerings liv synes truet, og finanslovsforhandlingerne er brudt sammen, er det retssagen mod den danske regering for i strid med Grundloven at have skrevet under på Maastricht-traktaten, der på kort sigt kan presse den danske krone og de korte danske renter, vurderer analytikere, som Reuters Finans har talt med.
- Hvis retten siger, at baggrundsmaterialet til grund for retssagen skal gælde fra 1972, så kan det ramme især den danske krone, siger obligationsanalytiker Klaus Dalsgaard fra Unibank Markets.
I løbet af denne uge, højst sandsynligt på torsdag, vil Østre Landsret afgøre, hvorvidt alle dokumenter fra Danmarks indlemmelse i EF i 1973 eller kun dokumenter fra Maastricht-traktatens underskrivelse i december 1992 skal lægges til grund for retssagen.
Den generelle vurdering er, at jo længere en periode retssagen skal dække, jo større er sandsynligheden for, at den danske regering personificeret af statsminister Poul Nyrup Rasmussen taber sagen.
En retssag kan trække ud i flere år, men Klaus Dalsgaard vurderer, at en øget sandsynlighed for, at Danmark enten skal genforhandle sit medlemsskab af EU eller ændre Grundloven, allerede nu presse den danske valuta og de korte renter.
Desuden kan den danske regering blive stillet overfor et mistillidsvotum i denne uge i forbindelse med sin uheldige optræden i Rushdie-sagen, mens finansminister Mogens Lykketoft påny må starte fra bunden for at redde næste års finanslov i hus. Ingen af delene vurderes dog at overskygge usikkerheden om Danmarks medlemsskab af EF og/eller EU.
- Det lyder usandsynligt, at SF og Enhedslisten vil være med til at vælte regeringen, og finansloven for næste år ser ud til at blive forhandlet hjem med de to sider i Folketinget med den oprindelige plan som fundament, siger Klaus Dalsgaard.
I BG Bank tilslutter analysechef Frank Fryd Pedersen denne vurdering, men understreger dog, at SF og Enhedslisten kan tage sig godt betalt for ikke at være med til at vælte regeringen.
- Venstrefløjen vil i en kludetæppe-løsning om næste års finanslov kræve noget for ikke at vælte regeringen. Det vil alt andet lige betyde større indrømmelser, siger analysechef i BG Bank, Frank Fryd Pedersen.
Han pointerer, at det kan betyde, at regeringens gentagne målsætning om balance på de offentlige budgetter går af fløjten. Frank Fryd Pedersen vurderer, at et underskud på de samlede budgetter på over to mia. kr. vil give en negativ reaktion på rentemarkederne.
Regeringens målsætning om balance på de offentlige budgetter har imidlertid medvind, da de stærkere konjunkturer automatisk forbedrer budgettet.
- Det er dog paradoksalt, at de finansielle markeder honorerer disse konjunkturafledte forbedringer på de offentlige budgetter. De burde i stedet straffe dem, da de bevirker, at kravene til en strammere finanspolitik automatisk slækkes, anfører Frank Fryd Pedersen. (/slj).
(c) Reuters Limited 1996.
