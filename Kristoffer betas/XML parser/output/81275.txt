Tele DK-lobbyisme er ikke betænkelig - Würtzen.

KØBENHAVN, 10 marts (Reuter) - Tele Danmarks adm. direktør Hans Würtzen mener ikke, at der er noget betænkeligt ved selskabets fremførelse af sine synspunkter overfor de politiske partier. Det fremgår mandag af en kommentar fra Hans Würtsen til Fremskridtspartiets leder, Kim Behnkes, udtalelser til Reuters Finans om betænkeligheder ved Tele Danmarks lobbyisme overfor politikerne.
- Det er i samtlige aktionærers interesse - at selskabets ledelse har henvendt sig til forskningsministeren og de telepolitiske ordførere for at gøre opmærksomhed på selskabets syn på aktuelle planer om lovgivning, der i givet fald vil få vidtrækkende økonomiske konsekvenser for virksomheder, skriver Hans Würtzen.
Kim Behnke er ligeledes betænkelig ved, at Tele Danmarks underdirektør, Tom Togsverd, gennem brancheforeningen Telekommunikations-industrien i Danmark, har holdt møder med partiernes teleordførere.
- Det forhold, at en repræsentant for Tele Danmark bestrider hvervet som næstformand i brancheforeningens bestyrelse, er ikke kritisabelt, og det er som bekendt ganske sædvanligt, at brancheforeninger henvender sig til de politiske partier, hedder det videre.
Tele Danmark vil ifølge egne beregninger fremlagt over for repræsentanter for de ansattes fagforbund miste omkring en mia. kr. om året, hvis liberaliseringen af det danske telemarked bliver gennemført som planlagt.
- Jørn Nurkka (+45) 33 96 96 55.
(c) Reuters Limited 1997.
