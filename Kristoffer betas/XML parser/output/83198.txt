Regering vil ikke åbne VKs skattehuller - Jelved.

KØBENHAVN, 30 april (Reuter) - Regeringen afviser at åbne en række skattehuller, som regeringen efter eget udsagn lukkede efter V og K med skattereformen i 1993.
Det sagde økonomiminister Marianne Jelved på onsdagens pressemøde i Statsministeriet, efter at regeringen havde præsenteret en brochure om regeringens økonomiske politik frem til år 2005.
- Vi har ikke til sinds at åbne de skattehuller, som blev lukket med skattereformen i 1993, og som V og K vil åbne, sagde økonomiministeren.
Et af de såkaldte skattehuller, som de borgerlige oppositionspartier vil åbne, er at afskaffe skatten på aktieavancer og goodwill.
På et duel-møde med Socialdemokratiets skatteordfører, Jacob Buksti d. 15. april, sagde de konservatives leder, Per Stig Møller, at gevinster på aktieafkast skal være skattefri efter tre år.
- Tre-års reglen er god, fordi den vil få almindelige mennesker til at investere i danske virksomheder, sagde den konservative førstemand.
På onsdagens pressemøde var finansminister Mogens Lykketoft til gengæld ikke tændt på ideen om at ændre de skatteregler, regeringen indførte med skattereformen.
Han sagde, at det økonomiske program, som regeringen præsenterede, forudsætter, at regeringen fortsætter den linje, der blev lagt i skattereformen i 1993.
Skattereformen, som også CD var med til at støbe, gælder frem til 1998. Og netop CD&apos;s deltagelse i skattereformen forhindrer regeringen i at hæve benzinafgifterne.
De seneste dage har det ellers lydt på Christiansborg, at regeringen planlægger at træde på den økonomiske bremse for at dæmpe den økonomiske vækst.
Bremsebevægelsen vil blandt andet ramme bilejerne i form af højere bil-og benzinafgifter, lyder rygtet. Også boligejerne vil blive ramt af lavere rentefradrag.
Men formanden for Folketingets finansudvalg, CD&apos;s Peter Duetoft, sagde onsdag til Reuters Finans, at CD ikke har givet regeringen tilladelse til at hæve benzinafgifterne.
- Morten Bonde Pedersen (+45) 33 96 96 51.
(c) Reuters Limited 1997.
