DANSK OPSVING FASTHOLDT I 3 KVT - NYKREDIT BANK.

KØBENHAVN, 17 januar (Reuter) - Opsvinget i den danske økonomi er fastholdt ind i 3. kvartal 1996, konkluderer Nykredit Bank på baggrund af offentliggørelsen af tal for Nationalregnskabet i 3. kvartal.
- Opsvinget, som indledtes i 2. kvartal er fasthold i 3. kvartal. Vi fastholder på denne baggrund forventningerne om en økonomisk vækst i 1996 på 2,3 pct., skriver banken i sin kommentar.
Danmarks Statistik oplyste fredag formiddag, at bruttonationalproduktet (BNP) i 3. kvartal steg 2,7 pct. i forhold til samme kvartal 1995.
I perioden 1.-3. kvartal steg BNP med 2,0 pct.
Nykredit Bank skriver endvidere, at der har været vækst i alle de indenlandske komponenter, mens eksporten taber terræn.
- Eksporten viste et fald i 3. kvartal på 2,6 pct., hvorimod importen steg 1,3 pct. Efter et positivt nettobidrag fra udenrigshandlen til den økonomiske vækst i 2. kvartal er bidraget nu atter negativt. Det er især en svag tjenesteksport, der ligger bag, hedder det i bankens kommentar.
(c) Reuters Limited 1997.
