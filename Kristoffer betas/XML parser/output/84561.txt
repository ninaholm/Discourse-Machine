Presserunde - Erhverv tirsdag 10 juni.

Reuters står ikke inde for avisartiklernes nøjagtighed 1) Det danske aktiemarked sætter nye rekorder, og nåede i går en værdi af 620 milliarder kr. De danske aktier er således steget 120 milliarder siden nytår. KFX nåede rekordhøjden 170,40 point i går, mens totalindekset lå på 585,80 - begge indeks er steget med cirka 24 procent i løbet af årets fem første måneder. Det er langt over de fleste analytikeres forventninger. (Berlingske Erhverv side 1, Børsen side 18)
2) Novo Nordisk er gået i mod strømmen på det tyske medicinalmarked, og har formået at skabe vækst på et stagnerende marked. Det tyske Novo-datterselskab ventes at vokse med over 10 procent i år - det vil i givet fald være ottende år i træk med to-cifret vækst. Med den ventede vækst skulle den tyske gren af Novo nå op på en omsætning omkring 1.580 mio. kr., hvilket gør Tyskland til det største marked for farma-divisionen i Novo Nordisk. (Børsen side 2)
3) Aktier i fodboldklubber er ikke længere forbeholdt inkarnerede fans - det har Brøndby senest oplevet ved den nys overståede emission, der var en succes for klubben. &quot;Med denne emission har vi oplevet en klart voksende forståelse hos de professionelle investorer for, at fodboldaktier kan være interessante&quot;, siger Jakob Dynnes fra Aros Securities, der stod for Brøndby-emissionen. Der er tale om en international tendens til at investere i &quot;underholdningsbranchen&quot;, ført an af de engelske fodboldklubber og det britiske aktiemarked. (Berlingske Erhverv side 1)
4) Den amerikanske investorgruppe Franklin Research and Development, der blandt andet rådgiver organisationen ICCR, og dermed har hundreder af milliarder kroner i ryggen, har nu opfordret ØKs handelspartnere til at gå nye veje. Franklin Research and Development fungerer som koordinator for pressionsgruppen Coalition for Corporate Withdrawal from Burma, og har tidligere tvunget store koncerner som Levis, Heineken og Pepsi ud af Burma. (Politiken side 1)
5) Den store Philips-koncerns lykkelige skilsmisse fra B&amp;O står i skarp kontrast til Philips lignende forhold til tyske Grundig, hvor Philips nu nægter at dække tyskernes underskud. Opgøret kan blive en betydelig fordel for B&amp;O, som dermed kan vinde markedsandele i Tyskland på Grundigs bekostning. (Børsen side 9)
6) Svenske virksomheder flygter fra Stockholm-børsens A-liste, og børsens ledelse holdt i går krisemøde for at finde ud af hvad man skal gøre. Imens man afventer om Hennes &amp; Mauritz vil flytte sit hovedkontor til udlandet, er selskabet flyttet til O-listen, som egentlig er beregnet på mindre virksomheder. Det sker på grund af nye skatteregler, der betyder øget beskatning af selskaber på A-listen. (Berlingske Erhverv side 1)
(Presserunden er udarbejdet af Finansinformation).
(c) Reuters Limited 1997.
