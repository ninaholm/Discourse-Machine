Indgreb rummer ingen bindinger om FL98 - Lykketoft.

KØBENHAVN, 5 maj (Reuter) - Aftalen om et økonomisk lynindgreb, som regeringen indgik med SF og Enhedslisten mandag, betyder ikke nødvendigvis, at regeringen vil invitere SF og Enhedslisten først, når regeringen skal forhandle næste års finanslov hjem. Det var finansminister Mogens Lykketoft og SF-lederen Holger K. Nielsen enige om, da de præsenterede det fælles forslag til indgreb i økonomien.
- Aftalen rummer ingen bindinger i forhold til finansloven for 1998, sagde Mogens Lykketoft, der dog ikke ville svare på, om aftalen havde gødet jorden til et finanslovsforlig med venstrefløjen.
(c) Reuters Limited 1997.
