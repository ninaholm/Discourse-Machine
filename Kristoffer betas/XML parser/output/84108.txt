Køb af Philips-aktiepost bedste investering - B&amp;O.

KØBENHAVN, 27 maj (Reuter) - Bang &amp; Olufsen (B&amp;O) anser købet af Philips&apos; 25 pct. aktiepost som den bedste investering for audio/video-selskabets store likviditetsreserve. Det siger B&amp;O&apos;s finansdirektør, Peter Tholstrup, til Reuters Finans tirsdag.
- Vores likviditetsoverskud har bestået i nogle år. Vi føler, at den stærkeste investering, vi kunne foretage, var i vores egen virksomhed. Vi har således ikke overvejet muligheden for at bruge pengene til opkøb, siger Peter Tholstrup og tilføjer, at B&amp;O primært ønsker at vokse gennem organisk vækst.
Peter Tholstrup vil dog ikke udelukke muligheden for virksomhedsopkøb i fremtiden. Han tilføjer, at der ikke ligger et strategiskifte bag tilbagekøbet af aktieposten, som Philips erhvervede i 1990. B&amp;O vil fortsætte sit tætte samarbejde med Philips.
- Købet er helt i tråd med, at vi har likviditeten, og at Philips har haft en interesse i at gå mere i egen retning. Vi har dog ingen planer om at finde nye samarbejdspartnere, og vi har netop forlænget vores samarbejdsaftale med Philips i fem år, fortsætter han.
Bang &amp; Olufsen skal af egen lomme betale lidt over 300 mio. kr. for den store aktiepost, mens de resterende op til 240 mio. kr. betales ved udstedelse af 635.000 B-aktier, som Philips vil videresælge gennem Alfred Berg Bank.
Philips betalte i 1990 342 mio. kr. for aktieposten.
Køberen er Bang &amp; Olufsen Holding, der ved udgangen af 1996 havde en likvid beholdning på 424 mio. kr.
B&amp;O fastholder forventningen om et samlet overskud på 325 mio. kr. i regnskabsåret 1996/97 mod 272 mio. kr. i 1995/96.
- Jørn Nurkka (+45) 33 96 96 55.
(c) Reuters Limited 1997.
