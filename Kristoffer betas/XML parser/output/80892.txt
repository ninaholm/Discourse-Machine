CHR H-UDVIDELSE MARKERER VÆKST OG KVALITET - DIR.

KØBENHAVN, 28 februar (Reuter) - I midten af april starter Chr. Hansen Gruppen et byggeri på 7.000 kvm., der skal give allergi-divisionen, ALK-Abello bedre faciliteter. Det markerer, at ALK-Abello er en højkvalitetsvirksomhed i vækst. Det siger koncerndirektør Elsebeth Budolfsen til Chr. Hansens interne koncernblad.
- Jeg ser udvidelserne som en yderligere markering af, at vi er en virksomhed i vækst med et højt kvalitetsniveau. De nye bygninger vil forstærke disse signaler udadtil og bekræfte kunderne i, at ALK også er deres partner for fremtiden, siger Elsebeth Budolfsen.
Byggeriet vil omfatte 4.000 kvm. nye kontorer, 2.000 kvm. laboratoriebygninger og de resterende 1.000 kvm. skal gå til lagerfaciliteter og varemodtagelse. Udvidelsen af Chr. Hansen Gruppens hovedkvarter i Hørsholm er en investering i en forventet vækst i ALK-Abello, fortæller selskabets koncerndirektør.
- Vores virksomhed er inde i en betydelig vækstfase, og der er behov for nye arealer. I år 2000 forventer vi at være ca. 300 medarbejdere her i Hørsholm, så vi får brug for hver en kvadratmeter, siger Elsebeth Budolfsen.
Nybygningerne forventes at stå færdige inden udgangen af maj næste år, og ALK-Abello vil herefter have fordoblet det areal, allergi-divisionen har til rådighed i Hørsholm.
Det er imidlertid ikke kun ALK-Abello, der bliver tilgodeset, da Chr. Hansen samtidig planlægger en ombygning af kantinen, etablering af et nyt auditorium samt indretning af en ny forplads, fremgår det af bladet.
Adm. direktør for Chr. Hansen Gruppen Erik Sørensen regner med, at de nye faciliteter vil dække koncernens behov de næste ti år, siger gruppens førstemand.
Chr. Hansen kom ud af 1995/96 med et resultat før skat på 251 mio. kr. mod 225 mio. kr. året før fra en samlet omsætning på 2,2 mia. kr., hvor ALK-Abello stod for ca. 0,5 mia. kr.
Den ekspansionsivrige bioteknologi-og medicokoncern har sat som mål at nå op på en omsætning på fem mia. kr. i år 2006.
- Søren Linding Jakobsen (+45) 33 96 96 53.
(c) Reuters Limited 1997.
