Dansk inflation vil stige i løbet af 1997 - DMG.

KØBENHAVN, 25 juni (Reuter) - Større købelyst vil få den danske inflation til at tikke opad i løbet af andet halvår af 1997, vurderer Deutsche Morgan Grenfell (DMG) i publikationen Market Issues.
- Mens inflationen indtil nu har ligget under det forventede, vurderer vi, at den vil stige i løbet af året, når virkningen fra et stærkere privat forbrug, stigende huspriser og en svækket handelsvægtet krone slår igennem, skriver bankens økonom på danske forhold, Stephanie Pfeifer.
I løbet af det seneste år er den effektive kronekurs blevet svækket med ca. fire pct. Men mod den tyske valuta har kronen ligget meget stabilt med en tendens til en lille styrkelse. Dette opadgående pres kan blive endnu større, hvis Danmark i forbindelse med uroen omkring ØMU&apos;en i højere grad bliver betragtet som et &quot;safe haven&quot; for udenlandske investorer. I sådan en situation er det utænkeligt, at Nationalbanken vil hæve renten, vurderer Deutsche Morgan Grenfell.
- Med den nuværende nervøsitet i markedet omkring ØMU&apos;en, kan Danmark blive brugt som en gardering. Ved en styrkelse af den danske krone, vil Nationalbanken være uvillig til at hæve renten. Kun hvis den højere inflation svækker kronen, kan det tænkes, at Nationalbanken omkring årsskiftet strammer pengepolitikken, skriver Stephanie Pfeifer.
Den tyske valuta handles onsdag eftermiddag til ca. 3,8080 kr. for en D-mark.
- Eva Elgaard Pedersen (+45) 33 96 96 58.
(c) Reuters Limited 1997.
