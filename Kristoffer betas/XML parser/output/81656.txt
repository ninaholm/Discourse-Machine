GN-res skaber positive forventninger - analytiker.

KØBENHAVN, 18 marts (Reuter) - Det resultat, GN Store Nord offentliggjorde tirsdag, giver muligvis anledning til at opjustere de i forvejen positive forventninger til selskabet, siger en analytiker.
GN Store Nord-koncernen gik ud af 1996 med et resultat før skat på 213 mio. kr. mod 204 mio. kr. i 1995. Det er i niveau med de forventninger, som syv analytikere oplyste til Reuters Finans forud for regnskabet.
Deres gennemsnitlige forventning lød på et resultat før skat på 215 mio. kr.
Omsætningen i koncernen blev i 1996 på 2.722 mio. kr. mod 2.137 mio. kr. i 1995.
Efter små 10 års omstilling fordelte omsætningen sig i 1996 nogenlunde ligeligt mellem telekommunikation og industri. I 1995 var industri-omsætningen til sammenligning halvanden gange større end tele-omsætningen.
Stigningen i tele-omsætningen er primært skabt gennem opkøb. Bl.a. har GN Store Nord øget sin ejerandel i Sonofon til 53,5 pct. fra hidtidige 36 pct.
- Beslutningen om at investere på tele-området virker fornuftig og giver samtidig positive signaler om, hvad selskabet vil de kommende år. Her bliver spørgsmålet, hvad der skal ske med Sonofon de kommende år, netop nu hvor resultat-bidraget fra kabel-projekterne er faldet markant i 1996 og vil falde yderligere væsentligt i 1997, siger han, og tilføjer, at Sonofon &quot;står stærkt&quot;.
Analytikeren mener, at GN Store Nord er blevet et &quot;væsentligt mere spændende selskab&quot;.
- Store Nord er ikke længere den lidt tunge pengetank, hvor renteindtægterne er et stort bidrag til indtjeningen, siger analytikeren og henviser til de &quot;store opkøb&quot; på tele-området.
Han siger, GN Store Nord har satset og bygget op til, at der skal ske en vækst i driftsresultatet og det ordinære resultat.
- Inden 1996-regnskabet kom, regnede vi med, at det ordinære resultat før skat skulle gå frem med 50 pct. i 1998 i forhold til 1995/96. Og 1996-regnskabet har muligvis givet anledning til, at vi vil opjustere vores forventning til 1997, fordi væksten kommer hurtigere, end vi havde regnet med, siger han.
Analytikeren mener, at de positive forventninger er indbygget i de stigninger, aktien har gennemgået.
Gennem det sidste år er aktien steget til 690 kr. fra 445 kr. og efter regnskabet tirsdag er GN Store Nord-papiret kun handlet i yderst beskedent antal. Kursen er i løbet af dagen faldet med beskedne fem kr.
- Morten Bonde Pedersen (+45) 33 96 96 51.
(c) Reuters Limited 1997.
