SystemForum levede ikke op til prognose i 1996.

KØBENHAVN, 21 april (Reuter) - SystemForum levede ikke op til egne forventninger i 1996 med et primært resultat på 13,6 mio. kr. og et resultat før skat på 9,2 mio. kr. Men alligevel udtrykker ledelsen tilfredshed i regnskabet for 1996.
- Det tilfredsstillende resultat skal ses i lyset af, at selskabet i forbindelse med flytningen, har skullet afholde væsentlige forøgede omkostninger, bl.a. i forbindelse med investeringer i højhastighedsnetværk og infrastruktur, EDB samt indretning af de ny lokaler, hedder det i regnskabet.
I november 1996 lagde SystemForum op til et primært resultat i 1996 på 19,9 mio. kr. og et resultat før skat på 11 mio. kr.
Selskabet flyttede i 1996 til nye lokaler, som ifølge ledelsen skal være med til at skabe rammerne for en fortsat udvikling af aktiviteterne.
SystemForum hævede sidste år omsætningen med 42 pct. til 463,1 mio. kr., mens der til næste år ventes et salg på ca. 510 mio. kr. på koncernbasis.
1997 bliver også året, hvor der skal kigges nøje på de enkelte forretningsenheders indtjeningsevne, fremgår det.
- Selvom hovedparten af koncernens forretningsområder har bidraget tilfredsstillende til resultatet, er der fortsat områder, der fokuseres kraftigt på for at forbedre indtjeningsevnen. 1997 vil blive et konsolideringsår med fokus på forbedring af indtjeningsmarginalerne, skriver SystemForum.
Bestyrelsen foreslår, at der udbetales et udbytte på 10 kr. per aktie a 10 kr.
- Eva Elgaard Pedersen (+45) 33 96 96 57.
(c) Reuters Limited 1997.
