BG Bank overrasker med fremgang i rente og gebyr.

KØBENHAVN, 19 august (Reuter) - BG Bank fik i første halvår 1997 en fremgang i nettoindtjeningen på renter og gebyrer på 5,1 pct. til 3.194 mio. kr. Dermed oversteg banken selv den mest positive analytiker i et Reuters-estimat forud for regnskabet.
I gennemsnit forventede ni bank-analytikere en marginal tilbagegang i BG Banks netto rente-og gebyrindtægter på 0,2 pct. til 3.032 mio. kr. Den mest optimistiske af analytikerne forventede en fremgang til 3.146 mio. kr. fra 3.038 i samme periode 1996.
BG Bank forklarer selv fremgangen med, at indtjeningen fra obligationer samt aktiviteter på pengemarkedet er steget.
- Netto renteindtægter af ind-og udlån til kunder er reduceret som følge af en formindsket rentemarginal, mens indtjeningen fra obligationer samt aktiviteter på pengemarkedet er steget, skriver BG Bank.
Den del af netto rente-og gebyrindtægter er ifølge en af analytikerne meget svær at estimere, da det afhænger af, hvordan banken placerer sine obligationsbeholdning. Det er afgørende for, om indtjeningen på fondsmarkedet bogføres som kursgevinst eller på renteindtægterne.
Netop på kursposten kunne BG Bank med en gevinst på 278 mio. kr. ikke leve op til forventningerne, der lød på et plus på 415 mio. kr. Men sammenlægger man posten for netto rente-og gebyrindtægter og kursreguleringer er differencen mellem det realiserede resultat og analytikernes estimater kun på 25 mio. kr.
BG Banks tab og hensættelser var lidt højere end ventet og det samme gør sig gældende for omkostningerne, der steg knap fire pct. til 2.242 mio. kr.
Derimod var BG Banks ordinære resultat på 1.250 mio. kr. lidt bedre end skønnet. Et gennemsnit af analytikernes estimater lød på et ordinært resultat på 1.177 mio. kr.
På aktiemarkedet har BG Bank-aktien ligget stort set bomstille efter regnskabet. Aktien bydes i niveauet 390-398 mod en slutkurs mandag på 389.
- Eva Elgaard Pedersen (+45) 33 96 96 57.
(c) Reuters Limited 1997.
