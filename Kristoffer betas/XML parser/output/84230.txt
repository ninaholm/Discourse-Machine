Presserunde - Finans/Økonomi fredag 30 maj.

Reuters står ikke inde for avisartiklernes nøjagtighed 1) Danmark havde i april en sæsonkorrigeret ledighedsprocent på 7,9 pct. af arbejdsstyrken eller 221.300 personer, oplyste Danmarks Statistik torsdag. Tallet var, som markedet havde ventet. (Det Fri Aktuelt side 7, Politiken side 14)
2) Der er stadig godt 2000 ledige som endnu ikke er aktiveret i hovedstadsregionen, selv om de har ret og pligt til et jobtræningstilbud eller uddannelse. (Politiken side 14)
3) Transportrådet mener, at hvis luftforureningen fra biler skal nedbringes, skal der flere nye typer afgifter indføres. (Berlingske Tidende side 3)
4) Danmarks Nationalbank sætter spørgsmålstegn ved Italiens deltagelse i ØMUen. Til gengæld mener man, at Spanien og Portugal vil overholde Maastricht-kriterierne, og dermed opnå optagelse i en bred ØMU med 10-11 deltagere. Og det vil finde sted til tiden den 1. januar 1999. Men det mener den Danske Bank ikke er nogen god idé. En bred ØMU vil svække den fælles mønt, forlyder det fra direktør Mads Jacobsen fra DDB. (Berlingske Erhverv s. 2)
5) Den Danske Bank og Unibank vil nu erobre op imod 100 milliarder tabte udlånskroner tilbage. Bankerne har tabt kunder svarende til dette beløb til realkreditinstitutterne, og de kunder vil man nu erobre tilbage igennem en ny telefonordning, hvor kunderne kan ringe ind om aftenen og i weekenden for at klare stort set alle bankforretninger. Det betyder, at for eksempel boligkøbere kan ringe til bankerne om søndagen og få et alternativ til den reallånsfinansiering som sælgeren og ejendomsmægleren tilbyder. (Børsen side 26)
(Presserunden er udarbejdet af Finansinformation).
(c) Reuters Limited 1997.
