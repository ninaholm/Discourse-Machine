FRIST FOR SAS/ESTONIA-STRID SAT TIL 15/11 - ESTONIA.

KØBENHAVN, 13 november (Reuter) - Striden mellem det delvist A. P. Møller-ejede estiske flyselskab, Estonia Air og SAS om flyvninger på ruten mellem Tallinn og København skal være løst inden vintertidsplanen begynder den 15. november. Det siger en talskvinde for Estonia Air til Reuters.
- Forhandlingerne er vanskelige, og vi har indtil den 15. november til at finde en løsning, for da begynder den nye vinterplan, siger talskvinden.
Estonia Air, der har det fuldt APM-ejede Maersk Air i sin ejerkreds, har bedt SAS om at skære antallet af daglige flyvninger mellem de to byer til en fra de nuværende to. Det afviser SAS imidlertid.
Estonia Air vil genstarte sine flyvninger til den danske hovedstad, men hævder, at der ikke er et tilstrækkeligt trafikgrundlag til mere end to daglige flyvninger. Det afviser SAS også.
De to flyselskaber forhandler sammen med de estiske luftfartsmyndigheder på anden dag for at få løst konflikten. (/Reuter/slj).
(c) Reuters Limited 1996.
