REGERINGENS PRISSKØN ER ØNSKETÆNKNING - UNIBANK.

KØBENHAVN, 10 december (Reuter) - Regeringens forventninger til inflationen i de kommende par år er for optimistiske og er ren ønsketænkning, mener økonom Ellen Pløger, der er afdelingsdirektør i Unibank.
- Set i lyset af, at de skønner en ledighed på 8,0 pct. i 1997 og 7,6 pct. i 1998, som er under den strukturelle ledighed, er inflationsskønnet ønsketænkning, siger Ellen Pløger til Reuters Finans.
I regeringens økonomiske oversigt, der blev offentliggjort tirsdag, ventes en inflation på 2,3 pct. i 1997 og 2,3 pct. i 1998.
- Inflationsudviklingen er klart den største risiko omkring dansk økonomi, siger Ellen Pløger.
Unibank venter i sin seneste prognose for dansk økonomi en inflation på 2,5 pct. næste år og 2,8 pct. i 1998.
(c) Reuters Limited 1996.
