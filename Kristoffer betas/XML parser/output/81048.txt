BG Bank vil ud af SDC-samarbejde (rettet).

I første udgave af denne artikel hed det, at BG Bank tidligst kan udtræde af SDC-samarbejdet den 1. januar 1997. Det rigtige er den 1. januar 2001. Vi beklager. Her følger en rettet version.
KØBENHAVN, 5 marts (Reuter) - Et afslag fra SDC Holdings øvrige aktionærer om at sælge aktieposterne til BG Bank, får nu banken til at ønske helt at udtræde af samarbejdet, oplyser banken.
- På denne baggrund (afslaget, red.) er parterne blevet enige om, at der straks indledes konkrete forhandlinger om, på hvilken måde og på hvilke vilkår BG Banks udtrædelse af SDC-samarbejdet kan finde sted. I henhold til tilslutningsaftalen kan udtræden tidligst finde sted 1. januar 2001, skriver BG Bank.
SDC er et datacenter for i alt 87 finansielle virksomheder, primært banker. Ved fusionen af Bikuben og GiroBank blev der indgået en aftale om at overdrage GiroBanks daværende edb-funktioner til SDC, således at BG Bank benyttede SDC som datacenter.
Parterne er enige om, at forhandlingerne føres med det udgangspunkt, at BG Bank som led i en eventuelt udtrædelsesaftale erhverver en brugsret til SDC&apos;s systemer. BG Bank ønsker tillige, at man som led i forhandlingerne er indstillet på at indgå en aftale om, at bankens edb-drift fortsat udføres af SDC.
BG Bank, der i dag ejer 56 pct. af SDC, ønskede at overtage hele edb-centralen for dels at stå friere i den &quot;meget dynamiske udvikling, der forudses i den finansielle sektor&quot; dels for at undgå en årlig udgift på netto ca. 35 mio. kr. i moms, som BG Bank aktuelt betaler for yderlser fra SDC.
- Redaktionen (+45) 33 96 96 56.
(c) Reuters Limited 1997.
