UDFLYTNING AF JOB ØGES MÅSKE YDERLIGERE - APM.

KØBENHAVN, 11 februar (Reuter) - Danske industriselskaber er under stærkt pres, og der er risiko for, at der flyttes flere arbejdspladser til udlandet, mener skibsreder Jess Søderberg fra A. P. Møller.
- Tager regering og Folketing ikke skridt til gennemgribende ændring af danske virksomheders rammebetingelser, kommer takten i udflytningen af arbejdspladser til at øges yderligere og vil på sigt udgøre en trussel mod vort velfærdssamfund, skriver Jess Søderberg i sin leder i Mærsk Post, der udgives af A. P. Møller Gruppen.
Han betegner udviklingen som bekymrende, selv om selskaberne under A. P. Møller Gruppen nok skal klare sig.
- Selv om de internationalt etablerede foretagender - herunder de nævnte tilknyttede - nok skal klare sig, er udviklingen bekymrende for danske virksomheder, skriver skibsrederen.
Han henviser til gruppens industriselskaber, som Mærsk Postens leder primært handler om, der i flere tilfælde er blev tilknyttet som resultat af A. P. Møllers og Mærsk Mc-Kinney Møllers virkelyst og nationale indstilling.
Det fremgår, at A. P. Møller Gruppen industriselskaber har en samlet omsætning på næsten 10 mia. kr. og en samlet beskæftigelse på lige ved 12.000 - heraf 6.500 i Danmark.
- Ole Mikkelsen (+45) 33 96 96 54.
(c) Reuters Limited 1997.
