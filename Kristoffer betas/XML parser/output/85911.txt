APM når 97-snit på 75.000 tønder/dag i Qatar-APM.

KØBENHAVN, 21 juli (Reuter) - A. P. Møller Gruppens Mærsk Olie og Gas forventer allerede i 1997 at nå en gennemsnitsproduktion på 75.000 tønder olie pr. dag i Qatar. Det oplyser A. P. Møllers informationsafdeling til Reuters Finans mandag. Dermed når Mærsk Olie og Gas allerede i 1997 det produktionsniveau som det tidligere var målet at nå i 1999. Det får dog ikke umiddelbart selskabet til at fremlægge en ny prognose.
- Det er rigtigt, at Mærsk Olie og Gas nu fra 1997 forventer en gennemsnitsproduktion i størrelsesordenen 75.000 tønder pr. dag som oprindelig var prognosen for 1999. Det skyldes blandt andet en hurtigere udbygning af feltet samt god produktivitet. Der foreligger ikke nogen ny prognose for 1999, men vi forventer fortsat en pæn produktion, oplyser A. P. Møllers informationsafdeling til Reuters Finans.
Mærsk Olie og Gas&apos; produktion i den arabiske oliestat foregår offshore på Al Shaheen feltet og Mærsk Olie og Gas&apos; andel af produktionen er 49 pct. Der er blevet produceret fra feltet siden juli 1994. Ifølge seneste udgave af Mærsk-posten omfattede aktiviteten ved starten af juni boring fra tre rigge og produktion fra to lokaliteter.
Ifølge tidsskriftet Middle East Economic Survey var produktion fra Al Shaheen feltet i juni 96.000 tønder pr. dag.
Børsens Nyhedsmagasion skrev i oktober 1996, at der er planer om, at del af anlægget i forbindelse med Al Shaheen feltet skal udbygges til en produktionskapacitet på 150.000 tønder olie pr. dag.
- Stig Ørskov Pedersen (+45) 33 96 96 59.
(c) Reuters Limited 1997.
