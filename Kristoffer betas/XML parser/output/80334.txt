FORNUFTIG LØNSTIGNINGSTAKT I BYGGERIET - BYG.

KØBENHAVN, 18 februar (Reuter) - Lønstigningstakten i byggesektoren i fjerde kvartal 1996 er &quot;fornuftig&quot;, vurderer Byggeriets Arbejdsgivere (BYG) på baggrund af nye tal fra Dansk Arbejdsgiverforening.
DA offenliggjorde tallene tirsdag, og de viste en årlig stigningstakt på 3,8 pct., men tallene på bygge-og anlægsområdet var 4,1 pct.
- Dermed har lønstatistikken for tredje år i træk leveret beviset for, at vi trods en meget lav ledighed har formået at fastholde en fornuftig lønstigningstakt, skriver BYG i en kommentar til tallene.
BYGs formand, Poul I. Jakobsen, erkender behovet for en meget stærk overvågning af flaskehalsudviklingen i bygge-og anlægssektoren.
- Netop flaskehalsovervågningen har spillet en helt afgørende rolle for, at byggesektoren nu på fjerde år fortsat har vækst og fremgang og lave ledighedsprocenter på fire-fem pct. uden ødelæggende lønstigninger, skriver Poul I. Jakobsen.
- Morten Bonde Pedersen (+45) 33 96 96 51.
(c) Reuters Limited 1997.
