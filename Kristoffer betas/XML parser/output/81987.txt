Aktier kan fortsætte positiv korrektion mandag.

KØBENHAVN, 24 marts (Reuter) - Det danske aktiemarked kan mandag fortsætte den positive korrektion, som blev set fredag med en stigning i KFX-indekset på 0,2 pct. til 153,99 efter et fald på 2,7 pct. torsdag. Dermed ventes det danske aktiemarked at ignorere et fald i det amerikanske Dow Jones indeks på 0,2 pct. fredag. Et fald, der da også primært skyldtes kursfald for enkeltaktier. Samtidig ligger USD og renter mandag morgen stort set uændrede.
- Det bliver et afventende mandag og tirsdag op til FOMC-mødet, vurderer en handler.
Flere markedsdeltagere venter, at den amerikanske centralbank efter tirsdagens møde i Federal Open Market Committee hæver renten. Normalt vil en renteforhøjelse smitte negativt af på aktiekurserne, men det synes langt fra sikkert, at det bliver reaktionen denne gang.
- En renteforhøjelse er vel allerede inddiskonteret i det nuværende renteniveau, påpeger en aktiehandler.
Med udsigt til påske og en del investorer allerede på ferie mandag ventes omsætningen begrænset i denne uge. Samtidig er der relativ få selskabsspecifikke nyheder i udsigt. Eneste KFX-regnskab i denne uge er fra FLS.
Blandt de aktier der derudover kan tiltrække sig opmærksomhed nævnes Carlsberg, hvor der i denne uge ventes nyt fra de britiske konkurrencemyndigheder om en eventuel godkendelse af fusionen mellem Carlsberg-Tetley og Bass Brewers. Ifølge den britiske avis The Observer er myndighedernes krav for en godkendelse af fusionen så hårde, at Bass overvejer at trække sig fra fusionen. Derudover kan der mandag komme fokus på Sanistål, der er udnævnt til ugens aktie i Berlingske Tidende. I New York sluttede Tele Danmark fredag 4 kr. højere i kurs 332, Novo 1 kr. højere i kurs 684, mens ISS ikke blev handlet.
KFX-aktier:  Kurs  fredag   kl. 15.30      +/- Novo-Nordisk .........  683      - 7 Den Danske Bank ........     564      + 2 Tele Danmark ...........     328      + 2 Danisco ................     387      - 3 D/S 1912 ..........      193.000    - 500 D/S Svendborg .....      278.800    + 800 Sophus Berendsen ......      805     +  9 Unidanmark ............      346     +  6 Carlsberg .............      392     -  7 BG Bank ................     300   0. KFX-aktier:  Kurs  fredag   kl. 15.30      +/- FLS ...................      815     +  5 Københavns Lufthavne ...     680     - 10 Coloplast .............      434     - 16 ISS ...................      182     -  2 Superfos ...............     730     +  2 Jyske Bank .............     515     +  1 GN Store Nord ..........     670     -  5 Chr. Hansen ...........      824     -  5 Radiometer ............      370     -  5 SAS Danmark .............  68,50  +  2,50.
- Stig Ørskov Pedersen (+45) 33 96 96 59.
(c) Reuters Limited 1997.
