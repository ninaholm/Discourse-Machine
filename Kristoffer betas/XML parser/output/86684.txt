Egnsbank Han Herred ser 1997-resultat som i 1996.

KØBENHAVN, 14 august (Reuter) - Egnsbank Han Herred venter efter et tilfredstillende resultat i første halvår et årsresultat i 1997 på niveau med 1996, som var det bedste resultat i bankens historie.
- Med det realiserede halvårsresultat på mere end 18 mio. kr. i ryggen, er det klart, at man må forvente, at året som helhed bliver tilfredsstillende. Under forudsætning af et roligt fondsmarked er det bestyrelsens opfattelse, at det vil være muligt at opnå et resultat på samme niveau som 1996, skriver banken i sin halvårsmeddelelse.
I 1996 fik banken et årsresultat før skat på 29,5 mio. kr.
Resultatet i første halvår 1997 blev på 18 mio. kr. før skat mod 20 mio. kr. før skat i samme periode året før.
Bankens bestyrelse venter, at den positive udvikling med hensyn til tab og hensættelser, der i første halvår blev reduceret med 37,5 pct., vil fortsætte i andet halvår.
Ligesådan venter bestyrelsen en tabsprocent i de kommende år på 0,75 pct. af udlån og garantier.
Med hensyn til omkostningerne forventer bestyrelsen en væsentlig mindre udvikling i den post i andet halvår.
- Carl Johan Corneliussen (+45) 33 96 96 58.
(c) Reuters Limited 1997.
