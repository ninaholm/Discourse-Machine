BG BANK FORVENTER MARKANTE RENTESTIGNINGER I 1997.

KØBENHAVN, 9 januar (Reuter) - Stærkere internationale konjunkturer vil drive de internationale renter højere og dermed også de danske, vurderer BG Bank i den seneste udgave af bankens Finansbrevet.
- Således forventes den 10-årige rente på 12 måneders sigt at være steget med godt 80 bp. til 7,45 pct. Der er med disse forventninger ikke udigt til et lige så godt år for obligationsmarkedet som i 1996, skriver BG Bank.
Banken understreger dog, at nye rentefald på kort sigt ikke kan udelukkes, samt at der er en vis mulighed for fortsat afdæmpede internationale konjunkturer. Det vil i givet fald være understøttende for finansmarkederne og lægge en væsentlig dæmper på de forventede rentestigninger.
Desuden anfører BG Bank, at det lavere rentespænd mellem 10-årige danske og tyske statspapirer ikke vil holde på sigt.
- På baggrund af bl.a. vækst og inflationsforskel er det dog BG Banks vurdering, at rentespændet på længere sigt atter vil udvides. Vi kan dog ikke udelukke, at yderligere indsnævring kan finde sted på kort sigt, og anbefalingen er derfor en afventende holdning mht. etablering af spændposition, indtil et nyt niveau synes etableret, skriver BG Bank.
Det 10-årige dansk-tyske rentespænd ligger torsdag morgen i 67 rentespunkter. (/slj).
(c) Reuters Limited 1997.
