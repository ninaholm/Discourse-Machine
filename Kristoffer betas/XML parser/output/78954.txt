SAGA SER GODE MULIGHEDER FOR STÆRK OLIEPRIS I 97.

KØBENHAVN, 13 januar (Reuter) - Det norske olieselskab Saga Petroleum vurderer, at markedet fortsat har troen på, at olieprisen vil holde sig stærk i 1997, fremgår det af olieselskabets ugerapport.
- På længere sigt ser markedet fortsat stærkt ud. Det er muligt at sikre sig en oliepris for indeværende år på ca. 21,50 dollar per tønde. Tallene indikerer, at markedet fremdeles har tro på et relativt snævert marked i løbet af 1997, skriver Saga Petroleum.
På kortere sigt - denne uge - forventer olieselskabet, at olieprisen for Brent til lastning i februar vil holde sig på niveauet 23-24 dollar per tønde, hvis det kolde vejr ikke slår igennem i USA.
Februar Brent sluttede i London fredag i prisen 24,34 dollar per tønde. (/uha).
(c) Reuters Limited 1997.
