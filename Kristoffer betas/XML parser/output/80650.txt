LD VENTER INGEN PHØNIX-AFKLARING DEN 7 MARTS.

KØBENHAVN, 25 februar (Reuter) - Lønmodtagernes Dyrtidsfond (LD) forventer ingen afklaring af, hvad der skal ske med Phønix Contractors, når den nuværende tilbudsfrist udløber den 7. marts.
Det oplyser LD&apos;s direktør Flemming Skov Jensen til Reuters Finans.
- Vi tror ikke, at det er afgjort før den dato (den 7. marts, red.). Der kan nå at komme mange bud endnu, siger han.
Fristen for både Superfos&apos; og norske Rieber &amp; Søns købstilbud udløber den 7. marts.
LD har derfor heller ikke travlt med eventuelt at revurdere deres anbefaling af Superfos som køber fremfor norske Rieber &amp; Søn.
LD&apos;s holdning er således først sat på dagsordenen ved et bestyrelsesmøde den 20. marts, hvor der kan blive tale at revidere indstillingen, forklarer Flemming Skov Jensen.
I bestyrelsens overvejelser vil bl.a. indgå et åbent brev fra medarbejderrådet på Phønix, hvori rådet opfordrer LD til at opprioritere bevarelsen af arbejdspladser i Vejen.
Netop Rieber &amp; Søn har under hele forløbet været fremhævet for ikke at planlægge en direkte reduktion i medarbejderstaben, hvilket Superfos derimod har lagt op til.
Men LD har ikke - som Phønix&apos; medarbejdere - tillid til, at Rieber vil købe Phønix uden bagefter at skære i antallet af ansatte.
- Vi mangler i høj grad nogle garantier for, hvad Rieber vil på tre og fem-årig sigt med hensyn til beskæftigelsen i Phønix, siger Flemming Skov Jensen.
Endvidere mener han, at Riebers planer om at benytte Phønix Contractors til en ekspansion i Østeuropa &quot;er alt for luftige&quot;. De planer skal også være mere konkrete, for at LD kan fæste mere lid til dem.
LD ejer tre pct. af Phønix&apos; aktiekapital og har otte pct. af stemmerne.
- Uffe Hansen (+45) 33 96 96 58.
(c) Reuters Limited 1997.
