Bank-aktier gav afkast på 23,3 pct i 1 halvår.

KØBENHAVN, 1 juli (Reuter) - Aktionærerne i de 48 børsnoterede danske banker på Københavns Fondsbørs har i gennemsnit fået et afkast af deres investering på 23,3, pct. i første halvår 1997. Men det er ikke lige meget, hvor pengene har været placeret, da der er store forskelle på, hvad de enkelte pengeinstitutter har leveret i afkast, viser en gennemgang, som Reuters Finans har lavet.
Aars Bank har således givet et negativt afkast på 23,1 pct. i år, mens Spar Nord har leveret et positivt afkast på 53 pct., når det måles på kursudviklingen og udbetalt udbytte.
Udviklingen i afkastet i den lille Aars Bank og Spar Nord, der er blandt de 10 største, afspejler det generelle billede, hvor de 10 største penginstitutter med et gennemsnitligt afkast på godt 35 pct. har klaret sig markant bedre end resten, der i gennemsnit kun har leveret et afkast på 20,1 pct.
I gruppen med de 10 største børsnoterede banker trækker Spar Nord, Amagerbanken og Den Danske Bank pænt op i gennemsnittet. Mens Spar Nord har givet et afkast på godt 53 pct., kan Amagerbanken fremvise et afkast på 51 pct. og Den Danske Bank et på knap 40 pct.
Og da Unibank i den samme periode kun er steget knap 26 pct., er den relative prisforskel mellem de to storbanker blevet yderligere udvidet. Ved årskiftet var den relative prisforskel mellem de to hovedbanker på 55 pct., mens den et halvt år senere nu er over 70 pct.
En aktieanalytiker sagde til Reuters Finans i begyndelsen af juni, at der omsider er ved at komme fokus på Den Danske Banks forsikringsaktiviteter, og det smitter nu af på kursen.
Den tredje storbank, BG Bank, har ikke kunnet følge med de to andre i de første fem måneder af 1997, men kursen på bankens aktier er steget hele 21 pct. alene i juni, og det samlede afkast i første halvår kan derfor gøres op til knap 37 pct. En del af stigningen er sket efter bruddet med Nykredit.
Mens kursudviklingen i de 20 mest likvide aktier på Københavns Fondsbørs målt ved hjælp af KFX-indekset er steget 27,3 pct. i år, er bankindekset steget 31,8 pct. Indekset er et vejet gennemsnit over alle de børsnoterede pengeinstitutter uden indregning af udbetalt udbytte.
- Ole Mikkelsen (+45) 33 96 96 54.
(c) Reuters Limited 1997.
