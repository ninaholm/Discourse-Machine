AKTIEMARKEDET VENTES AT STARTE UGEN HØJERE.

KØBENHAVN, 25 november (Reuter) - Der er udsigt til en positiv start på aktiemarkedet med fokus på regnskabsaktuelle Carlsberg og børsdebutanten InWear.
- Markedet sluttede fornuftigt i fredags. Det sammenholdt med et positivt amerikansk marked skal nok trække os op i dag, siger en handler.
KFX-indekset lukkede fredag i kurs 129,04 eller 0,36 point højere, mens december futuren steg 0,40 point til 128,70.
Dow Jones indekset sluttede fredag aften 0,83 pct. højere i 6.471,76.
InWear-aktien får sin børsdebut i dag, og allerede inden den officielle notering har der været stor efterspørgsel efter aktien, som blev udbudt til kurs 220. I fredags blev aktien på det det uofficielle marked handlet i intervallet 239-248.
- Jeg forventer pæn aktivitet i InWear-aktien i dag, så den skal nok højere op hen over dagen, fortsætter han.
Fredagens store interesse for tøj-aktien trak tilmed en anden forbrugsgodeaktie, nemlig Carli Gry, med op ligeledes under ganske voldsom handel til kurs 287, en stigning på seks kr.
Øl-koncernen Carlsberg ventes at offentliggøre sit årsregnskab for 1995/96 ved middagstid i dag. Forventningerne i markedet lyder på et resultat af den primære drift på 1.264 mio. kr. mod 1.203 mio. kr. i 1994/95.
- Carlsberg-aktien vil ligge stille det meste af formiddagen, indtil vi ser nogle regnskabstal. Hvad der så sker afhænger af regnskabet, siger handleren.
Carlsberg sluttede fredag uændret i 382.
Novo Nordisk lukkede fredag i kurs 1.050 svarende til et plus på 17 kr. I USA lukkede aktien omregnet i 1.070.
Det japanske Nikkei 225 indeks lukkede her til morgen 77,46 point højere i 21.293,57.
(c) Reuters Limited 1996.
