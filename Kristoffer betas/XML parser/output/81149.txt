Godt resultat udløste nedskrivninger - Kbh Luft.

KØBENHAVN, 6 marts (Reuter) - Resultatet for Københavns Lufthavne i 1996 var ifølge selskabets ledelse bedre end forventet, og det udløste bl.a. nedskrivninger af aktiver på 27 mio. kr. Det siger underdirektør Stefan Buch til Reuters Finans.
- Da året er bedre, end vi havde forventet, har vi tager nedskrivningerne nu i stedet for at vente, siger Stefan Buch.
Nedskrivninger og andre specielle poster, der ifølge Stefan Buch sættes til 40 mio. kr., belastede regnskabet for andet halvår så meget, at resultatet før skat for de sidste seks måneder af 1996 faldt med fire pct.
Hvis der korrigeres for disse poster ville overskuddet i andet halvår derimod have været næsten 10 pct. over resultatet i samme periode sidste år. For hele 1996 fik Københavns Lufthavne et overskud på 422 mio. kr. før skat mod 376 mio. kr. i 1995.
Det medfører dog også, at et korrigeret resultat for hele 1996 bliver ca. 40 mio. kr. højere eller stort set svarende til Københavns Lufthavnes resultatforventning til 1997. Den lyder på en fremgang i resultatet på niveau med 1996, hvor resultatet steg 12 pct.
- Der vil jeg sige, at hvis man kigger på det rent regnskabstekniske, så budgetterer man ikke med nedskrivninger. Det vil være fair og lægge dem til og så se, hvordan det ser ud, siger Stefan Buch.
Han tilføjer, at der også i 1997-tallene kan komme &quot;ting og sager&quot;, som også kan hater af engangsomkostninger.
- Der er ikke noget specielt, jeg kan sige på nuværende tidspunkt, pointerer Stefan Buch.
(c) Reuters Limited 1997.
