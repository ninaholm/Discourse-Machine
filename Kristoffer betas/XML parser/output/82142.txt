BNP ventes steget 3,1 pct i fjerde kvartal 1996.

KØBENHAVN, 1 april (Reuter) - Når Danmarks Statistik onsdag offentliggør BNP-tallet for sidste års fjerde kvartal, ventes der en årlig stigningstakt på 3,1 pct. Det fremgår af en rundspørge til otte økonomer foretaget af Reuters Finans. I forhold til kvartalet før ventes der en stigningstakt på 0,5 pct.
For hele 1996 ventes det danske bruttonationalprodukt at være steget 2,3 pct., hvilket er en anelse højere end den stigningstakt på 2,1 pct., der ventes af Reuters Finans&apos; faste analytikerpanel, der udgøres af 33 banker, finanshuse og økonomiske institutioner.
Svarer BNP-tallene til økonomernes forventninger var der i fjerde kvartal tale om en stigende vækstrate, idet BNP i tredje kvartal kun steg med 2,7 pct. på årsbasis. Til gengæld var der tale om en stigning på 1,0 pct. fra andet til tredje kvartal. I forhold til 1995 vil der være tale om et lille fald i vækstraten for hele året, da der i 1995 var en vækst på 2,6 pct. i BNP.
Baggrunden for den faldende vækstrate er forventningen om en betydelig lavere lageropbygning. Hvor lagerforøgelser i 1995 bidrog positivt med 1,3 pct. af BNP ventes der i 1996 et negativt bidrag i samme størrelse.
Usikkerheden omkring størrelsen af lageropbygningen er samtidig baggrunden for en forholdsvis stor spredning i økonomernes skøn. Budene på årsstigningstakten i fjerde kvartal spænder således over skøn fra 2,5 pct. til 3,8 pct. Økonomerne er dog alle enige om, at et stigende privatforbrugg og en stigende nettoeeksport bidrager positivt til bruttonationalproduktet.
- Privatforbruget ventes at udvise en stadig stigende tendens og vi forventer, at årsstigningstakten i fjerde kvartal vil overstige den fra tredje kvartal, skriver Sydbank i en kommentar til BNP-tallene.
- Dette underbygges af en stigende beskæftigelse, men også af et stigende detail-og bilsalg i fjerde kvartal, lyder vurderingen fra Sydbank.
Hos Codan Bank ventes BNP-stigningen jævnt fordelt på de enkelte efterspørgselskomponenter. Samtidig venter banken et positivt bidrag fra energieksporten.
De otte økonomer gør i øvrigt opmærksom på, at den sæsonkorrigede stigning fra tredje til fjerde kvartal er vanskelig at beregne, da der foretages korrektioner fra de foregående kvartaler.
- Stig Ørskov Pedersen (+45) 33 96 96 59.
(c) Reuters Limited 1997.
