Stor politisk mødeaktivitet før reformplan.

KØBENHAVN, 30 april (Reuter) - Statsminister Poul Nyrup Rasmussen (S) fremlagde onsdag morgen regeringens nye økonomiske reformplan på gruppemødet i Socialdemokratiet, oplyser det socialdemokratiske sekretariet på Christiansborg.
- Planen er gennemgået på gruppemødet og er nu i trykfasen, siger en kilde til Reuters Finans.
Planen er sandsynligvis også blevet fremlagt for Det Radikale Venstre på partiets gruppemøde onsdag morgen, hvor der lidt usædvanligt var deltagelse af partiets kulturminister Ebbe Lundgaard.
Ebbe Lundgaard er ikke medlem af Folketinget.
Ifølge sekretariaterne afholdes der ekstraordinært ministermøde kl. 11.00. Herefter gennemføres der kl. 12.00 nye gruppemøder i såvel Socialdemokratiet og Det radikale Venstre, før statsministeren sammen med finansminister Mogens Lykketoft (S) og økonomiminister Marianne Jelved (R) går til pressemøde kl. 13.15, hvor planen præsenteres.
Ifølge flere morgenaviser gælder planen den økonomiske udvikling frem til år 2005.
Papiret vil, skriver morgenaviserne, indeholde en række præcise mål for, hvordan de centrale økonomiske måltal skal udvikle sig i de kommende otte år og antyde de veje, politikerne må gå for at nå målene.
Ritzaus Bureau skriver, at planen ifølge regeringskilder ikke vil indeholde initiativer, der her og nu skal omsættes i lovgivning. Der er altså ikke tale om opskriften på et indegreb i udviklingen i økonomien, som nogle økonomer er urolige over.
I stedet udgør &quot;Danmark år 2005&quot; et supplement til regeringens rapport om &quot;Danmark som foregangsland&quot;, og den vil politisk fungere som en samlivskontrakt mellem Socialdemokratiet og Det Radikale Venstre, der rækker ud over næste folketingsvalg, skriver Ritzau.
- Stig Ørskov Pedersen (+45) 33 96 96 59.
(c) Reuters Limited 1997.
