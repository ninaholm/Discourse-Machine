Carlsberg i dialog med norske bryggerier - Iuul.

KØBENHAVN, 21 maj (Reuter) - Carlsberg ligger ikke i fusionsforhandlinger med de tre norske bryggerier Mack, Borg og Hansa, men det danske bryggeri har en løbende dialog med selskaberne om samarbejde.
Det siger koncerndirektør i Carlsberg, Michael Iuul, til Reuters Finans efter forlydender i den norske avis, Dagens Næringsliv, om en mulig fusion eller et tæt samarbejde mellem de fire bryggerier.
- Carlsberg har en løbende dialog med bryggerierne om samarbejde. Men, hvis de tre norske bryggerier fusionerer, så vil der naturligt blive tale om et øget samarbejde. Det kan da godt være, at det bliver til noget, men det er ikke noget, som vil få andet end ret små konsekvenser for Carlsberg, siger han.
Han forklarer, at Carlsberg ikke kan fusionere med de pågældende bryggerier, da selskabet ikke ejer andele i nogen af de norske selskaber.
- Hvis vi skulle fusionere med den form de har nu, ville det være som at fusionere en mus med en elefant, og det er der ikke relevant. Derfor er der ikke ret meget i den historie, siger Michael Iuul.
- Jørn Nurkka (+45) 33 96 96 55.
(c) Reuters Limited 1997.
