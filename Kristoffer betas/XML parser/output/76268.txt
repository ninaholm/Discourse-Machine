LIKVIDITET I NY REALKREDITSERIE HAR LANGE UDSIGTER.

KØBENHAVN, 11 september (Reuter) - De nye realkreditobligationer med udløb i 2019 og 2029, som ventes at afløse serierne med udløb i 2016 og 2026, har efter en måneds tid endnu ikke set den store omsætning.
- Der er endnu ikke market-maker ordninger i de nye serier. Likviditeten er ikke stor nok, og der går nok mimimum et år, før der kommer market-making i dem, siger en obligationsdealer.
Han peger på forskellen i mængden af cirkulerende obligationer: 155 mia. kr. i 6&apos;26&apos;eren og 30 mio. kr. i 6&apos;29&apos;eren.
- Det er for tidligt at sige, hvilken af obligationerne med udløb i 2029, der bliver den nye benchmark. Der er lang tid til, at der kommer tilstrækkelig mængder i cirkulation til at skabe en benchmark, og der kan ske meget inden da, siger han.
Realkreditinstittuterne startede for en måneds tid siden med at udstede nye obligationer med en løbetid på 23 og 33 år og med en kuponrente på hhv. seks, syv, otte og ni pct.
Både dealeren og en obligationsanalytiker henviser til store rentefald som en sikker vej til at skabe et stort udbud af de nye papirer.
- En rentevolatilitet på +/-3 pct. pr. år skaber et marked for konverteringer, og vil dermed kunne øge udbuddet af den nye serie, siger analytikeren.
Dealeren betegner dog udsigterne til faldende rente som &quot;meget lange&quot; med den nuværende vækst i USA og Tyskland. Samtidig har renterne været forholdsvis stabile det sidste stykke tid.
Obligationsanalytikeren har et bud på hvilken obligation der bliver den fremtidige benchmark med udgangspunkt i det nuværende niveau.
- 8 pct. 2029 ligger tættest på kurs 100, og vil med det nuværende renteniveau og de nye skatteregler være mest attraktiv for husejere, siger han.
Han henviser til den skatteregel, som siger, at kursgevinster ved indfrielse af obligationslån før udløbsdatoen ikke vil blive beskattet, som det er tilfældet med kontantlån.
Da man sjældent holder et 30-årigt lån til udløb, tror han, at der vil komme langt flere obligationslån i fremtiden.
- Der blev taget mange nye lån i de gamle serier op til udløb 1. september, eftersom det altid er dyrere at låne i nye papirer. Der er i øjeblikket et kursforskel på et point, som er rent tab for husejeren, siger han.
Som eksempel handles en 8&apos;29&apos;er til kurs 95,50-60 mod 96,75-85 for en 8&apos;26&apos;er.
- Man kompenseres for den lidt længere løbetid, og dermed større usikkerhed, samt det faktum, at papiret er forholdvis illikvidt, siger dealeren.
Analytikeren mener dog, at den nye serie er lige lovlig dyr i forhold til den gamle. Dealeren bekræfter, at man ikke har handlet de nye papirer på plads endnu, men mener, at niveauet er som forventet. (/clm).
(c) Reuters Limited 1996.
