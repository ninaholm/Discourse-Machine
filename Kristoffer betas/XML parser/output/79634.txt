ENGANGSUDGIFTER TRAK NED HOS FRØS HERRED SPAR.

KØBENHAVN, 31 januar (Reuter) - Ekstraordinære udgifter på 3,4 mio. kr. bærer en del af skylden for, at bundlinje-resultatet i Frøs Herred Sparekasse blev halveret i 1996, fremgår det af årsregnskabet, som sparekassen offentliggjorde fredag.
Årets resultat blev på 4,4 mio. kr. mod 9,0 mio. kr. i 1995. Det ordinære resultatet faldt knap så meget til 11,2 mio. kr. fra 15,2 mio. kr.
- Først og fremmest har vi haft en række engangsinvesteringer i størrelsesordenen seks mio. kr., som selvfølgelig har givet et ringere bundlinjeresultat end 1995 - blandt andet åbningen af vores nye Haderslev-filial, siger direktør Kurt Jensen fra sparekassen i en kommentar til regnskabet
Resultatet af de finansielle poster steg til 55,5 mio. kr. fra 54,9 mio. kr., mens udgifter til personale, administration mv. steg hele 15 pct. til 34,5 mio kr. Sparekassen har til gengæld oplevet stigende ind-og udlån.
Indlån er steget knap 12 pct. til 773,1 mio. kr., mens udlån er steget knap 14 pct. til 565,3 mio. kr.
Kursreguleringer faldt til 36.000 kr. fra 3,4 mio. kr., mens tab og hensættelser faldt til 1,8 mio. kr. fra 2,5 mio. kr. året før. (/olm).
(c) Reuters Limited 1997.
