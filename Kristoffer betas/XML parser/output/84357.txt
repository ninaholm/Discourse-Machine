Presserunde - Finans/Økonomi tirsdag 3 juni.

Reuters står ikke inde for avisartiklernes nøjagtighed 1) Udsigten til en svag, men bred ØMU er positivt for dansk erhvervsliv. Det mener flere analytikere. Det skyldes, at Danmark har bedyret, at kronen skal skygge euroen, og det bliver noget nemmere, hvis euroen er svag. (Børsen side 1, 10 og 11)
2) Det franske regerings-skifte kan betyde, at Danmark ikke længere er så isoleret i EU, mener tidligere nationalbankdirektør Erik Hoffmeyer. Flere job - men også større usikkerhed - kan blive en del af det økonomiske samarbejde, mener han. (Det Fri Aktuelt side 6)
3) Kommunernes gæld var ved udgangen af 1996 omtrent på samme niveau som i 1995, viser en oversigt over kommunal gæld, som indenrigsminister Birte Weiss (S) har sendt til Folketingets kommunaludvalg. I løbet af 1996 voksede den kommunale gæld minimalt, fra 46,1 mia. kr., til 46,2 mia. kr. Amtskommunernes gæld er kun 50 mio. kr. større, mens primærkommunerne forøgede gælden fra 26,1 mia. kr. til 26,7 mia. kr. (Politiken side 15)
4) Bankerne vil for enhver pris holde Dankortet ude fra Internettet. Derfor trues forretninger og virksomheder, der alligevel tager imod Dankort-betaling på Nettet, nu til selv at stoppe. Den handling kritiseres skarpt af Dansk Handel &amp; Service, som peger på, at forretningerne selv påtager sig hele risikoen ved Internet-betaling. (Berlingske Tidende side 1)
5) Østre Landsret starter i sagen Jyske Bank versus hotelkongen Henning Remmen. Sagen handler om, at Jyske Bank mener, at Henning Remmen er løbet fra et mundtligt løfte om, at Jyske Bank aldrig skulle tabe penge på ham. Derfor mener Jyske Bank, at der er tale om mundtlig kaution, og at han derfor hæfter personligt for tab. (Berlingske Erhverv side 2)
6) Svenske banker udkæmper i disse dage en intens kamp på dansk grund for at skaffe sig de bedste medarbejdere. Midlet er en høj løn og gode arbejdsvilkår. Seneste slag var i fredags, hvor S-E-Banken kaprede medarbejdere fra Svenska Handelsbanken og Alfred Berg. (Børsen side 23)
7) Syv nye kendelser i Pengeinstitutankenævnet har pålagt BG Bank at betale fuld erstatning til de kunder, der købte Commercial-aktier. De syv klagere har allerede fået knap en mio. kr. udbetalt af BG Bank, og nu skal de altså have en mio. kr. mere, har ankenævnet besluttet. I den tungeste af sagerne, får en klager forhøjet sin erstatning fra 300.000 kr. til 560.000 kr. (Politiken side 14)
(Presserunden er udarbejdet af Finansinformation).
(c) Reuters Limited 1997.
