DDB-rating signal om solvens er ej alt - analytiker.

KØBENHAVN, 4 juni (Reuter) - Når det amerikanske kreditvurderingsinstitut, Moody&apos;s Investor Service, hæver sin rating af Den Danske Bank, er det samtidig en klar besked til de andre pengeinstitutter, mener en analytiker, der følger de danske banker tæt.
- Det er et kraftigt signal til resten af sektoren om, at den pengetank, som man argumenterer for at have for at få en god rating, ikke behøves. Den Danske Bank er en af de banker i Danmark, der har den laveste soliditet, påpeger analytikeren, der ønsker at være anonym.
Den Danske Bank havde ved årskiftet 1996/97 en solvensprocent på 9,82, mens den målt på kernekapitalen alene var 7,69 pct. Siden det tidspunkt har banken købt den svenske Östgöta Enskilda Bank for ca. 2,4 mia. kr., og førtidsindfriet supplerende kapital i form af et obligationslån på 350 mio. USD. Begge dele har været med til at bringe solvensprocenten længere ned
Landets største pengeinstitut har dermed ikke for store beløb liggende passivt på kistebunden, men lader i modsætning til konkurrenterne pengene komme på arbejde, påpeger analytikeren.
Moody&apos;s belønnede tirsdag aften dansk tid Den Danske Bank ved at hæve ratingen på bankens supplerende kapital til A1 fra A2.
- Det vil sige, at man godt kan få en bedre rating, selv om man ikke har en solvensprocent, der hedder 10, 11 eller 12, siger analytikeren.
Mens Den Danske Banks solvensprocent er på 7,69 alene ved hjælp af egenkapitalen, er Jyske Banks på 10,7, BG Banks 9,8 og Unibanks 8,79.
Unibank har da også proklameret, at banken er parat til at bruge af kapitalen ved at foretage opkøb.
- Det har de sagt i flere år, men det bliver ikke rigtigt til noget, konstaterer analytikeren.
Han mener, at bankerne vil opleve et større pres i de kommende år fra investorerne, der vil kræve større udbytte. Men bankerne kan også købe egne aktier op, som er almindelig praksis flere steder i udlandet, eller ekspandere, påpeger analytikeren.
- De kan ikke overfor aktionærerne mere retfærdiggøre at ligge med så velkonsoliderede balancer, siger han.
Når Den Danske Bank nu får en bedre rating skyldes det også en form for blåstempling af de initiativer, som bankens ledelse har taget den seneste tid. Det drejer sig blandt andet om købet af den svenske bank og indarbejdelsen af forsikringsselskabet Danica, mener analytikeren.
- Ole Mikkelsen (+45) 33 96 96 54.
(c) Reuters Limited 1997.
