OLIE FRA IRAK KAN HÆVE TANKSKIBSRATER - PLATOU.

OSLO, 2 december (Reuter) - En eventuel olieeksport fra Irak vil kunne få en betydelig positiv virkning på rateniveauet for tankskibe, vurderer det norske skibsmæglerfirma R. S. Platou i sin rapport for november.
Forudsætningerne er, at Iraks olieproduktion vil komme som et rent tillæg til den nvuærende produktion, samt at fragtdistancerne for den nye olie vil svare til gennemsnitsniveauet af de nuværende afstande.
Platous analytiker vurderer, at olie fra Irak sandsynligvis skal fragtes over en kortere distance end gennemsnittet.
Men det vil alligevel føre til, at den samlede mængde olie, der skal transporteres, vil vokse med 1,5-2 pct.
- Så vidt vi kan vurdere, er der plads til en ekstra olieproduktion på 500-600,000 tønder om dagen i de kommende måneder, uden at olieprisen dykker til et niveau, som kunne få de øvrige OPEC-lande til at reducere deres produktion, vurderer Platous analytiker, Erik M. Andersen.
Han henviser til OPECs beslutning den 28. november om at fastfryse produktionskvoterne. Det indikerer, at markedet kan absorbere Iraks kommende olieproduktion.
- Konsekvensen kan blive, at OPEC-produktionen stiger til 26,5 mio. tønder per dag de næste måneder, vurderer Erik M. Andersen.
Ifølge aftalen mellem FN og Irak må Irak i løbet af en seks-måneders periode sælge for to mia. dollar olie. Pengene er øremærket til køb af mad og medicin. (/Reuter/uha).
(c) Reuters Limited 1996.
