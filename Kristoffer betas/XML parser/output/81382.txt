Novo-ledelse rimelig godt tilfreds med 96-regnskab.

KØBENHAVN, 12 marts (Reuter) - Novo Nordisks ledelse udtrykte tilfredshed med 1996-regnskabet, som opfyldte selskabets egne forventninger, på et pressemøde onsdag efter offentliggørelsen af regnskabet.
- Vi er rimelig godt tilfredse med regnskabet for 1996, sagde adm. direktør Mads Øvlisen.
Novo Nordisk fik i 1996 et resultat før skat på 2.521 mio. kr. svarende til en stigning på 17 pct. Novo Nordisk havde selv forventet en stigning på 10-15 pct.
Der er dog et par skønhedspletter i Novo Nordisks regnskab, som finansdirektør Kurt Anker Nielsen pegede på ved sin gennemgang af udviklingen i 1996. Han nævnte især udviklingen i koncernens cash flow som et punkt, der kan forbedres. Koncernen fik i 1996 et negativt cash flow på 70 mio. kr., hvor han havde forventet et positivt tal. Denne afvigelse skyldtes et betydeligt salg i fjerde kvartal, hvilket binder en del midler hos debitorerne, samt en skattebetaling, der var ca. 300 mio. kr. større end udgiftsført.
Kurt Anker Nielsen pegede endvidere på udviklingen i salget i forhold til udviklingen i omkostningerne, der begge steg otte pct. i 1996.
- Forholdet mellem salg og omkostninger skal forbedres så væksten i salget bliver større end væksten i omkostningerne, og vi dermed bliver cash flow genererende, sagde Kurt Anker Nielsen.
Han kaldte Novo Nordisks regnskab for robust og solidt med et par skønhedspletter, som vil blive forsøgt løst inden for de næste et-to år.
For 1997 forventer Novo Nordisk en stigning i resultatet af den primære drift på mindst 15 pct. Desuden skønner Novo Nordisk, at væksten i de samlede omkostninger vil være lavere end væksten i salget. Det skulle ifølge Kurt Anker Nielsen medføre et positivt cash flow i 1997.
- Søren Linding Jakobsen (+45) 33 96 96 53.
(c) Reuters Limited 1997.
