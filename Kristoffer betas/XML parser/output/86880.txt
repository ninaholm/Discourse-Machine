ISS igen klar til køb i Asien og Europa - Schmidt.

KØBENHAVN, 19 august (Reuter) - Den danske servicekoncern ISS er klar til at genoptage sin strategi om opkøb af virksomheder. Koncernchef Waldemar Schmidt udnævner Asien, Tyskland og Frankrig som de områder, der prioriteres højest af ISS.
- Det er klart vores strategi at genoptage opkøbene af mellemstore og mindre virksomheder. Med det beredskab vi har i dag, kan vi skrive en check på 700 mio. kr. For nogle få måneder siden kunne vi ikke skrive nogen som helst check, siger Waldemar Schmidt i forlængelse af tirsdagens halvårsregnskab fra ISS.
Når ISS igen er klar til at åbne checkhæftet skyldes det, at koncernen i august har indgået en ny fem-årig lånefacilitet på 700 mio. kr. med Unibank.
Pengene skal blandt andet bruges i Asien, der står meget højt på listen over ISS&apos; indsatsområder. Det blev illustreret tirsdag med meddelelsen om, at adm. direktør Stuart Graham fra ISS Asia er optaget i ISS&apos; koncernledelse.
- Vi prioriterer Asien højt. Vi har en målsætning om, at ISS Asia skal stå for 10 pct. af omsætningen i ISS, siger Waldemar Schmidt.
(c) Reuters Limited 1997.
