HØJERE ESTIMATER FOR FLERE KFX-SELSKABERS 96-RES.

KØBENHAVN, 13 januar (Reuter) - Aktieanalytikernes forventninger til det ordinære resultat før skat i 1996 i de store KFX-selskaber, er i de seneste tre måneder blevet ændret i begge retninger. Den langt overvejende del af forventningerne er dog blevet mere positive end for tre måneder siden.
Det fremgår af en opgørelse Reuters Finans har foretaget på baggrund af estimater fra syv banker og børsmæglerselskaber.
De seneste tre måneders stigninger på aktie-og obligationsmarkederne har fået analytikerne til at opjustere deres forventninger til storbankernes ordinære resultat for 1996 med gennemsnitligt 14 pct. i forhold til for tre måneder siden.
I gennemsnit forventer analytikerne nu et ordinært resultat i Unidanmark på 2,49 mia. kr. i 1996 faldende til 2,28 mia kr. i 1997. For resultatet for 1997 er der tale om en nedjustering på 2,4 pct. i forhold til sidste opgørelse i oktober.
I Den Danske Bank venter analytikerne et resultat af den ordinære drift på 4,35 mia. kr. i 1996. For 1997 har analytikerne til gengæld opjusteret deres forventninger med en pct. til 3,64 mia. kr.
For BG Bank, som først indtrådte i KFX-indekset den 23. december 1996, lyder forventningerne for 1996 på et ordinært resultat på 1,72 mia. kr.
Forventningerne til Sophus Berendsen er blevet opjusteret med 11 pct. for både 1996-og 1997-resultatet.
Sophus Berendsen ventes at kunne fremvise et ordinært resultat på 1,31 mia. kr. voksende til 1,66 mia. kr. i 1997.
Største nedjustering har ramt rengøringskoncernen ISS, hvor bl.a. salget af det amerikanske datterselskab ISS Inc. har skabt en del usikkerhed omkring det fremtidige resultat. For 1996 er der tale om en nedjustering på 12 pct. til et ordinært resultat på 175 mio. kr. I 1997 tror analytikerne, at rengøringskoncernen kommer med et ordinært resultat på 391 mio. kr.
Danisco ventes i gennemsnit at få et 1996/97 resultat på 1,82 mia. kr., hvilket er 5,4 pct. lavere end vurderingen for tre måneder siden.
For øl-koncernen Carlsberg lyder forventningerne på 1,71 mia. kr. i 1996/97 stigende til 1,88 mia. kr. i 1997/98.
For Tele Danmark, Novo Nordisk og FLS er forventninger til det ordinære resultat stort set uændret i forhold til for tre måneder siden.
I gennemsnit forventer analytikerne et ordinært resultat i Tele Danmark på 5,06 mia. kr. i 1996 stigende til 5,85 mia. kr. i 1997.
Medicinalkoncernen Novo Nordisk ventes at kunne fremvise et ordinært resultat i 1996 på 2,51 mia. kr., mens resultatet i 1997 vil ligge på 2,94 mia. kr.
Analytikerne vurderer, at FLS i 1996 vil fremvise et ordinært resultat på 735 mio. kr. stigende til 882 mio. kr. i 1997. (/jnu).
(c) Reuters Limited 1997.
