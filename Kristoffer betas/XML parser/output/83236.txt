Fyringsforhandlinger i Tele DK videre 6 maj - fmd.

KØBENHAVN, 1 maj (Reuter) - Tirsdag den 6. maj fortsætter forhandlingerne om fratrædelses-betingelserne for de 2500 ansatte i Tele Danmark, som har fået fyresedlen. Det siger formanden for Telekommunikations-forbundet, Bo Stenør Larsen, til Reuters Finans torsdag morgen.
- Det er de individuelle fratrædelsesgodtgørelser, som vi endnu mangler at blive enige om. De øvrige betingelser blev parterne enige om i nat, siger Bo Stenør Larsen.
Forhandlingerne mellem Tele Danmark-ledelsen og Telekommunikations-forbundet sluttede onsdag nat kl. 1.00. Når de genoptages tirsdag morgen kl. 8.00 vil forbundsformanden selv sidde ved bordet.
- Der ligger et færdigt forslag, som parterne forhandlede sig til i nat. Det eneste, vi mangler at blive enige om, er beløbene for de individuelle fratrædelsesgodtgørelse, siger Bo Stenør Larsen.
Den 30. januar meddelte Tele Danmarks ledelse, at 2500 medarbejdere skal forlade organisationen inden midten af 1998. Til gegæld skal 500 andre ansættes, fremgik det af ledelsens melding.
Nedskæringerne skal især ske i den tekniske stab indenfor koncernens traditionelle kerneområder. Til gengæld skærer sparekniven udenom koncernens vækstområder som mobiltelefoni, det internationale område og multimedie-forretningen.
- Morten Bonde Pedersen (+45) 33 96 96 51.
(c) Reuters Limited 1997.
