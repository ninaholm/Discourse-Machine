Fælles handelssystem øger handel.

KØBENHAVN, 12 juni (Reuter) - Et fælles handelssystem på fondsbørserne i København og Stockholm er et positivt træk, og det vil øge likviditeten i markedet, vurderer chiefdealer Michael Lindegaard fra Den Danske Bank.
- Det danske marked får mest ud af det, fordi vores selskaber får væsentligt større fokus, og vi regner med, at det kan tilføre yderligere likviditet til markedet, siger Michael Lindegaard.
Københavns Fondsbørs og Stockholms Fondsbörs underskrev torsdag en hensigtserklæring om et vidtgående samarbejde med henblik på skabe et fælles nordisk værdipapirmarked, Nordic Exchanges, kaldet NOX.
- Det kan næsten kun øge markedsværdien for den samlede danske andel, der kommer til at indgå, siger Michael Lindegaard, der ærgrer sig over, at Norge og Finland ikke har valgt at gå med i samarbejdet.
I første omgang vil de to børser etablere et fælles handelssystem for aktier, og valget af faldet på det svenske SAX-system, fordi systemet på Københavns Fondsbørs alligevel står over for en udskiftning.
- Det helt store gennembrud kommer, hvis børsen i Stockholm bliver enig med OM-børsen, siger Michael Lindegaard.
I Sverige har gennem længere tid været tale om at lægge fondsbørsen sammen med OM, der er en veludviklet derivatbørs.
De to fondsbørser oplyste på et pressemøde torsdag, at der formentlig vil blive lavet et indeks med de 30 største selskaber i Sverige og Danmark.
Michael Lindegaard forventer, at det vil komme til at bestå af 20 svenske og 10 danske selskaber.
- Ole Mikkelsen (+45) 33 96 96 54.
(c) Reuters Limited 1997.
