STILLE AKTIEMARKED OP TIL NOVO-TAL OG FOMC.

KØBENHAVN, 13 november (Reuter) - Der er ikke forventning om den store aktivitet på aktiemarkedet fra morgenstunden. Således forudser en handler, at markedet vil afvente regnskabstallene fra Novo Nordisk samt FOMC-mødet i USA, der begynder i eftermiddag.
- Det vil blive et stille og roligt marked med små plusser, fordi undertonen er god. Fokus vil være på regnskabstal fra Novo Nordisk og Coloplast samt på FOMC-mødet i USA, hvorfra der muligvis kan komme en renteændring, siger dealeren. KFX-indekset steg tirsdag marginalt med 0,16 point til 127,51.
Den positive undertone er styrket af flere faktorer, påpeger handleren.
Dels sluttede Dow Jones en smule styrket med 0,17 pct. i aftes i 6.266,04, mens den 30-årige T-bond steg 27/32 til 100-24. Dollaren har samtidig over natten klaret at holde sig over halvanden D-mark, hvilket er omkring en pfennig højere end tirsdag morgen.
Novo ventes ifølge dealeren at komme med sine tal for årets første ni måneder. Analytikere forventer, at medicin-koncernen vil kunne leve op til sin egen vækstrate om en stigning i resultat før skat på 10-15 pct.
Novo var tirsdag oppe og runde kurs 1.000 men sluttede dagen fem kr. under det firecifrede.
Også Coloplast ventes at tegne markedet i dag. KFX-indekset anden medicin-aktie ventes klar med sit 1995/96 resultat onsdag, og analytiekere forventer i snit en fremgang i driften på 16 pct., viser et Reuters estimat.
Samtidig advarer flere analytikere om, at der er rimeligt stor risiko for kursfald i Coloplast, fordi prisfastsættelsen i forvejen er høj. Den høje pris skærper forventningerne til resultatet.
(c) Reuters Limited 1996.
