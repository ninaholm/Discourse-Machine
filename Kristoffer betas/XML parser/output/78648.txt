MAERSK AIR LTD ÅBNER 2-3 NYE RUTER I 1997 - BLAD.

KØBENHAVN, 2 januar (Reuter) - Maersk Air&apos;s britiske datterselskab, Maersk Air Ltd., udvider antallet af ruter med to til tre i 1997, skriver rejsebranchebladet Stand By i det nye års første udgave.
I øjeblikket opererer flyselskabet otte ruter som franchisepartner for British Airways. Maersk Air vil endnu ikke løfte sløret for hvilke nye destinationer, der bliver tale om.
Maersk Air er fuldt ejet af A. P. Møller-Gruppen.
Adm. direktør i Maersk Air Ltd., Flemming Knudsen, siger, at beregningerne, der skal danne baggrund for udvælgelsen af de nye destinationer, endnu ikke er afsluttet. Det er dog sikkert, at de nye ruter vil blive betjent af mindre fly.
- Flyene skal have plads til 50-70 passagerer, når vi åbner en ny rute. Det er for risikabelt med større fly som f.eks. 737&apos;eren. Vi skal have et mindre fly. Dermed får vi også muligheden for at starte med to frekvenser om dagen, hvilket automatisk vil give os en større markedsandel, siger Flemming Knudsen til Stand By.
Desuden skriver Stand By, at Maersk Air Ltd. er nødt til at udskifte en del af sin flyflåde for at opfylde kravene om et lavere støjniveau i flere lufthavne, herunder hollandske Schiphol. (/slj).
(c) Reuters Limited 1997.
