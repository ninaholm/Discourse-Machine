Frøs Herreds Spar retter regnskabsmeddelelse.

Frøs Herreds Sparekasse, der offentliggjorde sit halvårsregnskab tirsdag, har efterfølgende oplyst, at der var en fejl i meddelelsen. Af det offentliggjorte regnskab fremgår det, at posten med kursreguleringer af værdipapirer var minus 34.000 kr., men der skulle have stået plus 69.000 kr., oplyser banken. Reuters Finans gentager her den tidligere udsendte artikel med de rigtige tal.
KØBENHAVN, 8 juli (Reuter) - Som det første pengeinstitut offentliggjorde Frøs Herreds Sparekasse i Sønderjylland tirsdag sit halvårsregnskab, og det viste et stigning i det ordinære resultat på godt 19 pct. til 7,2 mio. kr. fra 6,0 mio. kr. i den tilsvarende periode sidste år.
Det er først og fremmest større aktivitet og færre tab og hensættelser, der har øget resultatet. Sparekassen har således oplevet en vækst i balancen på hele 20 pct., og balancen har dermed rundet en mia. kr.
- 2.676 nye kunder har fundet vej til Frøs Herreds Sparekasse de seneste 12 måneder. Vi tager det som udtryk for, at kunderne værdsætter den personlige betjening og rådgivning, som vi - som et lokalt pengeinstitut - har bedre mulighed for at give kunderne, siger direktør Kurt Jensen fra sparekassen.
Nettorenteindtægterne steg til 24,0 mio. kr., og samtidig er det lykkes at opnå et plus på posten med kursreguleringer af værdipapirer på 69.000 kr. Sidste år gav den post et minus på 162.000 kr.
Tab og hensættelser er faldet markant til 177.000 kr. fra 1,1 mio. kr.
- Ole Mikkelsen (+45) 33 96 96 54.
(c) Reuters Limited 1997.
