Salling Bank øger forventninger til hele 1997.

KØBENHAVN, 7 august (Reuter) - Første halvår 1997 er forløbet så godt for Salling Bank, at ledelsen nu skruer op for forventningerne til hele året, fremgår det af halvårsregnskabet, der blev offentliggjort torsdag.
- Den positive udvikling i første halvår har medført, at vi under forudsætning af et uændret rente-og kursniveau forventer en forbedring af det ordinære årsresultat i forhold til det ordinære årsresultat i 1996, skriver ledelsen i regnskabet, der viste et ordinært resultat før skat på 10,6 mio. kr. mod 6,5 mio. kr. i den tilsvarende periode sidste år.
Ledelsen i Salling Bank har tidligere givet udtryk for en forventning om et resultat i 1997 på niveau med 1996.
(c) Reuters Limited 1997.
