Halvår præget af Belgacom-hensættelser - Tele DK.

KØBENHAVN, 12 august (Reuter) - Tele Danmarks halvårsregnskab, der fremlægges den 29. august, vil være &quot;tydeligt&quot; præget af hensættelser til fratrædelsesgodtgørelser i det belgiske teleselskab, Belgacom. Det oplyser underdirektør i Tele Danmark, Henning Rostung, til Reuters Finans tirsdag.
Tele Danmark ejer sammen med amerikanske Ameritech og Singapore Telecom knap halvdelen af Belgacom, der over de næste små 18 måneder tager afsked med godt 6.000 medarbejdere - og det koster.
Ameritech afsatte således som en engangspost i sit regnskab for andet kvartal 87 mio. US-dollars (ca. 600 mio. kr.) som følge af de store omlægninger i Belgacom.
- På netop dette punkt (regnskabsmæssig behandling af hensættelser til fratrædelsesgodtgørelser, red.) ligner vores regnskabsprincipper de amerikanske, og vores regnskab for første halvår vil dermed bære tydeligt præg af ændringerne i Belgacom, siger Henning Rostung.
Han vil ikke sætte tal på, hvor stor indflydelse godtgørelserne i Belgacom får, men han understreger, at effekten i regnskabet vil være grundigt belyst.
Tele Danmark har en ejerandel på 33 pct. af konsortiet, der ejer knap halvdelen af Belgacom. Ameritech har 35 pct, Singapore Telecom 27 pct., mens de resterende fem pct. ejes af belgiske investorer.
Teleanalytiker Douglas Wight i den amerikanske investeringsbank Salomon Brothers i London satte tirsdag hensættelsen i Tele Danmarks halvårsregnskab til 850 mio. kr.
6.290 medarbejdere over 50 år i Belgacom har taget imod tilbuddet om frivillig fratrædelse til sig. Det betyder, at de vil modtage en fratrædelsesbonus på seks måneders løn samt en månedlig udbetaling på 75 pct. af den sidste månedsløn, indtil de er 60 år. Deres pension vil herefter blive beregnet, som havde de arbejdet for Belgacom til deres 60. fødselsdag.
De mange tusinder medarbejdere vil forlade Belgacom i perioden frem til den 31. december 1998.
Henning Rostung gør desuden opmærksom på, at Tele Danmark i sin årsberetning for 1996 gør opmærksom på, at &quot;hensættelser til udgifter til reduktion af personaleantallet&quot; kan medføre, at de &quot;realiserede resultater afviser væsentligt fra ovennævnte forventninger&quot;.
Tele Danmark venter for 1997 et resultat før finansielle poster, der overgår resultatet fra 1996 på 4.547 mio. kr.
Som følge af liberaliseringen af telemarkedet og forårets aftale om samtrafik mellem teleoperatørerne forventer Tele Danmark årlige tab før skat på 0,5-1,0 mia. kr. på fastnettet. Der blev i meddelelsen, dateret den 22. april i år ikke givet nogen tidshorisont.
- Søren Linding Jakobsen (+45) 33 96 96 53.
(c) Reuters Limited 1997.
