GEBYRÆNDRING ER EN LØBENDE JUSTERING - UNIBANK.

KØBENHAVN, 6 januar (Reuter) - Unibanks forhøjelse af en række gebyrer, karakteriserises af vicedirektør, Nis Obling, som en løbende justering af Unibanks gebyrpolitik. Det primære mål er ikke at tjene penge men derimod at ændre bankkundernes adfærd, forklarer han.
- Det er blot en mindre justering, vi foretager nu. Målet er ikke at tjene penge, men derimod at fortsætte og stimulere den udvikling vi startede med ved introduktionen af gebyrerne i 1994, siger Nis Obling til Reuters Finans.
Unibank forhøjer den 1. april 1997 en række gebyrer, oplyste banken mandag. Banken indførte for første gang gebyrer på visse ydelser den 1. juli 1994.
Formålet med gebyrerne er ifølge Nis Obling at få kunderne til at bruge de mindre omkostningskrævende bankmuligheder, såsom Dankort, PC-bank og kontantautomater.
Ifølge Unibanks meddelelse skulle det gerne munde ud i en reduktion af bankens omkostninger. Nis Obling vil dog ikke præcisere den ventede effekt, og han nedtoner chancen for, at omkostningerne falder med de nye gebyrer.
- Det er det vanskeligt at udtale sig om eksplicit. Om der direkte bliver tale om, at vi får sat omkostningerne ned, er så meget sagt. Men vi får en effektiviseringseffekt ud af det, siger han.
Ved at mindske antallet af kunder, der betjenes direkte ved kassen, kan gebyrerne være med til at reducere antallet af medarbejdere i banken, forklarer Nis Obling. Gebyrerne alene skal dog ikke danne basis for fyringer.
- Det er klart, at vi på langt sigt - i overensstemmelse med de planer vi iøvrigt har - vil reducere antallet af ansatte. Den linie, vi har set gennem de sidste seks år, fortsætter. Hævningen af gebyrer er ikke noget ekstraordinært, det er blot et led i den løbende tilpasning, siger han.
Han frygter ikke, at højere gebyrer vil skræmmer bankkunderne væk.
- Vores erfaringer fra den første runde var ganske gode. Kunderne har et stykke af vejen taget gebyrerne til sig, siger Nis Obling.
Unibanks forhøjelser af gebyrer indebærer, at prisen for at hæve på Unibanks Grundkonto ved kassen stiger 50 øre til en kr., dog er det fortsat gratis at hæve to gange om måneden. Brug af checks stiger 0,50 kr. til tre kr. pr. stk., mens betaling af giro-og indbetalingskort gennem Unibankgiro stiger en kr. til tre kr.
Overførsler via Unifon til en konto i et andet pengeinstitut kommer i fremtiden til at koste en kr., hvilket i dag er gratis. Forhøjelserne gælder for både privat-og erhvervskunder. (/uha).
(c) Reuters Limited 1997.
