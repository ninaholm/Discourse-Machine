Værdipapirer bag Chemitalics opjustering - formand.

KØBENHAVN, 26 juni (Reuter) - En gunstig udvikling på aktiemarkedet har torsdag fået Chemitalic til at skrue lidt op for forventningerne til resultat for regnskabsåret 1996/97. Det siger formanden for Chemitalics bestyrelse, P. Højgaard Nielsen, til Reuters Finans.
- Der er sket et skred i aktiekurserne, siger P. Højgaard Nielsen, der afviser, at opjusteringen også skyldes højere indtjening på valuta end tidligere forventet.
Chemitalic forventer nu et overskud før skat i 1996/97 på ca. 25 mio. kr. og et primært resultat på ca. 13 mio. kr. Tidligere ventede Horsens-virksomheden et overskud både før skat og af den primære drift på niveau med regnskabsåret 1995/96, der gav et overskud hhv. før skat og på den primære drift på 21,8 mio. kr. og 14,8 mio. kr.
Dermed synes der ikke at være tale om højere forventninger til den primære drift, men den side af sagen ønsker Chemitalic-formanden ikke at uddybe.
Chemitalic fremlægger sit årsregnskab for 1996/97 den 28. august.
- Eva Elgaard Pedersen (+45) 33 96 96 58.
(c) Reuters Limited 1997.
