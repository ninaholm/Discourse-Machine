MEDDELELSE OM ISS INC KOMMER INDEN NYTÅR - ISS.

KØBENHAVN, 17 december (Reuter) - Hos ISS forventer ledelsen stadigvæk inden årsskiftet at sende en meddelelse til Fondsbørsen omkring salget af ISS Inc., oplyser koncerndirektør i ISS, Jørn Wendel Andersen tirsdag til Reuters Finans.
Men det er ikke sikkert, at meddelelsen vil indeholde en endelig godkendelse af salget.
- Der er ikke andet at sige, end at vi under alle omstændigheder skal sende en fondsbørsmeddelelse ud inden nytårsaften. Jeg kan selvfølgelig ikke sige mere om, hvad der kommer til at stå i den, siger Jørn Wendel Andersen.
ISS underskrev i slutningen af august i år en hensigtserklæring med det canadiske selskab Aaxis Limited om salget af rengøringskoncernens amerikanske datterselskab, ISS Inc.
I den forbindelse skrev ISS i en pressemeddelelse, at transaktionen, som bl.a er betinget af endelig salgsaftale, due diligence og godkendelse af de to selskabers bestyrelser, forventes at være afsluttet inden udgangen af 1996.
Det er tilmed meningen, at ISS A/S derefter vil købe 25 pct. af aktiekapitalen i Aaxis. Selskabet vil herefter indgå som et associeret selskab i ISS-koncernen og vil fortsat bruge ISS&apos; navn og logo.
Som et led i transaktionen vil ISS Inc.&apos;s finansiering, inkl. låne-og garantifaciliteter vedrørende det amerikanske datterselskabs selvforsikringsprogram ikke længere blive ydet af ISS-koncernen.
I første halvårs regnskab blev der i ISS-koncernens regnskab hensat 146 mio. US-dollars vedrørende ISS Inc. og har herudover nedskrevet al goodwill relateret til ISS Inc.
ISS-aktien faldt tirsdag fire kr. til kurs 156. (/jnu).
(c) Reuters Limited 1996.
