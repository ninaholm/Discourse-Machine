DANSKE BRYGGERIER HAR INGEN PLANER OM ALCOPOPS.

KØBENHAVN, 7 november (Reuter) - De danske bryggerier har foreløbig ingen planer om at lancere de såkaldte Alcopops på det danske marked, siger bryggerierne samstemmende til Reuters Finans.
- Vi har ingen planer om at introducere det produkt på danske marked. Det er ikke de etablerede bryggerier, som har lanceret dem, men i stedet for nogle importører inden for vinbranchen, siger adm. direktør Jørgen Lund fra Albani til Reuters Finans.
Alcopops, eller alkoholsodavand, er det seneste hit inden for drikkevarer til unge - hvis man ellers skal tro de udenlandske erfaringer med produktet.
I England er Alcopops i løbet af kort tid blevet den helt store dille, og branchekendere vurderer, at markedet har et potentiale på mellem 200 og 300 mio. GBP.
Carlsberg-Tetley har ligeledes lanceret sin egen Alcopop i England, men herhjemme har Carlsberg, ifølge informationschef Monica Rittband, foreløbig ingen planer om en lancering af Alcopops. (/jnu).
(c) Reuters Limited 1996.
