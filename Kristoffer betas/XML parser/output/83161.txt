Presserunde - Finans/Økonomi onsdag 30 april.

Reuters står ikke inde for avisartiklernes nøjagtighed 1) Danske virksomheders sunde økonomi sikrede i fjor, at Lønmodtagernes Garantifond (LG) for tredje år i træk måtte slippe færre penge end året før til konkursramte lønmodtagere. I 1996 blev der således udbetalt 179 mio. kr. i løn og feriepenge mod 191 mio. kr. året før. &quot;Vi regner med at holde os på det lave niveau i 1997, eftersom vi i årets første kvartal har udbetalt 36 mio. kr. ligesom i samme periode i 1996,&quot; siger forvaltningschef Keld Nicolaisen. (Jyllands-Posten Erhverv &amp; Økonomi side 6)
2) Oliepriserne vil forblive på det nuværende lave niveau, fordi forholdene på det internationale oliemarked er uændrede, forudser Oliebranchens Fællesrepræsentation i sin årsrapport for 1996. De høje oliepriser i 1996 skyldtes midlertidige ændringer på markedet, berettes det. Den danske olieproduktion stiger, mens forbruget falder, og det betyder, at produktionen vil være det dobbelte af forbruget i år 1999. (Berlingske Erhverv side 2)
3) Finanssektoren mangler EDB-medarbejdere men har for mange traditionelle bankfolk. Derfor vil Den Danske Bank nu omskole flere hundrede bankfolk til datamatikere indenfor de næste 3-4 år. Også Realkredit Danmark (RD) har et omskolingsforsøg i gang; &quot;Vi har ikke råd til at give det, 50 erfarne EDB-folk koster. Så vil vi hellere uddanne dem selv,&quot; siger Knud Rasmussen fra RD. Der er i øjeblikket 2.000-3.000 ledige IT-stillinger i København alene. (Berlingske Erhverv side 1 og 2)
4) Hvis der er behov for en ny undersøgelse af de kæmpe-tab, som Lønmodtagernes Dyrtidsfond (LD) led i forbindelse med Hafnia-sagen, er et flertal i Folketinget klar til at sætte Rigsrevisionen på sagen. Venstre, Socialdemokratiet, SF og Enhedslisten er enige om at give Rigsrevisionen grønt lys, hvis der kan bringes nyt frem i sagen. Flere politikere, deriblandt statsministeren, udtaler, at det ville klæde LD selv at tage affære i sagen. Børsen mener, at pensionskassernes sag ikke holder. (Berlingske Erhverv side 1 og 4, Jyllands-Posten Erhverv &amp; Økonomi side 1, Børsen side 1)
5) På knap fire år har bankerne anmeldt over 800 mistænkelige pengetransaktioner til Bagmandspolitiet. Sagerne, som strækker sig fra beløb på nogle få tusinde kroner til flere millioner, er sjældent grundløse, siger Bagmandspolitiet. Bedst kendt er måske sagen fra marts i år, hvor Århus politi fik udleveret 37,9 mio. kr. i forbindelse med en større hash-sag. (Det Fri Aktuelt side 3)
(Presserunden er udarbejdet af Finansinformation).
(c) Reuters Limited 1997.
