Jobtal indikerer mindre beskæftigelsesvækst - Uni.

KØBENHAVN, 26 juni (Reuter) - En stigning i ledigheden til 8,1 pct. i maj fra 8,0 pct. i april har overrasket de danske økonomer. På forhånd forventede et gennemsnit af ni økonomer en ledighed i maj på 7,9 pct.
- Jeg er overrasket over stigningen i ledigheden i maj. Det tyder på, at væksten i beskæftigelsen er aftagende, siger økonom Jesper Nielsen fra Unibank.
Han forventer specielt, at væksten inden for serviceerhvervene vil blive mere afdæmpet i den resterende del af 1997 end hidtil set, mens beskæftigelsen inden for fremstillingserhvervene vil fortsætte med at stige pænt.
- Væksten inden for fremstillingserhvervene vil fortsætte med at trække opad i takt med en stigende eksport. Derimod vil der være en mindre vækst i serviceerhvervene end hidtil, siger Jesper Nielsen.
Korrigeret for sæsonudsving steg det gennemsnitlige antal ledige med 1.600 til 224.100 personer i maj. Økonomerne havde spået et fald til 219.200.
Trods den lidt overraskende stigning fastholder Unibank sin prognose om en ledighed i år på 7,9 pct. i 1998 forventer banken et fald til 7,6 pct.
- Eva Elgaard Pedersen (+45) 33 96 96 58.
(c) Reuters Limited 1997.
