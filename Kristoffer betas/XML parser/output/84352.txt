Bred ØMU kan få dansk merrente ned i 40 bp - CSFB.

KØBENHAVN, 2 juni (Reuter) - De danske obligationer og den danske økonomi står foran en meget gunstig revurdering, der på sigt vil få den lange danske merrente ned i 40-50 bp. over Tyskland. Det vurderer chef for markedsanalysen i Credit Suisse First Boston (CSFB), Georg Andersen.
- De franske socialisters sejr i anden runde af parlamentsvalget med afhængighed af kommunisterne og det tyske slagsmål om opskrivning af guldreserverne taler for en bred ØMU. Det gør danske obligationer relativt mere attraktive, siger Georg Andersen.
Han henviser til, at Tysklands økonomiske, politiske og moralske autoritet over resten af Europa er alvorligt svækket uanset, hvordan slagsmålet med Bundesbank om vurderingen af guldreserverne ender. En opskrivning af reserverne skal få Tyskland til at opfylde Maastricht-kriterierne for deltagelse i ØMU&apos;en.
Hvis enten Tyskland eller Frankrig ikke lever op til kravene, er en udskydelse af den fælles-europæiske mønt, der planmæssigt skal starte den 1. januar 1999, en nærliggende risiko.
- Slagsmålet med Bundesbank afspejler reelt, at Tyskland ikke selv er parat til at foretage de ubehagelige nedskæringer, som man prøver at få Frankrig, Italien og andre lande til at foretage. Hvis de var i stand til det, så var striden med Bundesbank ikke nødvendig, siger Georg Andersen fra London.
Han tilføjer, at svækkelsen af Tyskland alt andet lige reducerer betydningen af de danske forbehold over for deltagelse i ØMU&apos;en, og at sunde økonomiske nøgletal vil større indflydelse på de finansielle markeder.
- Danmark kan på linie med Schweiz og Storbritannien betragtes som en safe haven for uro omkring ØMU&apos;en, siger Georg Andersen.
I et større europæiske perspektiv er den danske økonomi meget bedre rustet til deltagelse i et tættere monetært samarbejde end flere af de såkaldte kernelande, vurderer CSFB. Den eftertragtede sanering af den offentlige sektor er i høj grad blev foretaget af Schlüter-regeringen i løbet af de syv magre år fra 1987 til 1993.
- I forhold til andre landes budgetsituation er det et luksusproblem, om vi i år får et overskud på de offentlige finanser på fem eller 10 mia. kr., siger Georg Andersen som et eksempel på det stærke fundament under dansk økonomi.
CSFB vil ikke give noget bud på, hvor hurtigt indsnævringen af det 10-årige dansk-tyske rentespænd vil ske, men analysechefen vurderer, at der ikke skal ret megen ny uro om hele ØMU-projektet, før det danske spænd går under 50 bp.
Det lange dansk-tyske rentespænd lå hele mandag i 66 bp.
- Søren Linding Jakobsen (+45) 33 96 96 53.
(c) Reuters Limited 1997.
