SAS VIL EJ BEKRÆFTE STOR-ALLIANCE - PRESSETALSMAND.

KØBENHAVN, 13 februar (Reuter) - SAS informationsafdeling i København vil torsdag morgen ikke bekræfte, at selskabet er på vej ind i en global alliance.
- Vi kan ikke bekræfte, at vi er ved at lave en alliance mellem ni selskaber. Vi har i øjeblikket bilaterale aftaler med fire luftfartselskaber, og selskaberne diskuterer naturligvis, om samarbejdet kan udbygges yderligere. Og ikke mindst arbejder vi stærkt på at udbygge samarbejdet med Lufthansa, men der er ikke truffet beslutning om noget som helst, siger SAS pressetalsmand Jens Peter Skaarup til Reuters Finans.
Kilder har til Reuters fortalt, at SAS sammen med otte andre luftfartselskaber er ved at forme en stærk global alliance, der skal tage kampen op med alliancen British Airways/American Airlines.
Den nye alliance skulle bestå af - udover SAS og Lufthansa - amerikanske United Airlines, Air Canada, Thai International, British Midland, brasilianske Varig, All-Nippon Airways og South African Airways.
Af disse har SAS såkaldte bilaterale aftaler med Lufthansa, Thai Airways International, United Airlines og Air Canada.
Endvidere har SAS samarbejdsaftaler med Varig og British Midland, som SAS ejer 40 pct. af. Derudover forhandler SAS med South African Airways om et samarbejde.
SAS planlægger ifølge Jens Peter Skaarup ikke at udsende en meddelelse om alliance-overvejelserne.
- Eva Elgaard Pedersen (+45) 33 96 96 57.
(c) Reuters Limited 1997.
