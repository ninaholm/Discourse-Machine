INTERVIEW - Novo Nordisk ruster sig til opkøb.

KØBENHAVN, 1 april (Reuter) - Novo Nordisks finansielle rustning er nu så massiv, at opkøb igen kan komme på tale. Men de skal ligge inden for den nye strategis strenge fokus på de udpegede nøgleområder. Det siger viceadm. direktør Kurt Anker Nielsen i et interview med Reuters Finans.
- I den nuværende overgangsfase er det rart at have lidt på kistebunden, hvis muligheden for at købe produkter, projekter, divisioner eller virksomheder byder sig inden for vores kerneområder. Det har vi nu styrken til uden at spørge nogen først, siger Kurt Anker Nielsen.
En bundsolid balance ved udgangen af 1996 med en egenkapitalandel på 72 pct. og nyforhandlede kreditfaciliteter på i alt 600 mio. US-dollars (ca. 3,85 mia. kr.) taler sit tydelige sprog.
Opkøbstankerne krydres med en mere åben holdning i spørgsmålet om dansk medvirken til den globale konsolidering inden for medicinalindustrien. Kurt Anker Nielsen vil således ikke afvise, at Novo Nordisk som et selvstændigt og uafhængigt selskab går sammen med et andet selskab. Men konstellationen skal være lige så oplagt, som da Novo og Nordisk Gentofte gav hinanden ring på i 1989.
- Hvis vi kunne slå pjalterne sammen med nogen, som passer lige så godt med Novo Nordisk, som Novo passede med Nordisk Gentofte, så vil vi arbejde henimod det, siger Kurt Anker Nielsen.
Kurt Anker Nielsen indrømmer, at kapitalstrukturen er blevet for tung, da Novo Nordisk har en målsætning om, at egenkapitalen kun skal udgøre 60-65 pct. af balancen. De store lånefaciliteter, der ikke er indeholdt i balancen, har imidlertid været med til at få balancen til at hælde.
- Vi har reduceret de likvide midler i form af bl.a. værdipapirer i balancen. Vi følte, at vi nu er blevet en så stor og så anerkendt virksomhed, at vi kan have finansiering uden for balancen, siger Kurt Anker Nielsen.
En af de positive bivirkninger ved en sådan konstruktion er en mindre afhængighed af de finansielle poster på bundlinien, tilføjer Kurt Anker Nielsen.
Novo Nordisk opererer ifølge sin to år gamle forretningsstrategi med fire nøgle forretningsområder: diabetesbehandling, hormonerstatning, væksthormoner og industrielle enzymer, og her er danskerne markedsførende.
- Vi har hele tiden sagt, at absolut størrelse ikke er afgørende. Vi mener, at det er vigtigt at være store inden for de udvalgte produktområder i den nye strategi. Og det er vi på vej til at blive, pointerer Kurt Anker Nielsen.
Han afviser derfor, at Novo Nordisk kunne blive tvunget i armene på en af de store spillere på de globale markeder.
Novo Nordisk levede i det netop aflagte regnskab for 1996 op til sine forventninger med en vækst i overskuddet før skat på 17 pct. til 2,5 mia. kr. fra en omsætning på 14,9 mia. kr.
- Søren Linding Jakobsen (+45) 33 96 96 53.
(c) Reuters Limited 1997.
