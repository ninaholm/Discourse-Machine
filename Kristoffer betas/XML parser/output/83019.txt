Paribas vil sænke inflationsskøn efter marts-tal.

KØBENHAVN, 24 april (Reuter) - Banque Paribas planlægger at sænke sit skøn for den danske inflation i 1997 som følge af en lavere end forventet prisudvikling i marts. Det siger økonom Ken Wattret fra Paribas&apos; kontor i London til Reuters Finans torsdag.
- Vi vil nedjustere vores estimat. Det er alt for højt og udarbejdet ud fra en for pessimistisk vurdering, siger Ken Wattret.
I bankens seneste prognose lød skønnet på en inflation i år på 2,8 pct. stigende til 3,0 pct. i 1998.
Dermed ligger Paribas&apos; skøn på nuværende tidspunkt i den absolut høje ende af markedsforventningerne. I gennemsnit forventer Reuters Finans&apos; faste analytikerpanel en inflation i år på 2,4 pct.
De danske forbrugerpriser steg i marts med 1,7 pct. på årsbasis efter en stigning i februar på 2,2 pct. Marts-inflationen målt efter EU-metoden lå på 1,5 pct.
Ken Wattret betegner generelt den danske økonomi som sund, men advarer alligevel mod en for kraftig vækst i økonomien i andet halvår af 1997.
- Lav inflation og en sund vækst er en temmelig god kombination. Men faren er, at den økonomiske aktivitet begynder at accelerere yderligere i andet halvår og dermed trækker inflationen med opad, siger Ken Wattret.
Hvis der kommer for meget damp på kedlerne i andet halvår kan det betyde, at regeringen bliver nødt til at stramme finanspolitikken med mere end de bebudede 0,5 pct. af BNP i 1998, vurderer Paribas-økonomen.
- Hvis økonomien virkelig får fart på og privatforbruget fortsætter op - sammenholdt med det meget lave renteniveau - vil man kunne forvente, at regeringen bliver nødt til at stramme finanspolitikken en smule mere end bebudet, siger Ken Wattret.
Både økonomiminister Marianne Jelved og finansminister Mogens Lykketoft har meldt ud med et ønske om en stramning i 1998 på 0,5 pct. svarende til den planlagte stramning for i år.
- Eva Elgaard Pedersen (+45) 33 96 96 58.
(c) Reuters Limited 1997.
