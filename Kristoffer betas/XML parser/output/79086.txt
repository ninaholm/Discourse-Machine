EDB KAN AFLØSE DEALERE - SYNSPUNKT I KF-RAPPORT.

KØBENHAVN, 16 januar (Reuter) - Fremtiden vil byde på investeringsselskaber, som baserer sig 100 pct. på maskinstyret handel med værdipapirer. Det vurderer civilingeniør Christian Liisberg fra Christian Liisberg A/S i Månedens Synspunkt i Københavns Fondsbørs månedsrapport for december.
- Jeg tror, at den nære fremtid vil frembringe investeringsselskaber, der baserer sig på 100 pct. maskinstyret handel med aktier, varer, valuta, futures, optioner og hvad der ellers kan investeres i og handles med, skriver Christian Liisberg.
Christian Liisberg bygger sin spådom på forsøg med et edb-program, som beregner køb/salgssignalet ud fra de såkaldte tidsserie analyser. Det nye program er udviklet af Christian Liisberg A/S i samarbejde med aktieanalytiker Axel Steuch.
- Vi tror, at systemet er lige så god til at forudsige trenden i tidsserien, som et trænet menneske. Men det mangler viden om handelsstrategier, stop loss regler osv., som kendetegner en dygtig dealer. Men det er der råd for, mener civilingeniøren.
Christian Liisberg A/S har udviklet et edb program, der ifølge Liisberg selv relativt let kan kortlægge menneskelig intellektuel viden.
- Det tager ca. en uge at kortlægge et vidensområde, som det har taget et menneske omkring et eller to år at gøre sig fortroligt med. Resultatet bliver normalt fuldt på højde med præstationen af den person, som vidensområdet blev kortlagt fra, skriver Christian Liisberg. (/jnu).
(c) Reuters Limited 1997.
