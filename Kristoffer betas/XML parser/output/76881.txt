SEA-LAND/TRANSROLL-DELING INGEN BETYDNING - APM.

KØBENHAVN, 15 oktober (Reuter) - Amerikanske Sea-Land og brasilianske Transroll har valgt at satse på egne agenter på ruterne mellem Europa og Sydamerika. Samarbejdsaftalen, som de to rederier har med A. P. Møllers (APM) Maersk Line, skal ændres. Det skriver Lloyd&apos;s List tirsdag.
- Den eneste ændring bliver dog, at den nuværende aftale fra 1. november vil være indgået mellem tre parter mod tidligere to. Vi ser det som et internt anliggende mellem Transroll og Sea-Land, siger chefen for Maersk europæisk-sydamerikanske ruter, Erik Møller Nielsen.
Han mener ikke, at det får nogen betydning for APM&apos;s trafik mellem Sydamerika og Europa.
- Opbygningen af separate agentnetværk i Sydamerika og Europa for hhv. Sea-Land og Transroll vil hverken øge antallet af afgange mellem de to kontinenter eller antallet af containere, siger Erik Møller Nielsen. Den eneste mærkbare effekt af et yderligere agentnetværk skulle være mere trafik og dermed en bedre udnyttelse af kapaciteten.
Lloyd&apos;s List skriver tirsdag, at det især har været forskelle i markedsfokus, der har fået Transroll og Sea-Land til at vælge en selvstændig markedsføring af ruten. De to containerrederier har i forvejen et samarbejde om trafikken mellem USA og Sydamerikas østkyst.
Avisen omtaler desuden spekulationer om, at dette træk indikerer en snarlig afslutning på det amerikansk-brasilianske samarbejde.
De tre containerrederier opererer fra seks havne i Brasilien og Argentina til fem havne i Europa. Rederierne udvidede så sent som i august kapaciteten på ruten, hvorved fartplanen blev forbedret til en afgang hver syvende dag og ikke som tidligere hver ottende.
Maersk Line og Sea-Land indgik sidste år en global alliance, der med 175 containerskibe og over 500.000 containere hører til blandt verdens største. (/slj).
(c) Reuters Limited 1996.
