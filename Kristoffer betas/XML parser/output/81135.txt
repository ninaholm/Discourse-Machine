Køle-/gasskibe skal trække Lauritzen frem i 97.

KØBENHAVN, 6 marts (Reuter) - Rederiet J. Lauritzens ambition om at skabe en driftsmæssig fremgang i 1997 skal trækkes af rederiets køleskibe og gastanksskibe. Derimod er forventningerne til tørlastskibene ikke så store. Der forventes således et resultat i denne division på niveau med sidste år, hvor det blev til et driftresultat på minus 0,5 mio. kr.
Det fremgår af rederiets trykte regnskab, der er udsendt torsdag.
Køleskibene i Lauritzen Reefers, der fik et driftsresultat i 1996 på plus 69,8 mio. kr. mod minus 79,0 mio. kr. i 1995, forventes således at nå en indtjening i år, der er bedre end sidste år. Reefers er den største af de tre divisioner med en investeret kapital på 1.521,4 mio. kr. i 1996 og 39 køleskibe i beskæftigelse.
- Lauritzen Reefers forventer, at indtjeningen i 1997 vil udvise en fortsat forbedring i forhold til 1996, og at den vil give et positivt afkast på den investerede kapital for første gang i de senere år, hedder det i regnskabet.
Lauritzen knytter køle-forventningerne til, at der forventes højere fragtrater og dækningsbidrag i år. Der forudses en stigning i fragtraterne på 10 pct. i forhold til 1996. Endvidere ventes tilgangen af nye køleskibe også at blive beskeden både i 1997 og 1998.
Ophugningen af køleskibe, der ikke egner sig til paller og fryseskibe ventes at fortsætte, hvilket vil påvirke efterspørgslen positivt.
Containerskibene ventes ikke at udkonkurrere de mere traditionelle køleskibe trods en stigning i anvendelsen af kølecontainere.
- Begge segmenter nyder godt af vækst i fragtraterne for markedet, og til trods for en stigning i kølecontainerkapaciteten har markedet for konventionelle køleskibe udviklet sig positivt i de seneste par år, skriver Lauritzen.
Lauritzen Kosan Tankers forventning om et bedre 1997 begrundes bl.a. med, at gastankskibene har øget den faste beskæftigelse i året, hvilket vil betyde et kraftigt fald i antallet af ventedage. Dog ventes markedet fortsat præget af konkurrence.
- Fragtraterne vil for væsentlige forretningsdele holde sig på niveau med 1996, men med mulighed for en positiv udvikling i løbet af året, skriver rederiet.
Kosan Tankers er afhængigt af udviklingen i olieprisen, fordi det smitter direkte af på de LPG-produkter (Liquified Petroleum Gases), som der sejles med. Derfor vil et fald i oliepriserne øge salget af LPG-gasserne og dermed forøge Lauritzens aktivitet.
Samtidig ventes det ikke, at tilgangen af nye gastanksskibe, der vil konkurrere med Lauritzen, vil blive i samme grad i år som i 1996.
Frafaldet af tonnage ventes dog samtidig moderat.
Kosan Tankers fik i 1996 et driftsresultat på 36,2 mio. kr. mod 112,2 mio. kr. i 1995. Investeringerne i denne division er opgjort til 893,7 mio. kr. Divisionen beskæftiger 25 skibe, hvoraf hovedparten ejes af rederiet.
Forventningerne for den tredje og mindste division - målt på investering, Lauritzen Bulkers, er knap så positive. Således forudses der et mindre fald i fragtraterne i år, fordi der ventes en stor tilgang af nye skibe på størrelse med Lauritzens tørlastskibe mens efterspørgslen vil være moderat.
- Lauritzen Bulkers har imidlertid sikret sig væsentlige transportkontrakter for 1997, herunder en flerårig kontrakt på transport af mineralsand fra Australien til Norge og en tilsvarende kontrakt fra Australien til US Golfen og Mexico, skriver rederiet.
Den investerede kapital i tørlastskibene er for sidste år opgjort til 29,9 mio. kr. mod 44,7 mio. kr. i 1995. Lauritzen ejer ingen tørlastskibe men beskæftiger 29, som rederiet chartrer.
Hele rederiet J. Lauritzen kom ud af 1996 med et koncernresultat af den primære drift på 105 mio. kr. mod 92 mio. kr. i 1995. Fremgangen i driftsresultatet var dog påvirket af, at afskrivningerne var reduceret med 35 mio. kr. Før afskrivninger var der således tale om en tilbagegang i resultatet med 21 mio. kr. til 330 mio. kr.
Rederiet nåede et ordinært resultat før skat på knap 12 mio. kr. mod minus 22 mio. kr. i 1995.
- Uffe Hansen (+45) 33 96 96 58.
(c) Reuters Limited 1997.
