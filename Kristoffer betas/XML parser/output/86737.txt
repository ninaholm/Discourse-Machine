Thailands økonomiske situation bag EAC nedtur.

KØBENHAVN, 15 august (Reuter) - Den negative udvikling i den thailandske økonomi, som har præget landet siden 1996, er hovedårsagen til nedgangen i resultatet i EAC Thailand, hvor EAC ejer godt 60 pct. af aktiekapitalen. Det siger underdirektør i EAC, Knud Fejerskov, til Reuters Finans fredag.
For at begrænse tabene i selskabet, bl.a. som følge af den svækkede lokale valuta (bath), har ledelsen valgt, at realisere en stor del af sine investeringer, der har været bundet i finansielle aktiver.
- Den væsentligste årsag til nedgangen i resultatet er en betydelige nedgang i renteindtægterne, som skyldes en realisering af overskudslikviditeten, siger Knud Fejerskov.
Realiseringen af overskudslikviditeten i selskabet, og den væsentlige forøgelse af udbyttebetalingerne skyldes ikke et krav fra aktionærerne, men mere et forsigtighedsprincip, siger han.
- Jeg vil kalde det en fornuftig disposition når man tænker på, hvordan den lokale valuta og den finansielle situation i Thailand har udviklet sig. Der er tale om en forsigtig finansdisposition, siger Knud Fejerskov.
Opbygningen af EAC&apos;s konsumvareforretning har i halvåret ikke kunnet følge den forventede udvikling, og den manglende ekspansion har ligeledes belastet resultatet negativt.
- Konsumvarer er en af vores kerneforretninger, og vi har i den forbindelse satset på opbygningen af en infrastruktur i landet, og det har kostet noget. Desværre har indtægterne i halvåret ikke helt kunne følge med omkostningerne, fortsætter han.
EAC-Thailand har fornylig mistet agenturet på Mars i landet, som har tegnet sig for halvdelen af omsætningen i Consumer Products-divisionen i Thailand.
Det er endnu ikke lykkedes for selskabet, at få et tilsvarende stort agentur i stalden, og generelt går det langsomt med at få nye agenturer til selskabet.
- Det går måske lidt langsommere med at få nye agenturer, end vi havde regnet med, siger Knud Fejerskov.
Underdirektøren ønsker ikke, at komme nærmere ind på selskabets forventninger til udviklingen i EAC Thailand i anden halvdel af 1997, og begrunder det med, at bestyrelsen i Thailand endnu ikke har haft tid til at mødes, og tage stillingen til den fremtidige udvikling.
Nettoresultatet i EAC Thailand faldt i første halvår til 16,5 mio. kr. fra 41,2 mio. kr. året før.
- Jørn Nurkka (+45) 33 96 96 55.
(c) Reuters Limited 1997.
