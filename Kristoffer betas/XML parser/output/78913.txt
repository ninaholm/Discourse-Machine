SKÆRPET KONKURRENCE OM FORBRUGSLÅN - F&amp;S.

KØBENHAVN, 10 januar (Reuter) - Markedet for forbrugslån vil stige fremover, men bankerne må slås med finanisieringsselskaberne om markedet, skriver Finans &amp; Samfund i sit januar-nummer.
- Men da hovedparten af finansieringsselskaberne ejes af pengeinstitutterne, får de sidstnævnte også glæde af det øgede udlån til forbrug, skriver bladet.
Specielt på mindre lån kan bankerne ikke konkurrere med finasieringsinstitutterne, som er billigere på etableringsomkostningerne, skriver Finans &amp; Samfund.
De fleste udbydere, som bladet har talt med, mener, break-even ligger ved lån på ca. 20.000 kr.
Finans &amp; Samfund giver ikke noget bud på, hvor stort det uensartede lånemarked er.
Nogle forbrugslån bliver finansieret af de kassekreditter, der er knyttet til lønmodtagerens Dankort. I andre tilfælde er det forretningerne, der tilbyder at lånefinansiere købet. Finansieringen kan også komme fra et kortselskab, skriver Finans &amp; Samfund.
- I en sådan broget situation kan det næppe overraske, at ingen har noget pålideligt overblik og kan sige, hvor stort et omfang, forbrugslånegivningen har, skriver bladet.
Hvad forbrugslånene bliver brugt til, giver bladet heller ikke noget bud på. (/mbp).
(c) Reuters Limited 1997.
