PROVENTUS PARAT TIL AT SKYDE NY KAPITAL I ORREFORS.

STOCKHOLM, 11 oktober (Reuter) - Det svenske investeringsselskab Proventus er parat til at indskyde ny kapital i Orrefors Kosta Boda, hvis det bliver nødvendigt. Det siger Proventus&apos; adm. direktør Mikael Kamras fredag, efter at Proventus har fremlagt et partielt tilbud til aktionærerne om køb af 20 pct. af kapitalen i Orrefors.
- Hvis selskabet har behov for yderligere kapital, så er Proventus parat til at stille op med det, siger Kamras, der endvidere tilkendegiver, at Proventus var interesseret i overtage hele den svenske kunstglasvirksomhed.
Med det begrænsede købstilbud vil Proventus kunne komme op på en ejerandel lige over 50 pct., da Proventus i forvejen ejer eller har option på 30,2 pct. af aktiekapitalen.
Han vil ikke sige, hvorfor tilbuddet ikke gælder hele aktiekapitalen, men indrømmer, at det bl.a. skyldes danske Royal Copenhagen, der onsdag meddelte, at selskabet har øget sin andel i Orrefors Kosta Boda til 17,1 pct.
Proventus førstemand ser et langsigtet potentiale i Orrefors, men det vil ifølge ham kræve, at selskabet især styrker sin position på det internationale marked.
- Vi betaler en meget høj pris for at få kontrol over selskabet ... Det er nødvendigt for at sikre, at virksomheden forbliver selstændig, siger Kamras.
Proventus tilbyder 145 SEK pr. aktie. Lige inden tilbuddet blev kendt, blev Orrefors-aktien i Stockholm handlet til kurs 115. (/Reuter/eep).
(c) Reuters Limited 1996.
