Unibank sænker skøn for betalingsbalance i 1997.

KØBENHAVN, 19 august (Reuter) - Økonomerne i Unibank har sænket deres skøn for overskuddet på Danmarks betalingsbalance i 1997 og 1998, men der sker uden at vække den store bekymring, fremgår det af bankens nye skøn for dansk økonomi.
- På trods af at betalingsbalancen ser ud til at blive betydeligt forringet i forhold til sidste år, er situationen ikke faretruende. Yderligere er der udsigt til et pænt overskud på det offentlige budget, skriver økonomerne i analysen.
Unibank forudser et overskud på betalingsbalancen på 9,0 mia. kr. i år. I den forrige prognose fra juni var der ventet et plus på 11,0 mia. kr. i år. Skønnet for 1998 er sænket til et overskud på 11,0 mia. kr. fra 13,0 mia. kr.
Saldoen for de samlede offentlige budgetter ventes ifølge Unibank at vise et plus på 5,0 mia. kr. i år og 10,0 mia. kr. næste år.
For 1997 er det lidt lavere end regeringens køn fra maj, mens 1998 er lidt højere end regeringens forventninger, der lyder på henholdsvis 7,0 og 8,0 mia. kr.
- Dansk økonomi synes nærmest usårlig. På trods af gennemsnitlige vækstrater på over tre pct. gennem de seneste tre år er der fortsat ingen tegn på, at økonomien er på vej til at blive overophedet, hedder det i analysen.
Unibank forudser en vækst i bruttonationalproduktet (BNP) på 3,2 pct. i år og 3,0 pct. næste år, mens ledigheden skønnes at falde til 7,9 pct. i år og 7,4 pct. næste år.
Forbrugerpriserne ventes at stige 2,2 pct. i år og 2,5 pct. i 1998. De skøn er kun ændret marginalt i forhold til bankens prognose fra juni.
- Ole Mikkelsen (+45) 33 96 96 54.
(c) Reuters Limited 1997.
