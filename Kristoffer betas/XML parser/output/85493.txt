Aktiemarked vil fortsat stige i 2 halvår - BG Bank.

KØBENHAVN, 8 juli (Reuter) - Selv om det danske aktiemarked er steget markant i første halvår 1997, er potentialet i markedet ikke opbrugt. Tværtimod. Der venter nye stigninger i de sidste seks måneder af 1997, vurderer analytikere fra BG Bank i bladet Investering, som banken udgiver.
- Efter en stigning på 26 pct. på det danske aktiemarked i første halvår, er det på tide at overveje, om det positive marked kan fortsætte. BG Bank vurderer dog, at den danske vækst kan fortsætte på et højt niveau, fordi der er stigende efterspørgsel fra eksportmarkederne, hedder det i bladet.
Banken forventer, at stigende efterspørgsel fra eksportmarkederne vil afløse indenlandsk vækst.
- Væksten ser således ud til at kunne fortsætte på et høj niveau. Den høje vækst peger i retning af betydelig indtjeningsfremgang i danske virksomehder i både 1997 og 1998, skriver banken.
På grund af forventningen om et skifte fra indenlandsk drevet vækst til udenlandsk ser BG Bank størst mulighed for kursstigninger i industrisektoren, fordi de børsnoterede danske industrivirksomheder generelt er meget eksportorienteret.
- I de kommende måneder forventer vi, at industrisektoren vil klare sig bedst på grund af sektorens store eksportfølsomhed og de gunstige udsigter for de fleste eksportmarkeder. Vi venter fortsat fokus på de forbrugsrelaterede aktier som følge af stigende privatforbrug på en række eksportmarkeder, hedder det i bladet.
Til gengæld ventes banksektoren at klare sig forholdsvis dårligt på grund af et højt prisniveau og risiko for rentestigning sidst på året.
- Ole Mikkelsen (+45) 33 96 96 54.
(c) Reuters Limited 1997.
