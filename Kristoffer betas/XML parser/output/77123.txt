EU TRUER MED AT TVINGE FLYPRISER NED - FT.

KØBENHAVN, 25 oktober (Reuter) - Den europæiske transportkommissær, englænderen Neil Kinnock truer ifølge Financial Times (FT) med at tvinge flyselskaber til at sænke de priser, der vurderes at være for høje.
- Kinnock advarer, at nogle priser indenfor EU kan beskrives som værende &quot;overdrevent høje&quot;, skriver FT.
De for høje priser er dog begrænset til listepriserne, da tilbudsrejser og charterfly betyder, at over 90 pct. af alle flyrejsende betaler mindre nu end for tre år siden, anfører den britiske erhvervsavis.
Truslen fra EU-Kommissionen er prompte blevet besvaret af foreningen af europæiske flyselskaber, IEA. IEA hævder ifølge FT, at de høje priser fuldt reflekterer de høje omkostninger ved at drive flytrafik.
Neil Kinnock og EU-Kommissionen har endnu ikke udset sig flypriser, som skal sænkes, men tal som EU-Kommissionen offentliggjorde onsdag peger på flyruter til og fra Tyskland samt tysk indenrigsflyvning.
EU-kommissionen har aldrig brugt de beføjelser til at sænke udvalgte flypriser, som EU-Kommissionen blev tildelt for tre år siden, da liberaliseringen af det europæiske luftrum startede. Liberaliseringen skal efter planen være tilendebragt i april 1997.
Stigende priser på flybrændstof har imidlertid fået flere flyselskaber, herunder British Airways og senest KLM til at hæve priserne på udvalgte ruter. (/slj).
(c) Reuters Limited 1996.
