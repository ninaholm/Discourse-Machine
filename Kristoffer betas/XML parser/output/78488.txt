TOPCHEF I CLARKE HOLDING FRATRÆDER - INCENTIVE.

KØBENHAVN, 20 december (Reuter) - Topchefen i det amerikanske Incentive-selskab, Clarke Holding Corporation, Mark Hefty, fratræder sin stilling i beggyndelsen af det nye år. Det oplyser finanschef i Incentive, Christian Seideling til Reuters Finans fredag.
- Mark Hefty har selv ønsket at fratræde stillingen som direktør for selskabet. Der sker en sammenlægning af KEW og Clarke, hvor den fremtidige øverste direktør bliver Erik Holst, som er adm. direktør for KEW. Og den stilling havde han nok håbet at få, siger Christian Seideling.
Incentive overtog i april i år Clarke Holding Corporation, som er en af USA&apos;s største producenter af gulvbehandlingsudstyr. Selskabet beskæftiger ca. 600 medarbejdere og omsatte i 1995 for ca. 120 mio. USD, svarende til omkring 700 mio. kr.
Incentive er herefter på udkig efter en afløser for Mark Hefty, men selskabet har endnu ikke fundet en. Ifølge flere markedsdeltagere skulle Mark Hefty være i gang med at starte sin egen konkurrerende virksomhed, men Christian Seideling kender intet til disse forlydender og vil således hverken be-eller afkræfte disse.
Det er planen, at KEW Industri og Clarke først skal lægge sine amerikanske aktiviteter sammen. På lidt længere sigt er det meningen, at de øvrige selskaber inden for Clarke og KEW Industri skal integreres under navnet KEW Clarke.
- Integrationen af Clark Holding med KEW til en samlet enhed i USA går efter planen, og Clark bidrager allerede positivt til indtjeningen i koncernen, fortsætter han.
Incentive-gruppen, der desuden omfatter interesser inden for automater og cykeludstyr samt udviklingsselskaber, havde i 1995 en samlet omsætning på 2,6 mia. kr. med et ordinært resultat på 165 mio. kr. KEW Industri, der især er kendt for sine højtryksrensere, omsatte i 1995 for 673 mio. kr. (/jnu).
(c) Reuters Limited 1996.
