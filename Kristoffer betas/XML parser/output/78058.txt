TRÆINDUSTRI SER FORTSAT EKSPORTFREMGANG - BLAD.

KØBENHAVN, 6 december (Reuter) - Der er damp på de økonomiske kedler igen, slår Træindustriforbundet fast i det seneste nummer af fagmagasinet TRÆ. Det gælder også for eksporten.
- Det store klynkeri om de dårlige udsigter for vore eksportvirksomheder, hvor træ-og møbelindustrien indtager en væsentlig plads, viser sig ved et nærmere eftersyn at være uberettiget, fordi det ser ud som om, udsigterne for 1997 og 1998 faktisk er ganske gode. Det skriver forbundets økonom Jens Bisgaard-Frantzen.
Træindustriforbundet gør dog opmærksom på, at der fortsat skal gøres en indsats for at holde aktiviteten oppe ved til stadighed at satse på øget produktivitet via automatisation og efteruddannelse.
- Flere undersøgelser har på det seneste vist, at der er kommet ny damp på kedlerne. Måske er det ikke så meget som i 1994-1995, men det går fortsat pænt frem på eksportmarkederne og i Danmark. Her er en pæn stigning i privatforbruget kommet til udtryk i bl.a. øget efterspørgsel efter møbler. (/slj).
(c) Reuters Limited 1996.
