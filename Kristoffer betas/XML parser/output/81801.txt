Lån &amp; Spar Bank forudser konsolidering af sektor.

KØBENHAVN, 19 marts (Reuter) - Der vil helt givet ske en yderligere konsolidering i den danske banksektor i den kommende tid. Men Lån &amp; Spar Bank er ikke indstillet på at lade sig opsluge i den proces, oplyser adm. direktør Peter Schou fra Lån &amp; Spar Bank.
- Der er for mange banker, for mange bankfilialer og for mange bankansatte. For mig er der ikke tvivl om, at vi skal igennem en konsolidering af den finansielle sektor, siger Peter Schou til Reuters Finans.
Konsolideringen i sektoren har hidtil ladet vente på sig, men forleden tog Den Danske Bank det første skridt på nordisk plan, da banken overtog ca. 80 pct. af aktiekapitalen i den svenske Östgöta Enskilda Bank, og formanden for Unibanks direktion, Thorleif Krarup, har tidligere udtalt, at banken er klar til at overtage en anden dansk bank.
Samtidigt tales der om et svensk indtog på det danske marked. Dagbladet Børsen skrev således tirsdag, at især sjællandske banker var oplagte mål for svenske storbanker, og af artiklen fremgik det, at Svenska Handelsbanken har kigget Lån &amp; Spar Banks vedtægter efter i kortene. Men det mener Peter Schou ikke er aktuelt.
- Vi ønsker at forfine vores koncept om at henvende os til private kunder. Det ser vi gode indtjeningsmuligheder i, siger Peter Schou.
Ejerkredsen bag Lån &amp; Spar Bank domineres af seks stor-aktionærer. Heriblandt Løndmodtagernes Dyrtidsfond, PKA, Dansk Politiforbund og PFA.
- Ole Mikkelsen (+45) 33 96 96 54.
(c) Reuters Limited 1997.
