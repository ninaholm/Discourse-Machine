Regering ønsker større eksportfremgang-Lykketoft.

KØBENHAVN, 2 april (Reuter) - Regeringen har svært ved få øje på skyggesiderne i den danske økonomi efter onsdagens danske BNP-tal, der viste en fremgang på 2,4 pct. i 1996. Finansminister Mogens Lykketoft (S) kunne dog godt ønske sig en bedring af eksporten.
- Eksportfremgangen kunne vi godt ønske os stærkere, siger Mogens Lykketoft til Reuters Finans onsdag.
Det samme kan Dansk Industri. Chefkonsulent Klaus Rasmussen fra Dansk Industri vurderer således, at Danmark i 1996 tabte markedsandele på eksportmarkederne som følge af en ringere konkurrenceevne.
En del af forklaringen bag en ringere konkurrenceevne kan ligge i de danske lønomkostninger, der ifølge Socialdemokratites Nyheds Tjeneste (SNT) i 1997 og 1998 bliver højere end lønstigningerne i kernelandene omkring ØMU&apos;en.
- For tiden andrager lønstigningstakten i industrien godt 3,5 pct., vurderer SNT onsdag i bladet &quot;Politiske Breve&quot;. Samtidig vurderer SNT, at der i ØMU&apos;ens kernelande omkring Tyskland kan ventes lønstigniger på knap tre pct.
Mogens Lykketoft frygter dog ikke, at de overenskomster, der netop er indgået, giver en dansk konkurrenceevneforværring.
- Man skal selvfølgelig holde meget skarpt øje med det. Men der er ikke noget akut og truende i de overenskomster, der er sluttet. Der er selvfølgelig en lønglidning, vi ikke kender. Det vil der jo altid være. Men jeg mener ikke, at man kan sige, at dansk konkurrenceevne bliver svækket i 1997. Tværtimod er der jo sket noget med valutakurserne, der trækker den modsatte vej, siger Mogens Lykketoft.
Dermed henviser han til, at den danske krone det seneste år er blevet svækket over for valutaer som den amerikanske dollar, det britiske pund og den svenske krone. Det har styrket den danske konkurrenceevne, da der er tale om nogle af de vigtigste samhandelsvalutaer.
Selvom eksporten skulle få det bedre, ser Mogens Lykketoft dog ingen markant bedring af beskæftigelsen i industrien, der i fjerde kvartal 1996 faldt med 5.000.
- Man skal gøre sig klart, at næsten ligegyldigt hvor god vækst vi har, så vil industrien som sådan ikke have nogen særlig fremgang i beskæftigelsen. Det forbyder den teknologiske udvikling. Det er en misforståelse at tro, at de ekstra job afsætter sig i nævneværdigt omfang i industrien. De vil først og fremmest komme indenfor den private service, vurderer Mogens Lykketoft.
- Stig Ørskov Pedersen (+45) 33 96 96 59.
(c) Reuters Limited 1997.
