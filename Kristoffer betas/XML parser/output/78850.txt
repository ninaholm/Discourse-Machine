UDSIGT TIL FLOTTE ÅR FOR AARHUS OLIE - P&amp;P.

KØBENHAVN, 9 januar (Reuter) - Aarhus Olie ser ud til at være på vej til at høste frugterne af en omfattende restrukturering. Det skriver magasinet Penge &amp; Privatøkonomi (P&amp;P) i sin seneste udgave, hvor aktien er månedens aktie.
- Efter en række skuffende år, er der flere ting som peger i retning af, at selskabet næste år - og specielt i 1998 - vil opleve en betydelige indtjeningsfremgang, som i givet fald vil retfærdiggøre en højere kurs på Aarhus Olie aktierne, skriver P&amp;P.
Den store restrukturering i Arhus Olie har bl.a. betydet, at proteinproduktionen er solgt fra. Denne proces var først tilendebragt ved udgangen af sidste år, og effekten vil derfor først begynde at vise sig fuldt ud i regnskabet i 1997, skriver P&amp;P.
Aktiens nøgletal virker tilmed særdeles attraktive, hvilket ifølge P&amp;P skal ses i lyset af selskabets lettere skuffende resultater de seneste år.
- På den nuværende kurs er der imidlertid ikke inddiskonteret positive forventninger til selskabet, så selv om Aarhus Olie atter skulle skuffe vil det sandsynligvis ikke resultere i kursfald, skriver P&amp;P.
Magasinet gør tilmed opmærksom på, at Aarhus Olie, herunder specielt aktieposten i United Plantation - formentlig vil være en lækkerbidsken for et selskab som Unilever. Det betyder, at selskabets overtagelsesværdi antagelig er betydelig højere end den indre værdi, tilføjer P&amp;P.
Aarhus Olie forventer et resultat for hele 1996 på niveau med eller lidt lavere end resultatet for 1995. I 1995 fik Aarhus Olie et ordinært resultat før skat på 102,9 mio. kr. (/slj).
(c) Reuters Limited 1997.
