EU-svar kan mindske Tele DK-tab fra forlig - dir.

KØBENHAVN, 21 april (Reuter) - EU-Kommissionen kan give Tele Danmark en hjælpende hånd, når den senere på ugen afleverer sit svar i stridsspørgsmålet om definitionen af det danske telemarked. Det kan reducere teleselskabets forventede årlige tab fra teleforliget med 0,7-0,9 mia. kr. før skat til 0,5-1,0 mia. kr., vurderer underdirektør i Tele Danmark, Tom Togsverd til Reuters Finans.
- Hvis det danske telemarked bliver opfattet som et stort sammenhængende marked, vil det kun være fastnettet, vi for alvor bliver ramt på, siger Tom Togsverd.
Fem af de seks partier bag teleforliget anfører, at telemarkedet skal deles op i to områder, fastnet og mobil. Det vil i praksis betyde, at tre operatører Tele Danmark (fastnet), Tele Danmark Mobil (mobil) og Sonofon (mobil) i stedet for kun Tele Danmark får status som dominerende operatører.
De skal ifølge den fremlagte lovtekst underlægges kravene i den kommende lov om at give konkurrenterne adgang til sit ledningsnet til priser, der er bestemt af de faktiske omkostninger.
Det vil ifølge Tele Danmarks høringssvar betyde årlige tab i størrelsesordenen 1,2-1,9 mia. kr., heraf 0,7-0,9 mia. kr. inden for mobilområdet.
Som det eneste parti bag teleforliget, mener Venstre, at markedet skal betragtes i sin helhed, og hvis EU Kommissionen giver partiet ret i sit svar, vil det betyde markant mindre tab for mobiltelefon-selskaberne.
Kommissionens svar ventes afgivet senest den 24. april.
- Søren Linding Jakobsen (+45) 33 96 96 53.
(c) Reuters Limited 1997.
