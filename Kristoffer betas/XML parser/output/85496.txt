Prognose - lang rente stiger til 7 pct om et år.

KØBENHAVN, 8 juli (Reuter) - De danske renter er ved at have nået bunden. Den lange danske obligationsrente vil i løbet af de næste 12 måneder gradvist stige til knap syv pct. Det forudser 17 danske og udenlandske økonomer i en prognose, foretaget af Reuters Finans.
Om tre måneder vil den 10-årige obligationsrente været steget til 6,50 pct. fra det nuværende niveau omkring 6,12 pct. Ved nytårstid vil den lange rente ifølge økonomernes skøn ligge på knap 6,75 pct.
Der vil ikke være tale om nogen ensidig dansk rentestigning. De danske renter vil følge de udenlandske renter og parløbet med Tyskland vil være forholdsvist tæt, viser prognosen.
- Stigningen i såvel de korte som de lange renter skyldes forventninger om stigende tyske renter og stigende usikkerhed omkring ØMU-processen, vurderer Svenska Handelsbanken.
I gennemsnit forventer panelet, at den danske 10-årige obligationsrente frem til sommeren 1998 fortsat vil ligge godt 0,6 pct.point højere end den tilsvarende tyske obligationsrente. Et overvejende flertal skønner, at det dansk-tyske rentespænd vil ligge på 0,5-0,7 pct. Men enkelte, primært udenlandske økonomer, skiller sig ud.
Morgan Stanley og NatWest Markets er på et års sigt blandt de mest optimistiske med skøn om en dansk merrente på hhv. 0,30 og 0,18 pct.point.
Ifølge økonom Beshare Madi fra Morgan Stanley vil en grundliggende flot dansk økonomi mindske den danske merrente.
Modsat forventer investeringsbanken HSBC James Capel en udvidelse af det dansk-tyske rentespænd til 1,50 pct.point ved udgangen af 1997 svagt faldende til 1,40 pct.point medio 1998. Baggrunden er øget nervøsitet og en udskydelse af den fælles europæiske mønt.
- Vi forventer, at ØMU-processen vil blive udskudt i to år, og det vil betyde en kraftig udvidelse af rentespændet til Tyskland, siger økonom Robert Prior-Wandeforde fra HSBC James Capel.
Økonomerne er også blevet bedt om at skønne på den korte tre-måneders pengemarkedsrente, og også den estimerer de til at stige de kommende 12 måneder. Fra det nuværende niveau omkring 3,60 pct. ventes den om tre måneder at været steget til 3,70 pct. for om et år at nå et niveau omkring 4,10-20 pct.
Syv af de danske banker har også bidraget med sine estimater på udviklingen i den danske boligrente målt på det toneangivenreditpapir 6 pct. 2026.
I lighed med statsobligationerne vil boligrenten det kommende år stille og roligt tikke opad, vurderer økonomerne.
Om et år vil boligrenten være steget ca. 0,8 pct.point til et niveau omkring 7,80-85 pct. På tre og seks måneders sigt forventer økonomerne en stigning på hhv. ca. 0,3 og 0,6 pct.point.
Dermed tyder økonomernes estimater på, at boligrenten i hele perioden vil ligge ca. 0,9 pct.point over den nye toneangivende 10-årige obligationsrente.
- Eva Elgaard Pedersen (+45) 33 96 96 57.
(c) Reuters Limited 1997.
