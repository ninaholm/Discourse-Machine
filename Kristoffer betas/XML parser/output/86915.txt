BG Banks erhvervsudlån går trægt - adm dir.

KØBENHAVN, 19 august (Reuter) - Trods en stor satsning på at låne flere penge ud til erhvervslivet, har BG Bank endnu ikke oplevet den ønskede vækst på området, oplyste bankens adm. direktør, Henrik Thufason, på et pressemøde tirsdag i forbindelse med offentliggørelsen af halvårsregnskabet.
- Vi synes stadig, at det kniber voldsomt med at låne penge ud til erhvervslivet, sagde Henrik Thufason, der til gengæld var tilfreds med udviklingen i udlån til privatkunder.
Landets tredjestørste pengeinstitut lånte 3,3 pct. mere ud i første halvår 1997 end i den tilsvarende periode sidste år, men væksten er sket på områder, hvor indtjeningen er lav.
- Det område, hvor vi ser stor vækst, er bolig-og billån, hvor der til gengæld er lave rentemarginaler, sagde Henrik Thufason.
BG Bank kom igennem første halvår 1997 med et ordinært resultat på 1.250,4 mio. kr. mod 847,2 mio. kr. sidste år.
Trods de manglende resultater på erhvervsområdet, har banken ingen planer om at ændre strategi, oplyste Henrik Thufason på pressemødet.
- Ole Mikkelsen (+45) 33 96 96 54.
(c) Reuters Limited 1997.
