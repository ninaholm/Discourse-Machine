Danyard øger fortsat effektivitet - Danyard.

KØBENHAVN, 21 juli (Reuter) - J. Lauritzen Holdings nordjyske Danyard-værft øger fortsat effektiviteten. Det er budskabet i en pressemeddelelse om fredagens navngivning af skib nummer fire, nybygning nr. 733, og fem, nybygning nummer 734, i en serie på syv kemikalietankskibe til norske Stolt Parcel Tankers.
- At Danyard i Frederikshavn på samme tid har to skibe, der er så færdige, at de kan navngives, er et bevis på, at effektiviteten på værftet er øget, hedder det i meddelelsen.
Det fremgår ikke, hvor meget effektiviteten er øget, og det var ikke mandag formiddag muligt at få oplyst omfanget af effektivitetsforøgelsen.
I april sagde adm. direktør Torben Mejnertsen til Reuters Finans, at effektiviteten skulle øges yderligere 20 pct., hvis Danyard skal konkurrere på verdensmarkedet. Han sagde samtidig, at når den amerikanske dollar ligger omkring 6,50 kr. kan det betale sig at regne på mulighederne for kapre nye ordrer. Den amerikanske dollar står mandag formiddag i 6,82 kr.
Danyard er netop gået i gang med at samle de første stumper af det sidste kemikalietankskib til Stolt Parcel Tankers, nybygning nr. 736. De sidste to skibe ventes afleveret i første halvdel af 1998, hvor Danyard håber at være i gang med de første skibe i en serie på yderligere fire skibe til Stolt Parcel Tankers, som Danyard håber at få i ordre.
- Stig Ørskov Pedersen (+45) 33 96 96 59.
(c) Reuters Limited 1997.
