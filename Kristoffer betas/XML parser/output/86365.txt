Pharma-område ene om resultatfremgang i Nycomed.

KØBENHAVN, 7 august (Reuter) - Mens indtjeningen i Imaging-området er på tilbagetog, noterer Nycomed fremgang i det økonomiske resultat for Pharma-aktiviteterne, fremgår det af en regnskabsmeddelelse udsendt torsdag.
Driftsresultatet indenfor Pharma stiger således i de første seks måneder med 28 pct. til 324 mio. NOK, mens Imaging ser et fald i resultatet på 18 pct. til 833 mio. NOK. Men den negative udvikling er næsten stoppet i andet kvartal, viser regnskabstallene.
Nycomed fik i andet halvår et overskud før skat på 604 mio. NOK mod 678 mio. NOK i samme periode sidste år.
Den norske medicinalkoncern har tilmed skåret 14 pct. af omkostningerne til forskning og udvikling, der udgjorde 389 mio. NOK i første halvår.
Nycomed Imaging er en af verdens ledende udbydere af præparater til billeddiagnostik, mens Nycomed Pharma tager sig af koncernens lægemiddelsalg.
- Søren Linding Jakobsen (+45) 33 96 96 53.
(c) Reuters Limited 1997.
