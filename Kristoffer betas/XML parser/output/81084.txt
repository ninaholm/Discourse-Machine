Nye afgifter kan lukke dansk færgefart - bilredere.

KØBENHAVN, 5 marts (Reuter) - De danske bilfærgerederier advarer regeringen mod at udnytte en ændring af EUs energiskattedirektiv til at genfremsætte et lovforslag om afgifter på brændstof til fly og færger. Gennemføres de afgifter, som skatteminister Carsten Koch (S) foreslog i april 1995 kan det slå en række danske færgeruter ihjel, vurderer direktør Morten Pontoppidan fra Bilfærgernes Rederiforening.
- Fremsættes forslaget, svarer det til at lukke færgefart i danske farvande, siger Morten Pontoppidan til Reuters Finans.
EU-kommissionen skulle onsdag have behandlet et forslag fra skattekommissær Mario Monti om højere fælles minimumssatser for energiafgifter i EU. Forslaget indeholder en afgørende ændring i forhold det nuværende direktiv på området, da det bliver muligt at lægge afgifter på brændstof til fly og færger på indenrigsruter, fremgår det af et foreløbigt direktivudkast, som Reuters Finans er i besiddelse af.
Samtidig kan det blive muligt for EU-landene at lave bilaterale afgiftsaftaler for ruter mellem de enkelte lande, fremgår det.
Uenighed om de nye energiafgifter har foreløbigt betydet en udsættelse af kommissionens behandling af forslaget til onsdag i næste uge. Der er dog ikke meldt om ændringer, hvad angår muligheden for at lægge afgifter på brændstof til fly-og færger.
Vedtages forslaget i den kendte form, er vejen åben for den danske regering, der allerede har et færdigt lovforslag i skuffen. I Carsten Kochs lovforslag fra april 1995 foreslåes en afgift på jetpetroleum på 239 øre pr. liter, mens der på fuelolie til færger skulle indføres en afgift på 271 øre pr. liter.
Fuelolie bruges blandt andet af de nye hurtigfærger på Mols-Linien og CatLink ruten. For gas-og dieselolie til almindelige færger blev der foreslået en afgiftssats på 229 øre pr. liter. Ifølge bemærkningerne til lovforslaget ville de nye afgifter give et samlet årligt provenu på 525 mio. kr., hvoraf de 405 mio. kr. skulle kunne fra indenrigsfærgerne, mens de 120 mio. kr. skulle komme fra indenrigsflyvning.
- Gennemføres afgifterne svarer det til en fordobling af brændstofudgifterne for et almindeligt dansk bilrederi, siger Morten Pontoppidan.
En betragtelig sum for eksempelvis Mols-Linien, der i sit årsregnskab for 1995 opgjorde årets olieforbrug til 21,3 mio. kr. Og det var endda før Mols-Liniens nye hurtigfærger Mai Mols og Mie Mols blev indsat.
Morten Pontoppidan har svært ved at forestille sig, at regeringen vil genfremsætte lovforslaget, når de økonomiske konsekvenser tages i betragtning. Selvom den danske regering har presset kommissionen for en ændring af direktivet.
- Formålet med en afgift på brændstof er at begrænse brændstofforbruget, siger Morten Pontoppidan.
- Det er rederierne allerede i fuld gang med. Alene af den grund, at brændstof i sig selv er en stor udgiftspost, understreger han.
EUs finansministre ventes allerede den 17. marts at skulle behandle direktivforslaget, hvis det lykkes for Kommissionen at blive enige om et forslag næste onsdag.
Mols-Liniens administrerende direktør William Jørgensen afviser at kommentere direktivforslaget og de mulige konsekvenser for det børsnoterede rederi.
- Stig Ørskov Pedersen (+45) 33 96 96 59.
(c) Reuters Limited 1997.
