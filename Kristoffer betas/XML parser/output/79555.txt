TELE DK SKÆRER INDENFOR KERNEOMRÅDER - HEINESEN.

KØBENHAVN, 29 januar (Reuter) - Tele Danmarks planlagte nedskæringer af medarbejderstaben vil ske inden for de områder, der karakteriseres som ikke-vækstområderne, oplyser Tele Danmarks bestyrelsesformand Knud Heinesen til Reuters Finans.
- Det er klart, at det vil være på ikke-vækstområderne, at det sker. På vækstområderne skal der stadig ske en forøgelse af medarbejderstaben. Det er ikke et selvstændigt mål at have så få medarbejdere som muligt. Målet er at have en medarbejderstab, der har den størrelse, der er brug for, siger Knud Heinesen.
Tele Danmark oplyste tidligere onsdag, at selskabet inden midten af 1998 vil nedbringe medarbejderstaben med netto 2.000. Det dækker over en afgang på 2.500 ansatte, mens der skal ansættes 500 andre. I dag har selskabet ca. 16.500 ansatte.
De vækstområder, der primært undgår nedskæringer er mobiltelefonområdet, de internationale forretninger og medieområdet. Derfor er det de gamle kerneområder, der står for skud, dog med visse modifikationer, fordi eksempelvis digitaliseringen af det bestående telefonnet fortsat kræver medarbejdere, forklarer Knud Heinesen.
(c) Reuters Limited 1997.
