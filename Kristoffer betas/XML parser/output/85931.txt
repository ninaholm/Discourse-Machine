Udsigt til normalt høstforløb - Landskontor.

KØBENHAVN, 22 juli (Reuter) - Der er i øjeblikket udsigt til en dansk kornhøst med et nogenlunde normalt tidsforløb. Det vurderer chefkonsulent Carl Aage Pedersen fra Landskontoret for Planteavl i Skejby ved Århus. Selvom mejetærskerne netop har sat skæret i den første vinterbyg er det dog ifølge Carl Aage Andersen for tidligt at vurdere høstmængde og kvalitet.
- Det ser ud til, at høsten får et nogenlunde normalt tidsmæssigt forløb, men hvis solen bager kraftigt kan den blive fremskyndet, ligesom der kan gå længere tid, hvis vi kommer ind i en regnvejrsperiode. Den store høst af vinterhvede og vårafgrøder vil dog først komme omkring midten af august. Det er også først til den tid, Landskontoret udsender sin prognose, siger Carl Aage Andersen til Reuters Finans tirsdag.
Landskontoret for Planteavl har opgjort, at årets kornavl dækker knap en mio. hektar vintersæd og omkring 600.000 hektarer vårsæd. Dermed er over 60 pct. af afgrøderne vintersæd, heraf hovedparten vinterhvede.
Det samlede kornareal er lidt større end i 1996, hvor det ifølge Danmarks Statistik nåede op på 1.545.175 hektar.
En tidlig og tør høst er ikke livretten for grovvareselskaber som Korn-og Foderstofkompagniet (KFK), Dansk Landbrugs Grovvareselskab (DLG) og Peter P. Hedegaard. Holder kornet et vandindhold under grænsen på 15 pct., som det er tilfældet med den allerførste vinterbyg, der er høstet, vil grovvareselskaberne ikke få lejlighed til at udnytte deres tørrerier.
Grovvareselskaberne håber i stedet på mere regn. Udover at give arbejde til tørrerierne, kan det øge kornmængden og kvaliteten. Ifølge informationschef Kim Andersen fra KFK er en stor kornmængde vigtig for grovvareselskaberne, da det giver dem lejlighed til at øge handelsvolumem.
KFK vurderede i sit halvårsregnskab, der blev offentliggjort fredag i sidste uge, at årets høstudsigter er gode.
- Stig Ørskov Pedersen (+45) 33 96 96 59.
(c) Reuters Limited 1997.
