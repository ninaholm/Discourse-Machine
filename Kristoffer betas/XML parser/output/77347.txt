FRP SKÆRPER KRAV OM UVILDIG VÆRFTS-UNDERSØGELSE.

KØBENHAVN, 6 november (Reuter) - Hvis erhvervsminister Mimi Jakobsen ikke iværksætter en uvildig undersøgelse af hele sagen om statsstøtte til danske værfter nu, vil Fremskridtspartiet have sagen på dagsordnen i Folketingssalen.
Det skriver partiets politiske leder, Kirsten Jacobsen, i en pressemeddelelse, efter at dagbladet Børsen onsdag skriver, at Skatteministeriet tidligere har sendt et notat til Erhvervsministeriet, hvori Erhvervsministeriet underkendes i værftsagen.
- Hvis ikke erhvervsminister Mimi Jakobsen senest torsdag giver et klart og utvetydigt tilsagn om, at hun vil igangsætte en uvildig undersøgelse af hele værftssagen, vil Fremskridtspartiet indlevere en forespørgsel om sagen i Folketinget, skriver Kirsten Jacobsen.
Hun mener, at det er uacceptabelt, at Mimi Jakobsen ikke har nævnt notatet fra Skatteministeriet overfor Folketinget.
- Folketinget har stillet stribevis af spørgsmål i sagen. Ministeren har svaret ved at frikende sig selv, ved at aflyse samråd, ved at nægte at komme i samråd, og ved ikke at svare på spørgsmål. Nu går den ikke længere, skriver Kirsten Jacobsen.
Skibsværftsforeningen kommer torsdag i deputation i Folketingets Erhvervsudvalg. (/uha).
(c) Reuters Limited 1996.
