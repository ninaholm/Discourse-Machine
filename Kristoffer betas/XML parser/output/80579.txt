NYRUP STYRKET, V SVÆKKET EFTER ENGELLS FALD - MM.

KØBENHAVN, 24 februar (Reuter) - Engells nedtur på Helsingør-motorvejen og på Christiansborg giver Nyrup store chancer for at vinde det næste valg. Samtidig rammer den konservative krise også dybt ind i partiet Venstre, skriver Ugebrevet Mandag Morgen (MM).
- Hvis Nyrup vælger at føre en hårdhændet, stram økonomisk politik gennem kommune-drøftelser og finanslovsforhandlinger, kan han befæste sin position flere år frem i tiden, skriver MM.
Ugebrevet mener ikke, at K har en troværdig efterfølger til Engell som statsministerkandidat.
Derfor vil det borgerlige alternativ formentlig miste sin appel for den afgørende gruppe af midtsøgende vælgere, og dermred rammer krisen også dybt ind i partiet Venstre.
- Nyrups udsigt til at vinde det næste valg er nu meget store. Sker det, vil Venstre formentlig blive tvunget til at udskifte både sin statsministerkandidat og sin hårde oppositionspolitik, lyder ugebrevets vurdering.
- Redaktionen (+45) 33 96 96 56.
(c) Reuters Limited 1997.
