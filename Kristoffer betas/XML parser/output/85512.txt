Olieselskaber får nyt rekordår i 1997 - avis.

KØBENHAVN, 8 juli (Reuter) - Olieselskaberne er på vej mod et nyt rekordår i 1997. Det skriver den norske avis Dagens Næringsliv tirsdag.
- Hidtil i år har oliepriserne i gennemsnit ligget omkring en halv USD over niveauet i samme periode sidste år. Samtidig har aktørerne rimelige positive forventninger til andet halvår. Derudover er den amerikanske dollar langt stærkere end i fjor, skriver Dagens Næringsliv.
Avisen opgør den gennemsnitlige oliepris i årets første halvdel til 19,58 USD pr. tønde, hvilket er omkring en halv USD højere end i samme periode sidste år.
For hele 1996 var der tale om en gennemsnitlig oliepris på 20,70 USD.
Prisen for en tønde Brent olie til levering i august var tirsdag morgen 18,19 USD. Alligevel tror i hvert fald de norske oileselskaber på et 1997 med samme priser som i 1996.
- Vi kan ikke udelukke, at året 1997 ender med samme gennemsnit som i 1996, siger sektionschef Arnstein Wigestrand fra det norske olieselskab Saga Petroleum til Dagens Næringsliv.
Ifølge Wigestrand kan den fortsatte uenighed mellem FN og Irak om Iraks olieeksport medvirke til nye prisstigninger.
Den danske A. P. Møller gruppe producerer olie i den danske del af Nordsøen og arabiske Qatar.
- Stig Ørskov Pedersen (+45) 33 96 96 59.
(c) Reuters Limited 1997.
