Grundlovssag i Højesteret til oktober - kontorchef.

KØBENHAVN, 2 juli (Reuter) - Højesteret begynder formentlig behandlingen af den såkaldte Grundlovssag, der drejer sig om EU-traktatens forenelighed med Grundloven, i oktober, oplyser kontorchef Peter Bjerring fra Udenrigsministeriet.
- Vi anser en start på det tidspunkt som realistisk, sagde kontorchef Peter Bjerring fra Udenrigsministeriet, da han sammen med chefjuristen Laurids Mikaelsen deltog i en briefing om sagen i International Press Center onsdag.
Peter Bjerring fortalte, at sagsøgerne har frist indtil 22. august med at afgøre, om de vil anke landsrettens afvisning af deres påstand til Højesteret. Han vurderede, at sagsøgerne søger at bruge alle midler til at trække sagen i langdrag, og at man derfor ikke skal vente en afgørelse fra dem før.
- Udenrigsministeriet og kammeradvokaten, der fører sagen på statens vegne, er klar nu, men det er op til sagsøgerne at serve. Vi gør hvad vi kan for at fremme sagen, sagde Laurids Mikaelsen.
Hans kollega, Peter Bjerring, tilføjede, at man fortsat håber at få den endelige afgørelse fra Højesteret omkring årsskiftet.
Spørgsmålet er, om det er realistisk, hvis statens modpart venter med deres anke til 22. august. Sagsøgerne har i deres kommentarer til landsdommen fredag sagt, at de ved Højesteret ønsker at føre en række vidner, som Landsretten afviste. Alene slagsmålet om dette kan forsinke retssagen, sådan at den endelige dom først kommer et godt stykke ind i 1998.
Dette spiller en vigtig rolle, fordi udenrigsminister Niels Helveg Petersen ikke ønsker folkeafstemning om Amsterdam-traktaten før Højesterets dom.
- Under sagens gang i Landsretten har vi været udsat for mange overraskelser, taktiske skridt og pudsigheder, at en gentagelse af dette i Højesteret ikke vil komme bag på os. Sagsøgerne mener jo, at de vil få større lydhørhed der end i Landsretten, sagde Laurids Mikaelsen i International Press Center.
- Erik Matzen (+45) 33 96 96 51.
(c) Reuters Limited 1997.
