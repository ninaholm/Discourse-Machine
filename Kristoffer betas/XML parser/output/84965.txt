Euromax har kostet DDE 100 mio kr - adm dir.

KØBENHAVN, 19 juni (Reuter) - Euromax-systemet har kostet Dansk Data Elektronik (DDE) omkring 100 mio. kr. i de fire år, produktet har været på market. Det oplyser DDEs adm. direktør, Claus Erik Christoffersen, til Reuters Finans torsdag.
- Alt i alt beløber omkostningerne sig nok til ca. 100 mio. kr. over en fire-årig periode, så det har været en bekostelig affære, siger Claus Erik Christoffersen.
DDE meddelte torsdag i forbindelse med offentliggørelsen af årsregnskabet for 1996/97, at det var blevet besluttet at indstille investeringerne i Euromax.
- Systemet fungerer fremragende og vi havde ventet et langt større salg. De systemer vi har solgt, virker perfekt, men det er desværre ikke lykkedes os, at sælge nok systemer, fortsætter han.
DDEs topchef forklarer det mislykkede salg med flere sammenfaldende faktorer.
- Avishusene har været ramt af stigende papirpriser og generelt dårlige markedsforhold, hvilket har bevirket, at de har været tilbageholdende med at foretage nye investeringer, siger Claus Erik Christoffersen og tilføjer, at Euromax-systemet måske har været stort og bredt til markedet.
DDEs topchef er generelt meget tilfreds med selskabets resultat i regnskabsåret 1996/97, som viste ordinært resultat før skat på 0,8 mio. kr. mod et underskud året før på 40,2 mio. kr.
- Kerneforretningen har vist en fremgang på 26 mio. kr. og når vi nu afvikler Euromax, så bliver kerneforretningen den fremtidige koncern. Det vil sige, at den fortsættende koncern i det netop afsluttede regnskabsår har vist et overskud på 15,6 mio. kr. og, at vi igen kan fremvise sorte tal i regnskabet, siger Claus Erik Christoffersen.
DDE fik i regnskabsåret 1996/97 en fremgang i omsætningen på knap fire pct. til 266 mio. kr. og brød dermed de seneste års tilbagegang i omsætningen.
65 pct. af selskabets omsætning stammer salg af softsware services, mens de resterende 35 pct. stammer fra hardware salg, oplyser DDEs topchef.
- Vi venter, at kunne tjene gode penge på kerneforretningen i år og i årene fremover. Jeg kan dog ikke komme nærmere ind på vores forventninger ud over dem vi har oplyst i regnskabet, fortsætter han.
Dansk Data Elektronik forventer et koncernresultat før skat på lidt over 15,6 mio. kr. i regnskabsåret 1997/98, fremgår det af årsregnskabet.
- Den fortsættende forretnings resultat før skat var i 1996/97 15,6 mio. kr. I det kommende år vil den fortsættende forretning være identisk med koncernen. Koncernresultatet før skat for det kommende år forventes at vise en mindre stigning i forhold til ovennævnte 15,6 mio. kr., hedder det om fremtidsudsigterne.
DDE har ikke udbetalt udbytte til aktionærerne i mange år, men Claus Erik Christoffersen vil ikke komme med noget konkret bud på, hvornår den situation ændrer sig.
- Det vil jeg gætte på, at bestyrelsen vil anbefale på det tidspunkt hvor vi kommer med nogle pæne overskud. Men lad os nu se, hvordan tingene og holdingen er på markedet til næste år, siger DDEs adm. direktør.
- Jørn Nurkka (+45) 33 96 96 55.
(c) Reuters Limited 1997.
