FAGFORENINGER ENIGE OM SAS&apos; LØNSOMHEDSTILTAG - DIR.

KØBENHAVN, 23 december (Reuter) - Ledelsen i SAS og fagforeningerne er enige om, at kraftfulde tiltag er nødvendige for at forbedre resultatet og lønsomheden i det skandinaviske luftfartsselskab. Det siger personaledirektør i SAS, Bernhard Rikardsen til SAS-bladet, Inside SAS.
- Der er ingen tvivl om konsekvenserne, hvis udviklingen i de første ni måneder af 1996 fortsætter, Vi er enige om, at vi skal finde former for dialog og samarbejde om en fælles forståelse for sådanne tiltag, siger Bernhard Rikardsen.
SAS har sammen med repræsentanter for medarbejderne erkendt behovet for et fælles fundament for at forbedre indtjeningen i SAS. Der er enighed om, at fundamentet omfatter alle dele af SAS. Der er tilmed opstillet en praktisk form for dette arbejde.
Disse tiltag kan dog i visse tilfælde af overbemanding betyde færre SAS-medarbejdere.
- Ledelsen har sagt, at vi i dag ikke har planer om generelle opsigelser, og det er korrekt. Men hvis det bliver nødvendigt eksempelvis at nedlægge en SAS-virksomhed eller sammenlægge enheder inden for administrationen, vil det føre til overbemanding. I sådanne situationer må vi finde effektive løsninger som naturlig afgang, flytninger eller andre tiltag. Hvis det ikke lykkedes, bliver afskedigelser nødvendige, siger Bernhard Rikardsen.
SAS&apos; personaledirektør tilføjer, at den mest effektive metode til at bevare arbejdspladserne i SAS er at udnytte hele virksomhedens kompetence og kreativitet til at komme frem med kraftfulde tiltag for at forbedre konkurrenceevnen.
- Vi har ikke som mål, at SAS skal være mindre, men vi må være mere konkurrencedygtige, så vi kan blive større og slå både gamle og nye konkurrenter, siger Bernhard Rikardsen.
SAS kom ud af de første ni måneder af 1996 med et resultat før skat på 1.257 mio. SEK, svarende til et fald på 40 pct. i forhold til samme periode sidste år. (/slj).
(c) Reuters Limited 1996.
