TELEINDUSTRIEN ETABLERER EGEN BRANCHEFORENING.

KØBENHAVN, 27 december (Reuter) - Telekommunikations-industrien i Danmark, som er brancheforening for de danske teleoperatører, etablerer sig med virkning fra 1. januar som selvstændig forening med eget sekretariat og egen adresse, fremgår det af en pressemeddelelse fredag.
- Etableringen sker for at sikre den bedst mulige varetagelse af teleoperatørernes erhvervspolitiske interesser over for bl.a. myndighederne og lovgivningsmagten, siger foreningens formand, koncerndirektør Jørgen Lindegaard, GN Store Nord.
Som ny direktør for brancheforeningen er ansat Ib M. Tolstrup, der hidtil har varetaget foreningens interesser som sekretariatschef i Dansk Industris foreningssekretariat.
Telekommunikations-industrien i Danmark flytter i starten af 1997 til egne lokaler i Industriens Hus i København. (/jnu).
(c) Reuters Limited 1996.
