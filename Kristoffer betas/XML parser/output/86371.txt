Venstre vil alligevel ikke lempe på aktieloft.

KØBENHAVN, 7 august (Reuter) - Venstre vil alligevel ikke være med til at lempe reglerne for ATP&apos;s og LD&apos;s aktieloft på 35 pct., eller på pensionskassernes 40 pct., fortæller partiets arbejdsmarkedsordfører Helge Sander til Reuters Finans torsdag.
- Vi har nu i Venstre fået undersøgt sagen, og det viser sig, at der slet ikke er noget problem. Reglerne om aktieloftet fortolkes nemlig så lempeligt, at ATP og LD slet ikke tvinges til aktiesalg på grund af kursstigninger. Så er der ikke noget for Folketinget at lempe, siger Helge Sander.
Partiet signalerede ellers tirsdag, at det ikke ville afvise en ny model, sådan at ATP og LD ikke tvinges til at sælge gode aktier, fordi de pludselig stiger kraftigt i kurs og dermed gennembryder aktieloftet. Helge Sander kaldte endda situationen for &quot;grotesk&quot;.
Når han var gået ud med signalet om forhandlingsvilje, var det fordi, at han gik ud fra, at mediernes dækning gav et rimeligt billede af de faktiske forhold. Det er det, som han nu har fået ændret radikalt, efter at økonomer i Venstres sekretariat har undersøgt reglerne og lavet et notat om det.
- Jeg vil fortsat nævne det på Venstres sommergruppemøde fredag i Maribo, og høre om der er ønsker om at diskutere partiets linje, men det synes jeg ikke selv. For Venstre er imod at give ATP og LD mere indflydelse på dansk erhvervsliv. Deres påvirkning er stor nok i forvejen, understreger Venstre-ordføreren.
Helge Sander nævner, at han fortsat vil følge debatten, ikke mindst i Folketingets arbejdsmarkedsudvalg, hvor han venter, at andre partier vil rejse sagen.
- Erik Matzen (+45) 33 96 96 51.
(c) Reuters Limited 1997.
