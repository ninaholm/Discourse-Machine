NYE FLS AEROSPACE ORDRER TIL 650 MIO KR - FLS.

KØBENHAVN, 16 oktober (Reuter) - FLS-datterselskabet FLS Aerospace har frem til september i år indgået nye kontrakter til en samlet værdi af 650 mio. kr., fremgår det onsdag af FLS Orientering.
- Frem til september har FLS Aerospace i 1996 indgået nye kontrakter for i alt 650 mio. kr., hvilket inkluderer nye kunder som Polar Air Cargo, KLM, Maersk Air UK, Transaero og Laker Airways. Vi har desuden vundet en ordre på at omdanne et passagerfly af typen Boing 727 til et fragtfly for TNT, siger Aerospace&apos;s adm. direktør Vilhelm Hahn-Petersen til FLS Orientering.
Samtidig har selskabet fået forlænget kontrakten om komponentservice med det spanske selskab, Air Europa, med to år, således at kontrakten løber frem til udgangen af år 2000, oplyser Hahn-Petersen.
I juni meddelte selskabet, at man havde vundet en fem-årig kontrakt fra det engelske selskab Air 2000 Ltd om, at levere teknisk rådgivning, ledelse og dokumentation gældende for 10 passagerfly af typen A320.
FLS Aerospace Holdings havde i 1995 en omsætning på 532 mio. kr. (/jnu).
(c) Reuters Limited 1996.
