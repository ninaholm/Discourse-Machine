Distribution skal øge B&amp;O&apos;s indtjening - dir.

KØBENHAVN, 13 august (Reuter) - De kommende års vækst i indtjeningen i Bang &amp; Olufsen skal komme gennem en udvikling af distributionsnettet, da det ikke vil være muligt at opnå yderligere rationaliseringer i den daglige drift. Det siger koncerndirektør i B&amp;O, Peter Thostrup til Reuters Finans onsdag.
- Tidligere har vi kunnet hente besparelser gennem rationaliseringer i selskabet og har på den baggrund kunnet øge indtjeningen. Det kan vi ikke mere. Væksten skal fremover komme gennem en udvikling af distributionsnettet, siger Peter Thostrup.
Han tilføjer, at det primært skal ske gennem en udvikling af de markeder, hvor koncernen på nuværende tidspunkt har en lav markedsandel.
Det gælder bl.a. markederne i Italien, Spanien, Frankrig, England, USA og i Fjernøsten.
- Det er de markeder, hvor vi skal vokse relativt meget. Vi vil systematisk øge vores indsats omkring udviklingen af forhandlernettet, da det er grundstenen i vores vækst, fortsætter han.
Peter Thostrup ønsker ikke at komme nærmere ind på omkostningerne ved udviklingen af forhandlernettet.
B&amp;O offentliggjorde onsdag årsregnskabet for 1996/97, som viste en vækst i omsætningen på 11 pct. til 3.008 mio. kr. og en vækst i resultatet før skat på 18 pct. til 321 mio.kr.
B&amp;O har en generel målsætning om en årlig omsætningsvækst på fem pct., en indtjeningsvækst på 15 pct., en overskudsgrad på 10 pct. og en forrentning af egenkapitalen på 15 pct.
Flere aktieanalytikere har overfor Reuters Finans udtrykt deres tvivl om, hvorvidt selskabet vil kunne blive ved med at leve op til deres indtjeningsmål med en vækst i omsætningen på kun fem pct.
Begrundelsen er, at analytikerne ikke tror, at B&amp;O kan blive ved med at forbedre sine marginaler.
- Jørn Nurkka (+45) 33 96 96 55.
(c) Reuters Limited 1997.
