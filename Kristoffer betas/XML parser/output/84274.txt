KFX-selskabers res stiger 10 pct 1997/98 - estimat.

KØBENHAVN, 30 maj (Reuter) - Den gennemsnitlige vækstrate i resultatet for de 20 selskaber, der indgår i KFX-indekset på Fondsbørsen, ventes at blive på 10 pct. fra 1997 til 1998, viser et estimat, som Reuters Finans har indsamlet tal til fra en række aktieanalytikere.
Tallene dækker over analytikernes skøn for det såkaldte EPS (earnings per share) i alle KFX-selskaberne, og tallene afslører, at analytikerne venter fremgang hos langt de fleste selskaber. Kun hos to af selskaberne ventes der tilbagegang i resultatet. Det er hos BG Bank og Jyske Bank.
GN Store Nord, Sophus Berendsen og Novo Nordisk trækker til gengæld gennemsnittet i den anden retning, da forventningerne til deres vækst er væsentligt over gennemsnittet for alle selskaberne.
GN Store Nord topper med en vækst i EPS på 27,4 pct. til 33,8 kr. i 1998, mens det tilsvarende tal for Novo Nordisk er 16,3 pct., så resultatet pr. aktie stiger til 34,4 kr. i 1998 fra 29,6 kr. i år.
For Sophus Berendsens vedkommende er forventningen en stigning på 20,6 pct. til 56,1 kr. i 1998. Analytikerne har oplyst deres skøn før den overraskende meddelelse fra selskabet torsdag, hvor det kom frem, at Sophus Berendsen vil splitte selskabet op i to børsnoterede enheder, hvor den ene, kaldet Ratin, udelukkende skal være holding-selskab for 90 pct. af selskabets nuværende aktiepost i Rentokil på 35,8 pct.
For de to tunge KFX-papirer, A. P. Møller-selskaberne D/S 1912 og D/S Svendborg, er den gennemsnitlige forventning til stigningen på henholdsvis 8,1 pct. og 7,54 pct. Men det dækker over store forskelle hos de enkelte analytikere.
For D/S 1912 venter den mest pessimistiske således et resultat pr. aktie i 1997 på 3.117,2 kr., mens den mest optimistiske venter et resultat på 11.436,0 kr. For D/S Svendborg er der også udbredt mangel på koncensus, da det laveste skøn hedder 8.626,0 kr. i 1997, mens det højeste bud er 16.606 kr.
I BG Bank ventes overskuddet efter skat at falde med 5,4 pct. fra 1997 til 1998, da der ventes et resultat pr. aktie på 39,1 kr. i år og 37,0 kr. næste år.
EPS-tallet for Jyske Bank ventes at falde 1,64 pct., men fra et noget højere niveau end BG Bank. I 1997 ventes EPS således at være 64,4 kr., mens gennemsnittet for 1997 er 63,4 kr. De to øvrige banker i KFX-indekset, Den Danske Bank og Unibank, er også med til at trække gennemsnittet ned med vækstrater på henholdsvis 1,21 pct. og 2,96 pct.
- Jørn Nurkka (+45) 33 96 96 55
- Ole Mikkelsen (+45) 33 96 96 54.
(c) Reuters Limited 1997.
