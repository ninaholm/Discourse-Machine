TELE DK HALVT GENNEM RATIONALISERINGSPROCES - BLAD.

KØBENHAVN, 2 januar (Reuter) - Tele Danmark er nået halvvejs i selskabets bestræbelser på at tilpasse medarbejderstaben til målsætningen om forbedret produktivitet, fremgår det af et interview med Tele Danmarks adm. direktør Hans Würtzen i bladet Lederne.
Konsulentfirmaerne Sant &amp; Bendix samt PA Consulting har tidligere anslået, at Tele Danmark havde behov for en reduktion på 25 pct. af medarbejderstaben. Og den vurdering afviser Hans Würtzen ikke.
- Jeg vil slet ikke afvise tallet på de 25 pct., men meget af det er betinget af den omorganisering, vi har gennemført. Vi har holdt øje med, hvor langt vi er kommet på de arbejdsfunktioner, konsulenterne beskæftigede sig med. Og vi vil sige, at vi er nået halvvejs. Det var så langt vi kunne nå via omorganiseringen, samtidig med at vi beholdt stabiliteten i koncernen, siger Hans Würtzen ifølge Lederne.
Den tryghedsgaranti, som hidtil har omfattet Tele Danmarks ansatte, falder væk i 1997, og den vil ikke blive forlænget, siger Würtzen.
Han siger ifølge bladet, at Tele Danmark så vil gøre en ekstra indsats for at forbedre produktiviteten.
- Jeg vil udtrykke det på den måde, at vi vil tage et betydeligt skridt i retning af højere produktivitetsfremgang for personalet, end vi allerede har haft. Og vi kan konstatere, at tilsagnet om ikke at anvende afskedigelser i forbindelse med rationaliseringer, det løber ud, siger Tele Danmarks adm. direktør til Lederne. Hans Würtuzen forklarer videre, at Tele Danmark ønsker at nedbringe den gennemsnitlige alder for de ansatte. I dag er den 44 år for koncernens ansatte.
- Og vi har ikke lagt os fast på nogen bestemt aldersprofil, vi skal bare have gennemsnitsalderen sænket. Jeg er ikke den, der kaster vrag på ældre og dygtige medarbejdere, men det, at vi satser på mange områder indenfor informationsteknologi, spiller en vis rolle for vores ønske om et lavt aldergennemsnit, siger Hans Würtzen. (/uha).
(c) Reuters Limited 1997.
