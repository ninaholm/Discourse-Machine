UNIBANK SER UDVIDET TYSK RENTESPÆND OM 1 MÅNED.

KØBENHAVN, 6 januar (Reuter) - Det positive danske obligationsmarked kan fortsætte på kort sigt, men på en måneds sigt vil det lange rentespænd til Tyskland være udvidet. Det vurderer Unibank Markets i sin ugentlige renteprognose.
- Kortsigtet tør vi derfor ikke udelukke, at det 10-årige rentespænd kan indsnævres yderligere, men hovedscenariet når vi kigger en måned frem er fortsat en spændudvidelse, skriver Unibank Markets&apos; analytikere.
Den 10-årige renteforskel mellem Danmark og Tyskland er mandag morgen 68 bp.
Banken henviser til den traditionelle indenlandske købsinteresse i starten af året og en generel tendens i Europa til lavere risikopræmier, der ligeledes understøtter det danske marked mod Tyskland. Unibank Markets langsigtede scenario peger i retning af stigende tyske renter i 1997 på op mod et pct.point til ca. 6,75 pct.
I den korte ende anbefaler Unibank Markets sine kunder at hjemtage gevinster på tre-måneders rentespændet til Tyskland, da det nu er faldet til 71 bp.
- Det langsigtede target (ultimo 1997) er fortsat 50 bp., men vi er tilfredse med den hurtige spændindsnævring, skriver Unibank Markets.
Der henvises desuden til den danske krones aktuelle styrke, der lægger en bund under de korte papirer. I lyset af forventningen om at råderummet for nye pengepolitiske lempelser i Danmark er udtømt, vurderer Unibank Markets, at de korte papirer kun rummer et beskedent kurspotentiale. (/slj).
(c) Reuters Limited 1997.
