BANK-AKTIER KAN FALDE TILBAGE IGEN - ANALYTIKER.

KØBENHAVN, 12 februar (Reuter) - Efter store kursstigninger på storbankernes aktier siden årsskiftet, er der nu risiko for kursfald, vurderer bankanalytiker Bjarne Jensen i den seneste udgave af Månedsbrevet Bankinfo.
- Såfremt debatten om de grænseoverskridende ejersamarbejder trækker ud eller forstummer, må det forventes, at markedet får svært ved at opretholde det aktuelle kursniveu for de største banker, hedder det i Bankinfo.
Han henviser til, at sammenbruddet i forhandlingerne om en fusion af de to svenske Nordbanken og S-E-Banken har øget forventningerne om en fusion eller samarbejde på tværs af grænserne.
- Det er forventninger, som har ført til, at man sammenligner prissætningen af svenske og danske banker blandt andet med udgangspunkt i kurs/indre værdi. De svenske banker er gennemgående prissat til en K/I-værdi, der er højere end de danske, men samtidig skal erindres, at under normale forhold, har svenske banker højere indtjening end de danske banker, hvilket berettiger en højere prissætning, konkluderer Bjarne Jensen.
Han mener at der i prisen på aktierne i danske storbanker er indbygget betydelige forventninger til bankernes indtjeningsudvikling.
- Ole Mikkelsen (+45) 33 96 96 54.
(c) Reuters Limited 1997.
