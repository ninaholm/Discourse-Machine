MIDTBANK SER SVÆKKET D-MARK I UGENS LØB.

KØBENHAVN, 17 september (Reuter) - Fremlæggelsen af det franske budget og Ecofin-mødet bliver ugens to hovedbegivenheder, vurderer Midtbanks likviditetsområde i en ugentlig markedskommentar.
- Sidste uges tyske budgetvedtagelse, en forbeholden, men positiv modtagelse af det franske budget, og fremskridt mht. en stabilitetspagt vil sikre, at EMU optimismen vil fortsætte med at stige. Det giver stærke argumenter for igen at handle på en svækkelse af D-marken i forhold til de øvrige europæiske valutaer og indsnævrede rentespænd til Tyskland, skriver Midtbank.
Hos Midtbank venter økonomerne fortsat, at den amerikanske rente vil blive hævet med 0,25 pct. på næste FOMC-møde den 24. september. Dette skyldes indtrykket af et stramt arbejdsmarked, fortsat høj vækst, indikationer på stigende lønpres og risiko for stigende inflation i USA.
Den lange amerikanske rente venter Midtbank vil forholde sig stabil, mens de europæiske renter fortsat har mulighed for beskedne stigninger.
- Stigningspotentialet i Europa, og dermed også i Danmark, synes dog begrænset trods de aktuelle positive impulser, da markedet fortsat vil indregne et europæiske opsving og svagt stigende inflation, fremgår det af kommentaren.
KFX-indekset nåede mandag for første gang niveauet 122, primært trukket af de to storbanker. De øvrige KFX-aktier var trods kraftige kursstigninger på de udenlandske markeder ikke specielt efterspurgt og Midtbørs vurderer, at markedet er en anelse overkøbt for tiden.
Midtbørs forventer således et stille aktiemarked, som kan falde en anelse tilbage pga. kortsigtet gevinsthjemtagning.
Om tre måneder vil KFX-indekset ligge på 123 og om seks måneder på 125, vurderer Midtbørs.(/jnu).
(c) Reuters Limited 1996.
