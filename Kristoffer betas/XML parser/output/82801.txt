Radiometer smider håndklæde i ringen - analytiker.

KØBENHAVN, 18 april (Reuter) - Radiometer har smidt håndklædet i ringen ved at opgive sin opkøbsstrategi og søge en partner til selskabets største forretning, medico-teknik. Det vurderer flere aktieanalytikere efter kursskiftet, der blev offentliggjort sent torsdag.
- Virksomheden er gået i stå. Meddelelse viser bare, at ideen med opkøb er opgivet, og at der ikke umiddelbart er noget at sætte i stedet, siger en aktieanalytiker, der ønsker at være anonym.
Samme analytiker stiller sig desuden undrende over for meldingen, der efter hans opfattelse undergraver Radiometers egen forhandlingsposition ved at spille med så åbne kort.
- Indtjeningen er presset på deres største marked i en sådan grad, at det hverken hjælper at skære i omkostninger eller øge markedsføringsindsatsen. Der skal større forhandlingsstyrke til overfor kunderne. Radiometers egen styrke rækker ikke, anfører han.
Helt så negativt udlægger andre analytikere ikke Radiometers situation. Virksomheden tjener fortsat gode penge, og ideen med at købe en anden virksomhed med en stor indtjening på et marked med lav vækst har aldrig fænget, siger de.
Derfor er det fornuftigt af virksomheden at se sig om efter en partner for at komme ud af det aktuelle dødvande.
- Der ligger en vis positiv signalværdi i, at Radiometer gerne vil fusioneres, hvilket de i øvrigt har villet længe, men det er nok vigtigere, at de ikke vil købe med arme og ben, siger cand. polit. Hans Kjær fra Dansk Aktie Analyse.
Han tilføjer dog, at Radiometers bugnende pengekasse på op til en mia. kr. stadig ligger ubrugt hen, da virksomheden vægrer sig ved at forkæle aktionærerne med fondsaktier eller ekstraordinært store udbytter.
Selskabets adm. direktør Johan Schrøder er tillige storaktionær i Radiometer, og meldingen kan være første varsel om en tilbagetrækning. Det er der dog kun en enkelt af de aktieanalytikere, som Reuters Finans har talt med, der lancerer denne fortolkning med henvisning til selskabets behov for nye lederkræfter.
Selskabets pressede situation blev ydermere understreget af, at forventningerne til nettoresultatet for 1996/97 torsdag blev nedjusteret 20 mio. kr. til 180 mio. kr. mod 231 mio. kr. i 1995/96.
Radiometer har hyret slagkraftige internationale kræfter som investeringsbankerne Goldman Sachs og Aros til at finde en partner.
- Søren Linding Jakobsen (+45) 33 96 96 53.
(c) Reuters Limited 1997.
