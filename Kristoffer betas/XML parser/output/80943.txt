ØKONOMER VENTER STIGENDE HANDELSOVERSKUD I DEC.

KØBENHAVN, 3 marts (Reuter) - Efter et fald i det sæsonkorrigerede overskud på den danske handelsbalance i november, venter ni danske og udenlandske analytikere, at onsdagens danske handels-og betalingsbalancetal fra Danmarks Statistik viser et stigende overskud.
Ifølge en Reuters-rundspørge kan der for december ventes et sæsonkorrigeret handelsoverskud eksl. skibe på 2,0 mia. kr. mod 1,5 mia. kr. i november, mens der ventes et faktisk overskud eksl. skibe på 1,8 mia. kr. mod 2,2 mia. kr. i november.
Hos Codan Bank ventes industrieksporten i december at vise en bedring efter at have vist svaghedstegn det meste af 1996.
- I december vil der formentlig være tegn på forbedring, idet ordreindgangen fra udlandet var positiv. Eksporten i december kan desuden være positivt påvirket af eksportvognmændenes blokade ultimo november, hvilket givetvis har udskudt leverancer fra november til december, skriver banken i en kommentar til tallene.
Økonomernes gennemsnitsskøn dækker over et interval for det sæsonkorrigerede skøn på 1,6-2,5 mia. kr. (/søp).
(c) Reuters Limited 1997.
