SAS KOMMET FOR AT BLIVE I BILLUND - VAGN SØRENSEN.

KØBENHAVN, 6 januar (Reuter) - SAS begynder i dag mandag igen at operere ud af Jyllands største lufthavn, Billund. Og SAS er kommet for at blive, forsikrer koncerndirektør i SAS, Vagn Sørensen, i en pressemeddelelse.
- Jeg ved, at mange gerne havde set os starte tidligere, end tilfældet blev, men til gengæld kan jeg love, at vi er kommet for at blive, siger Vagn Sørensen.
Billund er således efter mange års fravær igen kommet på SAS&apos; rutenet. Den første flyvning går til Frankfurt i samarbejde med den faste partner, Lufthansa.
Det er især den kraftige vækst i Jyllands erhvervsliv, der har frembragt behovet for påny at beflyve Billund, noterer Vagn Sørensen. Forbindelsen fra det midtjyske til Frankfurt kobler de rejsende til Lufthansas trafiksystem. Der bliver to daglige afgange mellem de to byer. Samtidig åbner SAS en udenrigsrute til Oslo fra Billund.
- Hos SAS har vi store forventninger til denne nye rute, og vi er glade for, at Billund nu er med i SAS og partneres verdensomspændende trafiksystem, siger Vagn Sørensen. (/slj).
(c) Reuters Limited 1997.
