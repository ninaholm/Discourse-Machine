Afgørelse om evt Hafnia-sagsanlæg i april - RB.

KØBENHAVN, 11 april (Reuter) - Afgørelsens time nærmer sig for deltagerne i den famøse aktieemission i sommeren 1992 i forsikringskoncernen Hafnia, skriver Ritzaus Bureau, RB.
På et bestyrelsesmøde den 23. eller 24. april vil bestyrelsen for Dansk Ingeniørforenings Pensionskasse (DIP) vurdere en rapport fra erhvervsadvokat N.E. Nielsen fra advokatfirmaet Dragsted &amp; Helmer Nielsen,
Det oplyser DIPs bestyrelsesformand, Mogens Høgsted, til Ritzau.
Rapporten indeholder en vurdering af muligheden for at vinde en eventuel erstatningssag mod Den Danske Bank og Hafnias daværende ledelse og revision.
Den 29. april er det fem år siden, at fire pensionskasser gav tilsagn om at medvirke ved garantien for den nu berygtede aktieemission på 1,9 mia. kr. i Hafnia, som skulle være med til at redde den vaklende forsikringskoncern.
For at undgå, at en erstatningssag forældes, skal pensionskasserne senest på dette tidspunkt træffe beslutning om, hvorvidt de ønsker at gå videre med en eventuel erstatningssag.
De pågældende pensionskasser er, udover DIP, Magistrenes Pensionskasse, Juristernes og Økonomernes Pensionskasse, samt Ingeniør Sammenslutningens Pensionskasse.
En forældelse af sagen kan kun afbrydes ved, at der anlægges sag eller indgås en såkaldt procesaftale mellem parterne.
Hafnia-aktierne blev solgt i juli 1992, og måneden efter var forsikringskoncernen i betalingsstandsning og de mange penge væk.
Også de private investorer rasler med sablen. Tidligere har den private Hafnia-investor Ole Steffensen fået bevilget fri proces, og i denne uge bevilgede Civilretsdirektoratet fri proces til yderligere en privat Hafnia-investor, advokat Henning Feilberg.
Advokat Mikael Bernhoft fra Moltke-Leth Advokater, som skal føre sagen for både Ole Steffensen og Henning Feilberg, dannede i begyndelsen af marts &quot;Foreningen af investorer, som deltog i Hafnia-emissionen 7.-20. juli 1992&quot;.
Foreningens formål er at beskytte de private småinvestorers interesser i en erstatningssag. Forældelsesfristen for de private Hafnia-investorer er først i juli i år, altså næsten nøjagtigt på femårsdagen for det endegyldige økonomiske sammenbrud i Hafnia.
Den Danske Bank mener ikke at have handlet ukorrekt i forbindelse med bankens håndtering af Hafnia-emissionen. Det blev allerede i 1996 afvist, at banken skulle have forholdt aktietegnerne vigtige oplysninger, og banken vil fastholde frifindelse, sagde bankens bestyrelsesformand, Poul Svanholm, bl.a. på bankens generalforsamling i sidste måned.
- Redaktionen (+45) 33 96 96 56.
(c) Reuters Limited 1997.
