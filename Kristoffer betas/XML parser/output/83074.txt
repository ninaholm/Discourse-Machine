Mærsk intensiverer i Qatar og Algeriet - APM.

KØBENHAVN, 28 april (Reuter) - A. P. Møller selskabet Mærsk Olie og Gas intensiverer udbygningen af olieaktiviteterne i Qatar og Algeriet. Det fremgår af årsberetningerne fra de to børsnoterede A. P. Møller selskaber D/S 1912 og D/S Svendborg. Om udsigterne for Mærsk Olie og Gas i 1997 hedder det:
- Efterforsknings-aktiviteterne vil fortsætte i 1997, og udbygningen i Qatar og Algeriet vil blive intensiveret.
For Mærsk Olie og Gas ventes i 1997 et resultat på niveau med 1996-overskuddet på 279 mio. kr., hvortil kommer fortjenesten fra salget af interesser i Thailand.
I Qatar, hvor Mærsk Olie og Gas i 1996 producerede 1,7 mio. tons olie mod 1,0 mio. tons året før, fortsætter udbygningen af Al Shaheen-feltet med installation af en STAR-platform og idriftssætning af tre nye vandrette brønde.
- Projektering af fem produktionsplatforme er påbegyndt i henhold til den vedtagene udbygningsplan, hedder det ydermere.
I Algeriet, hvor Mærsk Olie og Gas sammen med partnerne amerikanske Anardarko og britiske Lasmo har gjort &quot;væsentlige fund&quot;, arbejdes der med at udbygge tre felter.
- Foreløbig produktion fra fire boringer er under udbygning med forventet produktionsstart 1998, hedder det.
Mens det går godt i Qatar og Algeriet er udsigterne for boringerne i Det Østkinesiske Hav mindre opmuntrende for Mærsk Olie og Gas. To yderligere efterforskningsboringer afsluttedes i 1996 med negativt resultat.
- Derefter besluttedes i samråd med de kinesiske myndigheder og vore partnere at opgive licensen på de tre blokke.
I Indonesion gennemfører Mærsk Olie og Gas forberedende efterforskningsarbejde i to blokke, ligesom oliepotentialet på Færøerne vurderes.
- Stig Ørskov Pedersen (+45) 33 96 96 59.
(c) Reuters Limited 1997.
