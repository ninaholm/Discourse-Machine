Valuta - DEM stærkere efter tysk M3 og Ifo-indeks.

KØBENHAVN, 19 september (Reuter) - Den tyske valuta
blev styrket torsdag formiddag efter offentliggørelsen af
M3-pengemængdetallet for august fra Tyskland.
D-marken fik umiddelbart fremgang mod EMS-valutaerne
og den amerikanske dollar, men har tabt lidt af gevinsten
igen. Den tyske mark holder sig dog på et niveau, der er
lidt stærkere end før M3 kom ud.
Bundesbank kunne ved 9.30-tiden offentliggøre en vækst
i M3 på 8,7 pct. i august mod 8,6 i juli, og det
overraskede markedet som havde set frem til et fald i
væksten til 8,0 pct. i august.
Der var kun en meget behersket valutareaktion, da
opgørelsen over det tyske Ifo-indeks dukkede op ved
10-tiden. Ifo-indekset endte i august på 94,4 mod 94,0 i
juli, og det var kun en anelse svagere end forventet.
D-marken holdt derfor det stærkere niveau.
I en Reuters rundspørge har 10 internationale økonomer
tilkendegivet, at der ikke ventes ændringer af de tyske
renter - hverken dagens rådsmøde eller resten af året.
En dansk valutahandler mener da heller ikke, at en
renteændring på denne torsdags rådsmøde er kommet tættere
på efter de tyske nøgletal.
DEM/DKK  USD/DKK FRF/DKK USD/JPY USD/DEM
Torsdag   11.22  3,8495   5,8120  1,1280  109,40  1,5095
Onsdag    14.59  3,8520   5,8100  1,1290  109,35  1,5080
(/klp).
(c) Reuters Limited 1996.
