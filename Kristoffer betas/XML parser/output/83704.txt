Vindmølleindustri ser nyt USA-eventyr - dir.

KØBENHAVN, 14 maj (Reuter) - Dansk vindmølleindstri ser et nyt Californien-eventyr som midt i 1980&apos;erne forude efter, at miljø-og energiminister Svend Auken tirsdag på Danske Elværkers Forenings årsmøde sagde, at målet er at dække 25-30 pct. af Danmarks elforbrug med vindenergi. Elsektoren støtter ministerens plan, og han vil have en samlet aftale i stand med sektoren.
- Planen gør, at du kan få megawatt-møllerne op i en stykstørrelse, så produktionen bliver interessant i internationalt perspektiv. Det kan give os samme boost som Californien-eventyret, siger direktør fra Vindmølleindustrien Søren Krohn til Reuters Finans.
Han mener, at den store produktion, som skal til for at opfylde Svend Aukens plan om produktion af vindenergi på havet i Danmark, vil give nogle værdifulde erfaringer, som styrker dansk vindmølleeksport. På længere sigt kan den store produktion også sænke prisen på vindmøller og dermed prisen på strøm.
- Det vil batte noget på verdensmarkedet, hvis man snart kan masseproducere vindmøller, som man producerer biler. Skal el-prisen ned, skal man nemlig op i stor produktionsskala, siger Søren Krohn.
Indtil videre har Elsam indgivet ansøgning om vindmølleparker på to havområder, hvor der kan stilles møller op til en produktion på 2.000 megawatt. Elkraft har også allerede reserveret et område, så der i første omgang samlet er et potentiale på 3.000 megawatts el-produktion.
Det vil kræve 2.000 vindmøller af 1,5 megawatt-typen.
Administrende direktør hos vindmøllefabrikken Nordtank, der formodentlig snart fusionerer med konkurrenten Micon, ser også store eksportmuligheder i Svend Aukens planer.
- Der er ingen tvivl om, at det vil give en afsmitning på eksportmarkederne og en fordel i eksporten på off-shore siden. Derfor er det utroligt spændende at komme i gang med det her i landet. Med det her vil vi opleve helt andre kontrakter end hidtil. De kendte parkprojekter vil koste 2,8 mia. kr., siger Vagn Trend Poulsen fra Nordtank til Reuters Finans.
Han mener dog, at vindmølleindustrien skal have øje for, at udenlandske firmaer også vil forsøge at komme med i opstillingen af de danske havmøller. Hele projektet skal nemlig i EU-licitation.
Svend Aukens plan er ifølge dagbladet Børsen, at elsektoren forpligtes til at forestå en stor samlet satsning, som vil være en indsprøjtning til de danske vindmølleselskaber.
Ifølge Vindmølleindustrien er de interessante eksportmarkeder for havmøller på det nære marked Tyskland, Storbritannien og Holland.
- Carl Johan Corneliussen (+45) 33 96 96 57.
(c) Reuters Limited 1997.
