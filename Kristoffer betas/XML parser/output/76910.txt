STOP NY STØTTE TIL ØSTTYSKE VÆRFTER - APM.

KØBENHAVN, 16 oktober (Reuter) - Odense Staalskibsværft, der er ejet af A. P. Møller, retter nu en appel til Europaudvalget og den danske regering om i EU-regi at afvise en ny anmodning om økonomisk støtte til skibsværfterne i det østlige Tyskland.
- Det siger sig selv, at der er helt uacceptabelt for konkurrerende danske værfter! De østtyske værfter fik mere end rimeligt i 1992 pakken. Der er ingen troværdige forklaringer, der retfærdiggør nye milliontilskud, skriver Odense Staalskibsværft til formanden for Europaudvalget, Ove Fich.
A. P. Møller-værftet går ud fra, at Europaudvalget og den danske regering vil modsætte sig nye tilskud, når de forelægges EU&apos;s ministerråd. De tyske forbundsmyndigheder har allerede anmeldt ny støtte til værfterne MTW og Volkswerft i størrelsesordenen 870 mio. D-mark.
- Om nødvendigt bør Danmark nedlægge veto, da der står vitale danske interesser på spil (tusindvis af danske arbejdspladser er eksporteret og mange flere er på vej til Tyskland, hvis planen gennemføres), skriver direktør Frank Gad fra Odense Staalskibsværft.
Værftet henviser tillige til den globale aftale om afskaffelse af statstilskud til skibsværfter.
- Hvordan skal USA, Japan og Koreas tro på EU&apos;s hensigter, hvis vi nu laver en ny speciel støtteordning 11 måneder efter, vi har ratificeret OECD-aftalen, og hvor kun USA mangler ratifikation, pointerer Frank Gad.
Odense Staalskibsværft gør desuden Europaudvalget opmærksom på, at der endnu ikke er givet tilladelse til, at EU værfterne udenfor Tyskland og Italien kan sælge skibe til levering i 1999 under det syvende direktivs regler.
- Alle kontraktmuligheder foræres bort uden kamp, skriver Frank Gad. (/slj).
(c) Reuters Limited 1996.
