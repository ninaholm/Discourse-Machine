Presserunde - Finans/Økonomi mandag 24 marts.

Reuters står ikke inde for avisartiklernes nøjagtighed 1) Danskernes lyst til at forbruge er øjensynligt steget pænt de første to måneder af 1997. Således er bilsalget i perioden steget med 14 pct. på årsbasis, mens antallet af charterrejser er steget med yderligere 12 pct. Dermed har det danske forbrug antaget en form, som blandt andet burde få finansminister Mogens Lykketoft (S) til at løfte øjenbrynene. Ministeren ønsker ikke at udtale sig om næste års finanslov, men siger, at næste års finanslov ikke vil medvirke til overophedning af dansk økonomi. (Børsen side 1 og 10)
2) Københavns Kommune må ud og lede efter en halv mia. kr. for at få næste års budget til at hænge sammen. Sker det ikke, vil kommunen være nødt til at stifte ny gæld i 1998 - ligesom den har gjort i år. Ifølge overborgmester Jens Kramer Mikkelsen skal pengene ikke komme ind ved at sætte skatten op. (Berlingske Tidende side 1, 6 og 7)
3) Et flertal i Folketinget støtter regeringens ide om en arbejdsgiverbetalt fond, der skal skaffe de svage plads på arbejdsmarkedet. SF og Enhedslisten er således rede til at støtte fonden, som skal betale til folk i særlige skånejob. &quot;Hvis arbejdsgiverne ved, at de under alle omstændigheder skal betale en afgift, bliver de mere opmærksomme på at få pengene igen ved at oprette skånejob,&quot; siger SFs arbejdsmarkedsordfører Aage Frandsen. (Politiken side 1)
4) Kombinationen af priskrig og opsving har øget salget af forbrugerteknologi voldsomt. Det samlede salg af fjernsyn, videoer, radioer, CDer osv. steg i 1996 med 15 pct. og rundede dermed de 10 mia. kr. Med en række nye varehuse og en fortsat priskrig spår branchen, at salget vil fortsætte opad. (Berlingske Erhverv side 1 og 2)
5) Antallet af bankklager er faldet med 17 pct. i 1996 i forhold til 1995, viser tal fra Pengeinstitutternes ankeklagenævn. Forbrugerrådet er noget overrasket over nedgangen i tallene og mener, at faldet kan tilskrives, at kunden og banken løser problemerne lokalt. (Børsen side 18)
6) Nordens største forsikringskoncern, svenske Skandia, forbereder en massiv satsning for at hente nye danske pensionsmilliarder ind i butikken. Forposten bliver det danske datterselskab Kgl. Brand, der under den kommende offensiv kan hente støtte i Skandias pengetank og i moderselskabets succes på det svenske pensionsmarked. Markedschef Gerner Abildtrup, Kgl. Brand, ønsker ikke at oplyse startdatoen for den danske satsning. Men han bekræfter, at en helt ny form for pensionsopsparing bliver central. (Jyllands-Posten Erhverv &amp; Økonomi side 1)
7) Tryg-Baltica vil ikke længere være den tilbageholdende gigant i branchens organisation, Assurandør-Societetet. Tryg-Baltica erklærer sig for første gang klar til at overtage den danske forsikringsverdens mest prestigefyldte position - hvervet som formand for Assurandør-Societetet. Forsikringsselskabet har ellers hidtil spillet en meget tilbagetrukket rolle, når branchens topfolk er trådt sammen for at udpege deres officielle talsmand. (Jyllands-Posten Erhverv &amp; Økonomi side 1 og 7).
(c) Reuters Limited 1997.
