DAMPA SALG UDEN BETYDNING FOR 1997-RESULTAT - FLS.

KØBENHAVN, 2 januar (Reuter) - FLS&apos; salg af sin 51 pct. ejerandel i Dampa A/S til hollandske Van Geel Metal B.V. får ingen særlig betydning for koncernens regnskabsmæssige resultat i 1997, oplyser FLS&apos; koncerninformationschef, Torben Seemann Hansen, til Reuters Finans.
- Vi ønsker ikke at opgive salgsprisen på Dampa. Det giver selvfølgelig et lille plus i regnskabet for 1997, men ikke noget af særlig betydning. Det er ikke nogen voldsom stor virksomhed, siger Torben Seemann Hansen.
Ifølge Torben Seemann Hansen skyldes salget af Dampa, at selskabet vil have bedre udviklingsmuligheder uden for FLS koncernen.
- Dampa var et mindre selskab i FLS, som nu i fire år har været delejet med hollænderne. Dampas fremtidige udviklingsmuligheder vil være bedst sikret i et nærmere samarbejde med Van Geel Metal, og ikke som et led i FLS koncernen. Derfor har man besluttet at slutte selskaberne sammen, fortsætter han.
I 1995 har FLS koncernen ligeledes solgt Faxe Kalk fra, der ligesom Dampa har indgået i forretningsområdet byggematerialer. Torben Seemann Hansen afviser dog, at der skulle være tale om en nedprioritering af forretningsområdet.
- Vi har ingen planer om, at nedprioritere forretningsområdet, tværtimod. Byggemateriale forretningsområdet er stadigvæk det næststørste område i koncernen både med hensyn til omsætning og indtjening, så det har vi bestemt ingen planer om, siger Torben Seemann Hansen.
Dampa havde i regnskabsåret 1995 en omsætning på 122 mio. kr. og et resultat før skat på 170.000 kr. Selskabet havde i 1995 130 ansatte. (/jnu).
(c) Reuters Limited 1997.
