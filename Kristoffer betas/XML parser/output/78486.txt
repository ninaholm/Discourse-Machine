DDB PRIMARY DEALER I FINLAND - DDB.

KØBENHAVN, 20 december (Reuter) - Den Danske Bank har fredag indgået en primary dealer-aftale med Finlands finansministerium, oplyser Den Danske Bank.
- Aftalen er led i den videre udbygning af bankens aktiviteter i Finland, skriver banken i en meddelelse til Fondsbørsen.
Primary dealer-aftalen betyder, at Den Danske Bank fra 15. januar 1997 på egne og kunders vegne vil byde på auktionerne over finske statsobligationer. Disse auktioner finder sted hver 14. dag, fremgår det. (/olm).
(c) Reuters Limited 1996.
