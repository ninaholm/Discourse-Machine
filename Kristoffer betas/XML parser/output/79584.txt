TELE DK-FYRINGER KLART POSITIVT - AKTIEANALYTIKERE.

KØBENHAVN, 30 januar (Reuter) - Tele Danmarks planer om at reducere medarbejderstaben med 2.000 netto inden midten af 1998 får positive kommentarer med på vejen fra flere aktieanalytikere.
- Det er et klart positivt signal, der er mere markant, end vi havde forventet. Vi havde forudset en mere moderat reduktion efter tryghedsaftalens udløb, siger en analytiker.
De tre analytikere, som Reuters Finans har talt med er dog knap så enige om, hvorvidt aktiekursen skal stige af betydning på meddelelsen.
To analytikere mener, at aktien skal op, den ene siger til kurs 370, mens den tredje ikke umiddelbart ser basis for en stigning fra det nuværende niveau, fordi aktien allerede er handlet pænt op på det seneste.
- Kurs 370 er et rimeligt niveau. Dog kan man sige, at storstrejker i selskabet, der kan betyde, at selskabet bliver lammet, af psykologiske grunde kan holde aktien nede, siger en analytiker.
En anden analytiker forudser, at Tele Danmark med afskedigelserne vil kunne spare over en halv mia. kr. årligt.
- Besparelsen kan ligge på den gode side af en halv mia. kr. på årsbasis. Det vil dog næppe slå fuldt igennem i 1998, fordi der vil være nogle omkostninger forbundet med afskedigelserne. Men effekten i 1998 afhænger af, om Tele Danmark tager de fleste af omkostningerne i 1997. Derved vil besparelserne næsten få fuld effekt i 1998, siger han.
Beregningerne på besparelsernes omfang er dog vanskeliggjort af, at fordelingen mellem afskedigede funktionærer og tjenestemænd er uklar, påpeges det.
- Det koster ikke så meget at afskedige en funktionær som en tjenestemand, fordi en tjenestemand skal have en meget stor godtgørelse ved afskedigelse, forklarer en analytiker.
Han forudser, at det nemt kan koste Tele Danmark op imod en mia. kr. at foretage fyringsrunden.
- Men de penge er tjent ind i løbet af halvandet år med den besparelse, de får, siger han.
(c) Reuters Limited 1997.
