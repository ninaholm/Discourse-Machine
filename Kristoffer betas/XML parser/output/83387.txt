DDB vil ikke mase sig frem i Norden - Sørensen.

KØBENHAVN, 6 maj (Reuter) - Den Danske Bank har omfattende nordiske ambitioner, men vil ikke mase sig ind på andre pengeinstitutter med fjendtlige opkøbsforsøg. Det siger bankdirektør Knud Sørensen i et interview i Finansrådets blad Finans &amp; Samfund.
- Det vil vi måske (købe banker i andre nordiske lande, red.). Men vi vil i hvert fald ikke gøre noget fjendtligt, og vi vil ikke mase os ind, siger Knud Sørensen.
Etablering i udlandet skal ske på ad hoc basis, når mulighederne opstår. Det var tilfældet, da Den Danske Bank i marts købte den svenske bank Östgöta Enskilda Bank, anfører Knud Sørensen.
- Hvis nogen melder sig, og der opstår sympati, så vil vi overveje det. Men vi har ingen stor masterplan, der siger, at vi skal eje en bredt funderet bank i Norge og en bredt funderet bank i Finland eller andre steder, siger Den Danske Banks øverste chef.
Han tilføjer, at banken følger en strategi, der sigter mod, at Den Danske Bank inden for en overskuelig fremtid vil være velrepræsenteret i Norden.
Det betyder i Knud Sørensens terminologi, at Danmarks største bank bør være repræsenteret i de nordiske hovedstæder og have en sådan udfarende kraft, at man kan betjene erhvervslivet og måske også private kunder i et vist omfang.
- Søren Linding Jakobsen (+45) 33 96 96 53.
(c) Reuters Limited 1997.
