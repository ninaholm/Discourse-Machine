Presserunde - Finans/Økonomi fredag 20 juni.

Reuters står ikke inde for avisartiklernes nøjagtighed 1) Dansk Arbejdsgiverforening og LO er vildt uenige om den tyske lønudvikling. DA mener, at på baggrund af, at de tyske lønstigninger ved årsskiftet var nede på 2,5 procent, skal de danske lønstigninger halveres. &quot;Den markante forskel til Tyskland skal halveres, hvis vores konkurrenceevne ikke skal ødelægges,&quot; siger DAs direktør Jørn Neergård Larsen. LO derimod mener, at den lave tyske lønudvikling blot vil sætte gang i den tyske industri, og at det i sidste ende vil gavne det danske erhvervsliv. (Berlingske Erhverv side 1)
2) LO retter i et internt notat en sønderlemmende kritik mod Arbejdsformidlingens aktiveringsmetoder. LO mener, at AFs måde at arbejde på skal lægges helt om. &quot;Jobrotationsprojekter må aflyses, fordi der ikke er kvalificerede ledige samtidig med, at ledige fastholdes i lange perspektivløse aktiveringsforløb,&quot; skriver LO om den nuværende aktiveringsindsats. Det er meget vigtigt, at der skabes en reel forberedelse til ordinært arbejde i stedet for en passiv opbevaring af de ledige. (Det Fri Aktuelt side 7)
3) Regeringen er ved at miste kontrollen med forbruget i den offentlige sektor. Nye tal fra Danmarks Statistik viser, at de samlede offentlige udgifter steg med hele 2,4 pct. sidste år, opgjort i faste priser, til i alt 627 mia. kr. Cheføkonom i Den Danske Bank, Jørgen Birger Christensen, kalder det uheldigt, at det offentlige forbrug stiger så hurtigt. &quot;Især fordi en meget stor del af troværdigheden omkring regeringens økonomiske politik afhænger af, om man er i stand til at styre de offentlige udgifter,&quot; siger han. (Jyllands-Posten Erhverv &amp; Økonomi side 1, Berlingske Erhverv side 2)
4) Bankerne vil ikke umiddelbart imødekomme forbrugerombudsmand Hagen Jørgensens krav om større åbenhed og gennemsigtighed overfor kunderne. &quot;Vi er ikke parate til at afslutte forhandlingerne endnu,&quot; siger underdirektør i Finansrådet, Jens Loft Rasmussen. Vicedirektøren vil ikke kommentere ombudsmandens krav til bankerne, men siger, at han i hvert fald ikke mener, at der er brug for yderligere information til kunderne. (Det Fri Aktuelt side 15)
5) Våbenhvilen mellem banker og detailhandel om et nyt system for Dankort-betalinger via de såkaldte fluesmækkere holdt kun i tre uger. Nu raser en lang række mindre butikker over hele landet over, at bankernes betalingskortselskab, PBS, ikke har levet op til de løfter, der var en betingelse for, at stridsøksen i forsommeren blev begravet efter måneders verbalt slagsmål. PBS har således ikke været i stand til at håndtere strømmen af Dankort-nota, og derfor kan ubetalte regninger ligger i op til fjorten dage. (Jyllands-Posten Erhverv &amp; Økonomi side 1)
6) Nykredits brud med BG Bank truer realkreditinstituttets kreditværdighed på længere sigt. Hvis ikke Nykredit finder sammen med en anden partner, vil selskabets markedsandel mindskes. Det mener adm. dir. i det internationale kreditvurderingsinstitut, Moody&apos;s, Samuel S. Theodore. (Børsen side 1 og 19)
(Presserunden er udarbejdet af Finansinformation).
(c) Reuters Limited 1997.
