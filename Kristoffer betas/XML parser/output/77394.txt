MELLEMSTORE BANKER UNDER STÆRKT PRES - ANALYSE.

KØBENHAVN, 7 november (Reuter) - De mellemstore pengeinstitutter kommer under et stærkt pres af de store aktører på det finansielle marked i Danmark, forudser Claus Amann fra konsulentfirmaet AA International i en analyse af banksektoren.
- I det samlede konkurrencebillede ser de mellemstore pengeinstitutters markedspositioner ud til at komme under et meget stærkt pres fra de stærke aktører, hedder det i analysen.
Det begrundes bl.a. med, at de mellemstore banker hver for sig er for små til at kunne optræde som supermarkeder.
- Derfor må de meget målrettet gå efter en plads som special-eller nicheforretning, eller lade sig opkøbe, konkluderer analysen.
Der stilles spørgsmålstegn ved de mellemstore pengeinstitutters planer for fremtiden, fordi skiftet fra sælgers til købers marked ikke endnu rigtigt har slået igennem hos dem.
- Gennemgående synes de kun at have de traditionelle forestillinger om kundesegmentering, og så godt som ingen klar segmentorientering af deres produkter og kompetenceudvikling, hedder det i kritikken.
De mellemstore bankers overlevelse afhængder derfor ifølge analysen af, om bankerne vælger en eller nogle få kundegrupper eller områder, som der satses på.
- Væsentligt er det også, at de indretter sig på det meget større tempo, hvormed markeds-og konkurrenceudviklingen foregår nu, skriver Claus Amann.
Han nævner Lån &amp; Spar Bank og Alm. Brand Bank som eksempler på pengeinstitutter, der bevidst har målrettet deres arbejde.
- Begge har haft succes dermed - den første ved at nå en position som nr. 11 i størrelse på fem år, den anden ved at går fra nr. 13 til nr. 9 på seks måneder, og fra specialbank til hovedbank for et udvalgt, attraktivt segment, hedder det i analysen. (/olm).
(c) Reuters Limited 1996.
