96 TYVERIMÆSSIGT DÅRLIGT ÅR FOR SELSKABER - BLAD.

KØBENHAVN, 10 februar (Reuter) - Selv om det samlede antal anmeldte tyverier faldt med knap fire pct. i 1996, kan det ikke ændre helhedsindtrykket af, at 1996 blev et dårligt år på tyveriområdet for forsikringsselskaberne, skriver Tidsskriftet Forsikring, der udgives af Assurandør-Societetet.
- Det skyldes, at de samlede erstatningsudbetalinger for tyveri steg med næsten 97 mio. kr. fra 1.212 mio. kr. til knap 1.309 mio. kr., det største beløb, der nogensinde er udbetalt for tyverier, hedder det i bladet. Antallet af tyverier faldt til 228.318 fra 236.759.
De nye tal fremgår af Forsikringsoplysningens tyveristatistik.
- Når det erstatningsmæssigt gik så galt sidste år, skyldes det en uheldig udvikling for indbrudstyverier, der steg med 4,5 pct. fra 73,500 til 76.900, samtidig med at gennemsnitsudbyttet steg fra 11.165 til 12.144 eller næsten 1.000 kr. pr. indbrud, skriver konsulent Christian Skødt fra Forsikringsoplysningen.
Sammenlagt betød det, at de samlede erstatninger efter indbrud blev forøget med 112 mio. kr., så indbrudstyvenes udbyttes sidste år blev på 934 mio. kr. mod 821 mio. kr. året før. Det er en stigning på 13 pct.
- Ole Mikkelsen (+45) 33 96 96 54.
(c) Reuters Limited 1997.
