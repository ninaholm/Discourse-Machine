SALOMON B FASTHOLDER HOLD-ANBEFALING PÅ TELE DK.

KØBENHAVN, 11 februar (Reuter) - Hverken dramatiske løft i Tele Danmarks aktiekurs eller kommende massefyringer har gjort større indtryk på den amerikanske investeringsbank Salomon Brothers. Den næsten et år gamle Hold-anbefaling ligger fast. Det vurderer teleanalytiker Douglas Wight fra Salomon Brothers overfor Reuters Finans.
- Fyringerne var vel mere eller mindre som forventede, da de ligger på linie med de tiltag, som andre teleselskaber har foretaget. Vi venter til efter regnskabsaflæggelsen i marts med at revurdere vores opfattelse af aktien, siger Douglas Wight.
Han tager dog det forbehold, at der frem til marts ikke fremkommer afgørende nyt om den danske telekoncern, herunder indikationer på ændringer i ejerskabsforholdene. I det kommende regnskab fra Tele Danmark vil Douglas Wight især tillægge situationen på hjemmemarkedet stor betydning.
- Jeg vil gerne se, hvor stor betydning den skærpede konkurrence på hjemmemarkedet har haft på selskabets indtjening, og hvordan udsigterne tegner sig for at skabe ny vækst på hjemmemarkedet, siger Douglas Wight.
Den uændrede anbefaling på den danske tele-aktie skal tilmed ses i lyset af det danske aktiemarked generelle kursrally, der gav stigninger på næsten 10 pct. bare i januar måned.
- Hvis Tele Danmark-aktien ikke var steget, ville aktien i lyset af kursudviklingen i de øvrige europæiske teleaktier have været meget billig. Nu ser Tele Danmark-aktien derimod ud til at være rimeligt prisfastsat, siger Douglas Wight.
Salomon Brothers holder tilmed et tæt øje med udviklingen af Tele Danmarks internationale forretninger. Douglas Wight anser den danske telekoncerns seneste køb af en ejerandel i et udenlandsk teleselskab, schweiziske Newtelco som en fornuftig disposition og tilføjer, at koncernen står med gode kort for at udbygge sin position i især Central-og Østeuropa.
- Søren Linding Jakobsen (+45) 33 96 96 53.
(c) Reuters Limited 1997.
