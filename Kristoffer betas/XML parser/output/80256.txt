Ny telelov kan betyde flere fyringer i Tele DK - MM.

KØBENHAVN, 17 februar (Reuter) - Pr. 1. juli træder nye regler i kraft, som vil tvinge Tele Danmark til at stille sine telefonledninger til rådighed for konkurrenterne til væsentlige lavere priser end i dag. Det kan betyde store indhug i telekoncernens indtjening, fremgår det af ugebrevet Mandag Morgen (MM).
- Det skærpede konkurrencepres er baggrunden for, at selskabet nu skal rationalisere kraftigt. Og det kan meget vel udløse interne krav om yderligere nedskæringer - ud over de 2.500 arbejdspladser, som for nylig blev annonceret, skriver MM.
Den ændring af spillereglerne på hjemmemarkedet, som forskningsministeriet lægger op til, kan Tele Danmark i høj grad takke sig selv for, vurderer MM. Selvom telemarkedet formelt blev liberaliseret sidste sommer, er det lykkedes telekoncernen at lægge afgørende hindringer i vejen for de nye operatørers adgang til indlandstelefoni.
De priser, de nye operatører har skullet betale til Tele Danmark, har været så høje, at det ikke har kunnet betale sig at konkurrerer på indenlandske telefonsamtaler.
- Hvis man følger lovudkastets ordlyd, vil Tele Danmarks fortjeneste begrænses til omkring 2-3 øre pr. samtale minut, hvilket efter alt at dømme er markant lavere end i dag, skriver MM.
- Jørn Nurkka (+45) 33 96 96 55.
(c) Reuters Limited 1997.
