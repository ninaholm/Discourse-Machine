Lån &amp; Spar fik indlånsstigning på 17 pct i H1.

KØBENHAVN, 19 august (Reuter) - Det første halve år af 1997 var for Lån &amp; Spar Bank præget af overtagelsen af aktiviteterne i Ingeniørernes PensionsBank. Det gav banken 3.000 nye kunder, men dertil har banken yderligere fået 7.000 nye kunder.
- Overtagelsen har medført en kraftig aktivitet halvåret igennem. Især udlånsefterspørgslen har været betydelig, skriver banken.
Den samlede indlånsstigning er steget med 16,9 pct., mens udlånsstigningen var på 4,9 pct.
Resultatet før skat blev på 38,2 mio. kr. mod 20,8 mio. kr. i samme periode sidste år.
På værdipapirsiden har banken haft en kursgevinst på 14,2 mio. kr. mod et kurstab i samme periode i 1996 på 0,8 mio. kr.
Blandt bankens seneste tiltag er åbningen af bankens 12. filial, som er placeret i Roskilde. Åbningen fandt sted den 18. august.
Samtidig sætter banken ind på Internetområdet. I løbet af efteråret forventes det, at en egentlig afdeling for Internet vil servicere kunder gennem Internetbanking.
Når banken har haft en indtægt på tab og hensættelser på udlån og garantier på 5,2 mio. kr. mod en udgift på 1,8 mio. kr., skyldes det dels betydelige indbetalinger på tidligere hensatte kundetilgodehavender og dels, at der er sket store nedbringelser af de pantebreve, for hvillke banken har stillet garanti, skriver banken i sin meddelelse.
For 1997 samlet venter banken at nå et resultat i niveauet 58 mio. kr.
- Der er ikke ændret ved forventningerne til resultatet for 1997. Med udgangspunkt i en kursregulering på nul kr. i andet halvår budgetteres således med et resultat i niveauet 58 mio. kr., skriver banken i sin meddelelse.
- Carl Johan Corneliussen (+45) 33 96 96 58.
(c) Reuters Limited 1997.
