Presserunde - Erhverv fredag 18 april.

Reuters står ikke inde for avisartiklernes nøjagtighed 1) Dansk Supermarked A/S køber tre store containerskibe til en samlet pris på omkring en mia. kr. Hermed er Dansk Supermarked et af Danmarks største rederier med en flåde på 18 fragtskibe. Investeringen er forretningsmæssig. Dansk Supermarked har ingen planer om at gå aktivt ind i rederidrift. &quot;Det handler om den bedst mulige forrentning. Skibe er bedre end obligationer,&quot; siger økonomidirektør Simon Lodberg, Dansk Supermarked A/S. (Jyllands-Posten Erhverv &amp; Økonomi side 3)
2) Brøndby IF bliver gældfri med udgangen af juni. En gæld på op mod 200 mio. kr. bliver lukket via en akkordordning med klubbens kreditorer. Den fornødne kapital til at indfri restgælden - cirka 75,5 mio. - skaffer klubben ved at udvide sin aktiekapital. Det er målet at nå en aktiekapital på nominelt 48 mio., når udvidelsen er overstået, og klubben forventer at opnå en egenkapital på ikke under 65 mio. Brøndby nåede i 1996 et overskud på 20,1 mio. kr. mod 16,3 mio. kr. i 1995. (JP E&amp;Ø side 1 og 10, Det Fri Aktuelt 2. sektion side 19, Børsen side 4, Berlingske Erhverv side 4, Politiken side 17)
3) Den adm. direktør for Carlsberg-Tetley har nu rettet et skarpt angreb mod den engelsk regering. Det sker på baggrund af regeringens manglende stillingtagen til den forestående fusion mellem Carlsberg-Tetley og bryggeriet Bass. Adm. Direktør Ebbe Dinesen kritiserer det engelske system for at være for tungt og for bureaukratisk - Bass og Carlsberg har nu ventet 8 måneder på en afgørelse. (Berlingske Erhverv side 6, Børsen side 2)
4) EU-kommissionen støtter Daniscos forsøg på at få 400 mio. kr. tilbage fra den svenske stat. Svenskerne opkrævede pengene i afgift på sukkerlagre kort for landet indtrædelse i EU og det mener kommissionen er forkert og et forsøg på at hente ekstra gevinst, fremgår det i en forhandlingsrapport fra Europa-domstolen. (Børsen side 4)
(Presserunden er udarbejdet af Finansinformation).
(c) Reuters Limited 1997.
