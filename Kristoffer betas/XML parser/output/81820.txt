Inflation vækker bekymring - Handelskammer.

KØBENHAVN, 20 marts (Reuter) - Udviklingen i inflationen vækker bekymring i Det Danske Handelskammer, der finder det uacceptabelt med en inflation på mere end 2,5 pct. I januar var inflationen år/år 2,7 pct.
- Der er endnu ikke tegn på, at udviklingen vil vende, og inflationen bør derfor overvåges nøje fremover. Det er ikke acceptabelt med et længerevarende niveau på over 2,5 pct. Regeringens egen målsætning er en inflation på to pct. og den stadigt stigende tendens bør derfor imødegås med en stramning af den økonomiske politik, skriver Handelskammeret i sin seneste prognose.
Men samtidig fremhæver Handelskammeret, at inflationen de kommende år vil blive begunstiget af teleliberaliseringen og introduktionen af de såkaldte &quot;Megastores&quot;, der begge forventes at medføre prisfald.
Det Danske Handelskammer forventer i år en vækst i BNP på 2,7 pct. bl.a. som følge af positive forventninger til det private forbrug og eksporten.
- Forventningerne til det private forbrug er blevet mere positive på det sidste, og det forventes at stige med 2,6 pct. Stigningen i det private forbrug vil forøge importen med 4,1 pct., skriver Handelskammeret.
Organisationen skønner, at overskuddet på betalingsbalancen i år vil falde til ca. otte mia. kr. efter et overskud på 10,6 mia. kr. i 1996. Ledigheden ventes i år at ligge på ca. otte pct.
- Eva Elgaard Pedersen (+45) 33 96 96 57.
(c) Reuters Limited 1997.
