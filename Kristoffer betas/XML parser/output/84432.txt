Bred ØMU giver dansk-tysk spænd på 50 bp - SHB.

KØBENHAVN, 4 juni (Reuter) - Det lange dansk-tyske rentespænd bliver indsnævret til 50 bp. i løbet af de næste tre måneder, hvis EU får en bred ØMU, som der er optræk til med udmeldingerne fra Frankrigs nye socialistiske premierminister, Lionel Jospin. Det vurderer cheføkonom Bo Overvad fra Svenska Handelsbanken (SHB) til Reuters Finans onsdag.
- Den socialistiske regering i Frankrig og kompromiset i Tyskland omkring guldreserverne er med til at gøre euro&apos;en mere usikker på sigt. Når man er tvunget til at lave kreativ bogføring og dermed indikerer, at man vil have både Spanien, Portugal og Italien med fra starten, og en sådan lidt blødere ØMU giver positive udsigter for danske obligationer og renter, siger Bo Overvad.
Det medfører, at Svenska Handelsbanken kommer til at nedjustere sine forventninger til rentespændet til Tyskland.
- I benchmarkspændet med statens 7 pct. 2007 mod den tyske 07&apos;er venter vi, at det kommer ned på omkring 50 basispoint på tre måneders sigt. Det forudsættes fortsat, at Danmark bliver uden for ØMU&apos;en, siger Bo Overvad.
Han mener, at det taler imod dansk medlemsskab af ØMU&apos;en, at svenskerne har meldt ud, at de vil holde sig uden for ØMU&apos;en i første omgang, og England også stiller sig afventende.
- Det havde været en fjer i hatten for tilhængerne, hvis Sverige og England var gået med fra starten. I så fald kunne man have argumenteret bedre mod, at Danmark stod alene uden for, siger Bo Overvad.
Den smalle ØMU, der ellers har været tale om, skulle åbne ØMU-ballet og bestå af Tyskland, Benelux-landene og Frankrig.
- Carl Johan Corneliussen (+45) 33 96 96 57.
(c) Reuters Limited 1997.
