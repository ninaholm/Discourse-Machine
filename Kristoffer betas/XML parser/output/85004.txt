Fokus på kerneforretning giver FLS-løft - handler.

KØBENHAVN, 20 juni (Reuter) - Stigende fokusering på kerneforretningen er en del af baggrunden for FLS-aktiens markante stigning fredag, vurderer en handler. FLS var kl. 11.30 steget 10 kr. til kurs 224 efter en stigning på 10 kr. torsdag. Det svarer til en stigning på 9,8 pct. på to dage.
- Fredagens meddelelse om, at FLS køber en tysk virksomhed indenfor cementbranchen, viser at selskabet i højere grad fokuserer på sine kerneforretninger, siger en aktiehandler til Reuters Finans fredag.
Købet kommer i forlængelse af salget af Nyborg PLast og Bates Emballage i maj 1997.
Samtidig understøttes FLS-aktien af, at aktiens stykstørrelse netop er sat ned fra 100 kr. til 20 kr.
- Det gør aktien mere likvid og dermed sjovere at handle med, påpeger handleren.
Dertil kommer, at en mægler de seneste to dage har haft en ordre på aktien i markedet, fremgår det fredag morgen af Den Danske Banks morgenmelding på bankens internet homepage.
- Stig Ørskov Pedersen (+45) 33 96 96 59.
(c) Reuters Limited 1997.
