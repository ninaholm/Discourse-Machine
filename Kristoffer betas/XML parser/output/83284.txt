Falck-reddere i arbejde igen - Falck.

KØBENHAVN, 2 maj (Reuter) - De 600 Falck-reddere i Københavns Amt, som strejkede torsdag, gik i arbejde igen hen under aften. I næste uge mødes reddernes organisation og Falck i Forligsinstitutionen for at genoptage forhandlingerne om en ny overenskomst, oplyser Falcks informationsdirektør Niels Petersen til Reuters Finans.
- Der er ikke noget konkret, redderne er utilfredse med, men nu har de været fremme og har markeret sig. Nu må vi så se, hvordan det forløber, når forligsmanden tager fat på forhandlingerne, men vi bliver da forhåbentligt færdige med overenskomsten, siger Niels Petersen.
Der er endnu ikke fastsat en dato for mødet mellem parterne i Forligsinstitutionen i næste uge. I den forløbne uge er overenskomst-forhandlingerne med HK&apos;erne og vægterne i Falck faldet på plads.
Strejken blandt Falcks reddere torsdag omfattede kun Københavns Amt. Resten af Falcks i alt 4.000 reddere landet over arbejdede normalt.
- Carl Johan Corneliussen (+45) 33 96 96 57.
(c) Reuters Limited 1997.
