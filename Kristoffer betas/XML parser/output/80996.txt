Skandinavisk Tobak gik frem i 1 hlv på mere røg.

KØBENHAVN, 4 marts (Reuter) - Skandinavisk Tobakskompagni Koncernen øgede i første halvår 1996/97 omsætningen med knap fem pct. til 8.195 mio. kr. fra 7.823 mio. kr. i den tilsvarende periode 1995/96. Det fremgår af en pressemeddelelse i anledning af, at halvårsregnskabet bliver fremlagt tirsdag.
Den indenlandske afsætning af fabriksfremstillede cigaretter steg 1,5 pct., mens salget af cigarvarer og røgtobak har været lavere. Eksporten af cigaretter og cigarvarer er steget, mens der har har været et mindre fald i eksporten af røgtobak.
Koncernen kom ud af første halvår, der løb frem til 31. december 1996 med et overskud før skat på 636,1 mio. kr. mod 575,5 mio. kr. året før.
- Samtlige datterselskaber har i halvået haft tilfredsstillende resultater, skriver Skandinavisk Tobak.
Indtjeningen af den primære drift er steget ca. 13 pct., mens de finansielle indtægter er faldet en anelse i forhold til første halvår 1995/96.
Skandinavisk Tobakskompagni købte lige inden jul den hollandske cigarvaregruppe Henri Wintermans. Nyerhvervelsen indgår ikke i konsolideringen i regnskabet for første halvår, men den vil blive indregnet fra januar 1997.
Bestyrelsen opjusterer i regnskabet for første halvår forventningerne til hele året til et lidt højere resultat end sidste år, hvor koncernen kom ud med overskud før skat på 1.112 mio. kr.
C. W. Obel ejer 35 pct. af Skandinavisk Holding, der ejer 64,3 pct. af Skandinavisk Tobakskompagni.
- Eva Elgaard Pedersen (+45) 33 96 96 57.
(c) Reuters Limited 1997.
