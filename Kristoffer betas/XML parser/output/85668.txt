SHB ser nu lysere på den danske betalingsbalance.

KØBENHAVN, 11 juli (Reuter) - Økonomerne hos Svenska Handelsbanken (SHB) ser nu markant lysere på udsigten for den danske betalingsbalance i år og næste år, fremgår det af en ny analyse af dansk økonomi.
- Alt i alt er hovedindtrykket en økonomi med stabil vækst og forbedrede balanceposter. Det er usædvanligt for den danske økonomi, hvor forbedringer af en balancepost normalt betyder forværring af en anden, skriver økonomerne fra Svenska Handelsbanken i sin analyse.
Den svenske storbank venter nu et plus på betalingsbalancen på 10 mia. kr. i år. I den forrige prognose fra banken var skønnet et rundt nul. Næste år ventes der også et overskud på 10 mia. kr., mens den tidligere forventning var minus fem mia. kr.
- De forbedrede udsigter for eksporten får os til at at hæve skønnet for betalingsbalancen, hedder det i analysen, der konstaterer, at dansk økonomi er på vej ind i det fjerde år med stærk vækst, og i modsætning til midten af 1980&apos;erne er væksten denne gang velafbalanceret.
Økonomerne peger på stigende privatforbrug som den største risiko for dansk økonomi.
- De seneste tal for detailsalg og forbrugertillid peger på en ny acceleration i det private forbrug, hedder det i analysen, der forudser et vækst i det private forbrug på 3,8 pct. i år og 3,0 pct. næste år.
Til gengæld er der i analysen tro på, at den værste inflationsfare er forbi i denne omgang. Skønnet for prisudviklingen i år er sænket til 2,1 pct. fra 2,5 pct., mens tallet for næste år er sænket til 2,5 pct. fra 2,8 pct.
- Ole Mikkelsen (+45) 33 96 96 54.
(c) Reuters Limited 1997.
