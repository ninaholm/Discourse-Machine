Tele DK overvejer mobildeltagelse i Portugal - dir.

KØBENHAVN, 4 august (Reuter) - Tele Danmark afgør i denne uge, om selskabet vil forsøge at blive partner i et mobiltelefoni-konsortium i Portugal.
- Vi overvejer, om vi synes, det er det rigtige, og om vi har ressourcerne til at gå ind i det. Hvorvidt vi vil forsøge at komme med i konsortiet afgøres i denne uge, siger Torben V. Holm, der er projektdirektør i Tele Danmark, til Reuters Finans mandag.
Det forløbige rent portugisiske konsortium er dannet med henblik på at byde på Portugals tredje licens til at drive mobiltelefoni.
Konsortiet består af Sonae Industria, EDP-Electricidade de Portugal og telekommunikationsselskabet Maxitel.
Det har hele tiden været planen, at konsortiet skal have en international aktør med, som skal sidde med en 10-20 pct. andel.
Tidligere har konsortiet oplyst, at der forhandles med otte udenlandske selskaber. Udover Tele Danmark har France Telecom været nævnt.
Muligheden for at byde på mobillicensen bliver formelt åbnet midt i september og overfor Reuters er det tidligere blevet oplyst, at det rent portugiske konsortium endnu er ene om at have vist sin interesse.
- Carl Johan Corneliussen (+45) 33 96 96 58.
(c) Reuters Limited 1997.
