Presserunde - Erhverv mandag 24 marts.

Reuters står ikke inde for avisartiklernes nøjagtighed 1) Trods et livstruende milliardtab på bygning af store kemikalietankskibe, håber Danyards ledelse at kunne fortsætte ad den vej. Værftet forbereder således bud på mindst to af den slags skibe. Dollarkursen er steget til fordel for værftet, men inden der kan bydes på de to nye ordrer, skal aftalen om overdragelse af 48 pct. af aktiekapitalen i værftet til den malaysiske finansmand Amin Shah være på plads. (Berlingske Erhverv side 1)
2) Medie-gruppen Egmont omsatte i 1996 for 6,4 mia. kr., eller 4,6 pct. mere end i 1995. Overskuddet steg til gengæld kun med 1,6 pct. til 376 mio. kr. Det er først og fremmest magasinerne, Egmont tjener penge på, mens der fortsat er problemer med at tjene penge på de elektroniske medier. Omsætningen for de elektroniske medier steg dog med hele 11 pct. (Berlingske Erhverv side 3)
3) Novo Nordisk skal i dag internt diskutere sin fremtid i medicinalproducenternes organisation MEFA. Også Lundbeck er utilfreds med sit medlemskab. Begge medicinproducenter har måtte erkende, at der blandt andet på området prisregulering er gennemført to love fra regeringens side, som begge virksomheder er utilfredse med. (Børsen side 1 og 4)
4) Den nuværende type dagligvarehandel vil i takt med internettets udbredelse opleve en større konkurrence. Børsen har foretaget en undersøgelse, som viser, at internettet vil føre en ny bølge af butiksdød med sig. (Børsen side 1, 6 og 7)
5) Trævirksomheden Junckers er et nemt offer for virksomhed, hvis de nuværende storaktionærer Codan og Tryg Baltica ikke er villige til at skyde minimum 200 mio. kr. i selskabet, der i 1996 fremlagde et resultat med et minus på 153 mio. kr. Ledelsen fastholder, ar indtjeningen i 1998 atter vil være god. (Børsen side 6).
(c) Reuters Limited 1997.
