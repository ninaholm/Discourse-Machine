FYRINGER VED PHØNIX-KØB IKKE FORDELT - SUPERFOS.

KØBENHAVN, 26 februar (Reuter) - Superfos har endnu ikke bestemt, i hvilken organisation den bebudede reduktionen af medarbejderstaben skal finde sted, hvis overtagelsen af Phønix Contractors lykkes. Det siger informationschef i Superfos Gerhard Dall til Reuters Finans.
Adspurgt om nedskæringerne lige så godt kan finde sted indenfor Superfos Constructions egne rækker som i Phønix siger Gerhard Dall:
- Ja. Vi har jo skrevet, at nedskæringerne vil ske i en samlet Superfos/Phønix-organisation.
Han tilføjer, at der ikke er lagt nogen plan for, at det udelukkende skal være Phønix-folk, der må bøde for virkningerne af sammenlægningen.
- På ingen måde (har Superfos lagt planer for ensidige medarbejderreduktioner i Phønix, red.). Det vil ske i det fælles, slår Gerhard Dall fast.
Superfos har ved fremlæggelse af det andet og højere købstilbud på Phønix oplyst, at det er Superfos&apos; hensigt at placere flest mulige danske asfaltaktiviteter i Phønix&apos; nuværende hovedkvarter i Vejen.
Superfos forventer dog, at en overtagelse af Phønix over en periode på 12 til 18 måneder vil frigøre ca. 120 personer. Reduktionen af medarbejderantallet forventes i overvejende grad at kunne ske ved naturlig afgang og frivillige aftaler.
Denne udmelding har dog langt fra udryddet den skepsis, som mange Phønix-ansatte og flere Vejen-borgere har over for Superfos&apos; hensigter. De foretrækker den anden bejler Rieber &amp; Søn, der efter eget udsagn vil bevare Vejen-virksomheden som et selvstændigt selskab uden planer om at reducere antallet af medarbejdere.
Gerhard Dall mener dog, at Superfos er den af de to bejlere, der har meldt mest klart ud omkring den fremtidige beskæftigelsessituation i Phønix.
- Vi synes jo selv, at vi har meldt meget klart ud i vores købstilbud og vel nok mere klart end nogen anden. Desuden har Superfos jo den overordnede politik for alle vores aktivitetsområder, at når vi køber virksomheder, så er det med hensigt på at skabe yderligere vækst. Det er det, vi har stået for i de forskellige brancher, hvor vi er aktive, siger Gerhard Dall.
Han tilføjer, at en sådan politik kan føre til nye arbejdspladser i et eventuelt nyt Superfos Construction/Phønix.
Superfos har budt 808 mio. kr. for Phønix, mens Rieber &amp; Søns seneste bud ligger 12 mio. kr. højere. Fristen for de to købstilbud udløber samtidig den 7. marts kl. 16.00.
Superfos fremlægger årsregnskab torsdag og holder i den anledning pressemøde kl. 15.00.
- Søren Linding Jakobsen (+45) 33 96 96 53.
(c) Reuters Limited 1997.
