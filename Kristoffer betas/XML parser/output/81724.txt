Lykketoft forsvarer Tele Danmark-lobbyisme.

KØBENHAVN, 18 marts (Reuter) - Finansminister Mogens Lykketoft forsvarer, at Tele Danmark udøver lobbyisme overfor politikerne på Christiansborg.
- Det må være naturligt, at (helt eller delvist statsejede selskaber, red.) kan afgive høringssvar til Folketingets udvalg i forbindelse med en ny lovgivning, skriver finansministeren i et svar til Fremskridtspartiets leder, Kim Behnke.
Behnke stillede i sidste uge et kritisk spørgsmål til, at Tele Danmark de seneste uger har forsøgt at påvirke politikerne gennem breve og personlige kontakter.
På den måde prøvede Tele Danmark at få ændret det forslag til en ny telelov, som politikerne forhandler om i disse uger.
Den fremgangsmåde finder Kim Behnke kritisabel.
- Finder ministeren det acceptabelt, at der for en række helt eller delvist statsejede aktieselskaber påberåbes &quot;arm&apos;s length&quot; i forholdet til, at politikerne ikke skal blande sig i den daglige drift af selskaberne, men hvor selskaberne udøver lobbyisme over for politikerne, skrev han i sit spørgsmål.
Fremskridtslederen sagde, at det skaber forvirring på Christiansborg, at politikerne ikke ved, om det er et privat selskab eller en minister de forhandler med, når de sidder overfor Tele Danmarks repræsentanter.
Han mener, at Tele Danmarks lobbyisme har skabt &quot;en helt ny parlamentarisk&quot; situation.
Fremskridtspartiet foreslog for fire uger siden, at staten sælger sine 51 pct. af aktierne i Tele Danmark. Forslaget vandt støtte fra Dansk Folkeparti, Venstre og de konservative, oplyste Kim Behnke.
- Men V og K er bundet af teleforliget (med regeringen red.) og derfor kunne de ikke stemme for, sagde Kim Behnke.
Tele Danmarks adm. direktør, Hans Würtzen forsvarede - ikke overraskende - Tele Danmarks lobbysime. Han henviste til, at det er i aktionærernes interesse, at selskabets ledelse har henvendt sig til politikerne.
- Morten Bonde Pedersen (+45) 33 96 96 51.
(c) Reuters Limited 1997.
