Ufuldkomne overtagelses-regler ændres - Jelved.

KØBENHAVN, 13 marts (Reuter) - Reglerne for virksomhedsovertagelser er på vej til at blive ændret, oplyser økonomiminister Marianne Jelved i et svar til Folketingets Erhvervsudvalg torsdag.
- Fondsrådet (der er med til at administrere de gældende regler, red.) påregner snarest en revision af rådets bekendtgørelser, herunder bekendtgørelsen om tilbudspligt, på baggrund af de indhøstede erfaringer, skriver økonomiministeren.
Hun henviser til den aktuelle kamp om at overtage asfalt-og entreprenørvirksomheden Phønix Contractors, og skriver, at forløbet omkring Phønix &quot;naturligt vil indgå&quot; i ændringerne.
I dag er reglerne for virksomhedsovertagelser indeholdt i lov om værdipapirhandel. Fondsrådet har desuden i foråret 1996 udstedt en bekendtgørelse om aktionærers tilbudspligt. Det er denne bekendtgørelse, rådet nu vil ændre, fremgår det af svaret.
I sit svar til Erhvervsudvalget sammenligner Marianne Jelved overtagelsesreglerne i Danmark, Sverige og England.
Hun skriver, at de engelske regler bl.a. berører ledelsesforpligtelser i både det selskab, der giver købstilbuddet, og det selskab, der modtager tilbuddet.
Desuden rører de engelske regler ved situationen, hvor et selskab modtager flere konkurrerende tilbud.
I Phønix-sagen har netop de mange tilbud skabt en dramatik, som virksomhedens bestyrelse gerne var foruden.
Marianne Jelved antyder da også, at hun mener, de danske regler er ufuldkomne sammenlignet med de engelske.
- Set i forhold til de danske regler, der aktuelt i Phønix-sagen har vist sig at kunne have behov for også at indeholde anvisninger med hensyn til ledelsens beføjelser i en overtagelsessituation og konkurrerende tilbud, er der således i de engelske regler taget mere udtrykkelig stilling til blandt andet spørgsmålene om ledelsesbeføjelser og konkurrerende tilbud, skriver hun.
Ministeren tilføjer, at den engelske regulering er &quot;den mest specificerede indenfor Den Europæiske Union&quot;.
- Dette skal navnlig ses i sammenhæng med, at ejerskifte ved overtagelse af aktiemajoritet i et børsnoteret selskab er en almindelig ejerskifteform (i England, red.), mens fusionsmodellen - der er mere anvendt i Danmark - ikke anvendes i særlig grad.
De svenske regler bygger i hovedtræk på det engelske fundament. Med de er ikke nær så specificerede, skriver økonomiministeren.
Kampen om Phønix er den første større sag herhjemme, hvor en virksomhed offentligt har tilbudt alle aktionærer på en gang at købe aktierne til en fastsat kurs.
Og Olav Daviknes, der er adm. direktør i norske Rieber &amp; Søn, siger, at koncern-ledelsen var meget i tvivl om, hvorvidt den skulle vælge overtagelses-modellen. Men virksomhedens finansielle rådgiver, Alfred Berg i København, rådede nordmændene til at kaste handsken i offentlighedens påsyn.
Siden har både Superfos, Marius Pedersen og senest Icopal samlet handsken op.
- Morten Bonde Pedersen (+45) 33 96 96 51.
(c) Reuters Limited 1997.
