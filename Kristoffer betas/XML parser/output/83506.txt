Amagerbanken anbefaler salg af Radiometer.

KØBENHAVN, 9 maj (Reuter) - I Amagerbankens maj udgave af Fonds-og Valutainformation anbefaler banken, at man sælger sine aktier i Radiometer og i stedet køber FLS Industries, hvor pengene vil være mere aktive.
- Radiometeraktien kan godt holde sig i det leje den er på nu, men pengene er mere aktive i andre aktier, fordi markedet generelt går op. Ud fra det nuværende niveau anbefaler vi, at man går over i FLS. Man skal se en partner eller nye produkter, der giver en bedre indtjening, før Radiometer igen er interessant, siger en handler i Amagerbanken om anbefalingen.
Banken ser forsikringssektoren som neutral i øjeblikket, men anbefaler køb af Tryg-Baltica på lang sigt.
Blandt rederierne ligger der stadig en købsanbefaling på DFDS og samtidig er risikovurderingen af selskabet ændret fra høj til middel. Grunden til anbefalingen er selskabets eksponering til søtransport imellem England og Europa, hvor banken venter et højere aktivitetsniveau i 1997.
Tilsidst er anbefalingen for Incentive ændret fra køb til hold, men stadig med risikovurdering på middel.
- Carl Johan Corneliussen (+45) 33 96 96 57.
(c) Reuters Limited 1997.
