HØJERE UDBYTTE TEGN PÅ STABIL ØKONOMI - JYSKE.

KØBENHAVN, 20 februar (Reuter) - Ledelsen i Jyske Bank vil indstille til generalforsamlingen, at udbyttet hæves til 10 kr. pr. aktie i 1996 mod otte kr. i 1995. Det er et signal om, at banken både indtjeningsmæssigt-og kapitalmæssigt nu er så godt rustet til fremtiden, at det er forsvarligt at øge udbyttebetalingen, fremgår det af en pressemeddelelse fra banken i forbindelse med offentliggørelsen af 1996 regnskabet.
- I Jyske Bank lægger vi vægt på, at udbyttepolitikken er stabil og på et niveau, som også kan opretholdes under mindre gunstige konjunkturforhold. Vi erkender, at udbyttepolitikken er konservativ, men vi tror, at langt hovedparten af vores aktionærer foretrækker stabilitet, skriver ledelsen.
Jyske Bank kom ud af regnskabsåret 1996 med et bundlinieresultat på 645 mio. kr. mod 725 mio. kr. Banken vil bruge de 90 mio. kr. af overskuddet til udbyttebetaling.
- Jørn Nurkka (+45) 33 96 96 55.
(c) Reuters Limited 1997.
