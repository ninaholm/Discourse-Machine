STOR VÆKST I CARNEGIE WORLDWIDE I 3 KVT - REGNSKAB.

KØBENHAVN, 30 oktober (Reuter) - Investeringsforeningen Carnegie Worldwide noterer stor vækst i sine medlemmers formuer som følge af gode afkast og nye indskud. Den fælles formue er mere end tredoblet. Det fremgår af regnskabet for tredie kvartal.
- Foreningens formue udgjorde ved udgangen af september 1996 516 mio. kr. mod 162 mio. kr. året før, skriver Carnegie Worldwide.
I tredie kvartal havde foreningen et afkast på 2,7 pct. mod en stigning i verdensindekset på 0,8 pct. og i europaindekset på 3,1 pct.
Carnegie Worldwide har indenfor det seneste år klaret sig som gennemsnittet af foreninger med globale aktier med et positivt afkast på 19,0 pct., mens verdensindekset er steget med 19,1 pct.
På tre og fem års sigt ligger Carnegie Worldwide derimod helt i top.
Carnegie Worldwide vil tilstræbe at være undervægtet i amerikanske aktier, mens foreningen fortsat ønsker at være overvægtet i det fjernøstlige område. Europa vil ligeledes være overvægtet, men vægtene vil dog blive reduceret gradvist, fremgår det af regnskabsmeddelelsen.
Carnegie Worldwide agter desuden at investere i Østeuropa. (/slj).
(c) Reuters Limited 1996.
