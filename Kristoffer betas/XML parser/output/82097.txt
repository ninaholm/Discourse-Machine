Presserunde - Finans/Økonomi onsdag 26 marts.

Reuters står ikke inde for avisartiklernes nøjagtighed 1) Verdensøkonomien rider på en ny vækstbølge, der drives frem af privatiseringer, liberaliseringer og ny teknologi. Danske økonomer tvivler dog på, om Danmark er gearet til fuldt at udnytte den økonomiske højvækst på op mod fire pct. omkring os. Der mangler stadig et privat samspil omkring indførelsen af den altafgørende ny teknologi, som er forudsætning for vækstudnyttelse. (Børsen side 1, 8 og 9)
2) Eksporten er igen på vej op efter at have stået i stampe i næsten hele 1996. Denne gang er det ikke alene Østeuropa, men også en række vigtige nærmarkeder som Storbritannien, Norge og Sverige, der trækker eksporten opad, mens Tyskland, der er det absolut største eksportmarked, fortsat ligger fladt. Det viser tal fra Danmarks Statistik. Alene eksporten til Storbritannien steg med 38 pct. i december, og den samlede eksporten til Storbritannien i 1996 blev på 25 mia. kr. eller 14,5 pct. op. (Børsen side 10)
3) Ufaglærte bliver de helt store tabere på fremtidens arbejdsmarked. Det mener regionschef for Arbejdsformidlingen i Ringkøbing Amt, Preben Buchholt. Eksempelvis vil der ved årtusindeskiftet være under 6.000 af de traditionelle beklædnings-og tekstilarbejderjob tilbage, viser prognosen. (Børsen side 10)
4) Handicappede eller folk med nedsat arbejdsevne klarer sig overraskende godt på det danske arbejdsmarked. Det viser en undersøgelse foretaget af Socialforskninginstituttet. 200-300.000 på arbejdsmarkedet vurderes således enten at være handicappede eller kronisk syge. Deraf vurderes kun godt 6.000 at være ansat i såkaldte skånejob. (Jyllands-Posten side 1 og 2)
5) Den amerikanske renteforhøjelse tirsdag aften dansk tid vil ikke få den store betydning for de danske renter, vurderer flere danske banker. Derimod har den herværende ØMU-uro en langt større indflydelse, især i den korte ende. Chefanalytiker i Unibank, Jakob Vejlø, mener dog, at en markant styrket dollar vil kunne presse det tyske renteniveau og dermed og også det danske i vejret. (Berlingske Erhverv side 2)
6) C&amp;C Bankieraktieselskabs konkurs kommer til at koste aktionærerne minimum 25 mio. kr., vurderer kurator. Selskabets direktør er anklaget for moms-og skattesvig. (Berlingske Erhverv side 8)
7) Sidste år var det de ellers så udskældte mellemstore banker, der var bedst til at tjene penge, viser Finanstilsynets årlige nøgletalsopgørelse. De havde sidste år en væsentlig bedre basisindtjening, men også en bedre ordinær indtjening. (Børsen side 17).
(c) Reuters Limited 1997.
