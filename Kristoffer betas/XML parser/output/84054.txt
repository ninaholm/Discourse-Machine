Danyards produktivitet 20 pct op før nye ordrer.

KØBENHAVN, 27 maj (Reuter) - Danyard mangler fortsat at forbedre sin produktivitet med 20 pct. for, at det J. Lauritzen-ejede skibsværft kan producere kemikalietankskibe, der kan konkurrere på verdensmarkedet, skriver værftets direktør, Torben Mejnertsen i en leder i seneste nummer af Danyard Extra.
- Som konkurrencesituationen på det internationale marked ser ud i dag, skal vi hente omkring 20 pct. yderligere. Ellers er det ikke til at vinde nye ordrer, og vi kan ikke bygge skibene med overskud, skriver Torben Mejnertsen.
Det er en betingelse for nye ordrer til Danyard, at det kan producere med overskud. Derfor opfordrer værftets førstemand sine medarbejdere til at stå sammen om at forbedre produktiviteten med de sidste 20 pct.
- Der er ikke lige meget at hente i alle områder, men vi ved bedre end nogen andre, hvor bedre planlægning, stærkere samarbejde og koordinering på tværs af organisationen og mindre splid kan give betydelige gevinster, skriver Torben Mejnertsen.
Han gør tillige opmærksom på, at produktiviteten over en serie på de foreløbig første tre kemikalietankskibe af syv til Stolt-Nielsen er forbedret med ca. 40 pct.
- Søren Linding Jakobsen (+45) 33 96 96 53.
(c) Reuters Limited 1997.
