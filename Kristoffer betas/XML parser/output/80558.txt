DANSK SUPERMARKED FIK LIDT LAVERE NETTORES I 95/96.

KØBENHAVN, 21 februar (Reuter) - Dansk Supermarked Gruppen kom ud af regnskabsåret 1995/96 med et lidt lavere resultat efter skat end i 1994/95. Det fremgår af en meddelelse fra Dansk Supermarked Gruppen, der omfatter søsterselskaberne Bilka, Føtex og Netto-butikkerne.
- Gruppens resultat for 1995/96 før skat er realiseret på samme niveau som for 1994/95. Dog er resultatet efter skat realiseret på et lavere niveau end det foregående år, skriver Dansk Supermarked.
Bilka Lavprisvarehus koncern fik et overskud på 152,7 mio. kr. mod 231,1 mio. i 1994/95.
Føtex A/S opnåede et resultat efter skat på 85,1 mio. kr. mod 83,4 mio. kr. i 1994/95.
I Netto I/S blev det til en fremgang i resultat efter skat på 15,7 mio. kr. til 108,0 mio. kr. Selskabets overskud er udloddet til interessenterne i Netto Marked A/S og Dansk Supermarked A/S.
Sidsnævnte fik i 1995/96 et overskud efter skat på 161,6 mio. kr. mod 146,8 mio. kr. i 1994/95, mens koncernregnskabet for Dansk Supermarked A/S udviser et overskud på 223,3 mio. kr.
Hele Gruppen, der er delvist ejet af A.P.Møller, forventer i 1996/97 et resultat på samme niveau som i 1995/96. Føtex forventer i perioden at udvide antallet af varehuse med tre til 53. Netto forventer, at yderligere 20 gul-sorte butikker vil pryde gadebilledet i 1996/97.
- Eva Elgaard Pedersen (+45) 33 96 96 57.
(c) Reuters Limited 1997.
