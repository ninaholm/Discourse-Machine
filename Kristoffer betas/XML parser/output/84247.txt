Nye Sophus B får værdi ca 5 mia kr - Kleinwort B.

KØBENHAVN, 30 maj (Reuter) - Det nye Sophus Berendsen vil efter udskillelse af langt størstedelen af den store beholdning af Rentokil-aktier få en værdi på godt fem mia. kr. Det vurderer aktieanalytiker, Tage Fabrin-Brasted fra den tysk-ejede investeringsbank, Kleinwort Benson.
- Vi sætter Sophus Berendsens ikke-Rentokil aktiviteter til 2,75 mia. kr., medregnet en nettogæld på ca. en mia. kr. Hertil kommer posten af Rentokil-aktier, hvilket bringer den samlede værdi over fem mia. kr., siger Tage Fabrin-Brasted fra London.
Sophus Berendsen meddelte sent torsdag, at selskabet skal splittes op i to børsnoterede enheder, hvor det ene, kaldet Ratin, udelukkende skal være holding-selskab for 90 pct. af selskabets nuværende aktiepost i Rentokil på 35,8 pct.
De resterende 10 pct. skal blive liggende i det nye Sophus Berendsen, der således fortsat vil være stærkt afhængig af Rentokil-aktier.
- Aktieposten kommer til at udgøre op mod halvdelen af selskabets værdi, og det nye Sophus Berendsen vil fortsat være stærkt afhængig af Rentokil-aktier, siger Tage Fabrin-Brasted.
Han henviser til, at aktieposten til en værdi af ca. 2,5 mia. kr. luner godt på balancen og vil især kunne bruges som sikkerhedsstillelse for selskabets kreditorer.
- Det nye selskab overtager al gæld, og det er rart at have en ekstra værdi med som buffer over for kreditorerne, siger Tage Fabrin-Brasted.
Udbytte fra aktieposten vil tilmed udgøre en betragtelig modvægt til renteomkostningerne på milliardgælden, tilføjer Kleinwort Benson-analytikeren.
Konstruktionen indikerer imidlertid også, at det nye Sophus Berendsen ikke går linen helt ud i sine bestræbelser på at træde ud af Rentokils skygge, lyder det fra London-banken.
- Det mest optimale ville være, når man ser bort fra skattehensyn og lignende, at Rentokil-aktierne blev givet direkte til aktionærerne. Men Sophus Berendsen er bundet af sin erklæring til Rentokil-aktionærerne om at beholde aktierne i fem år, siger Tage Fabrin-Brasted, der ser selskabsopdelingen som en slags overgangsordning.
Han tilføjer, at en medvirkende grund til at det nye Sophus Berendsen beholder 10 pct. af Rentokil-aktierne kan være, at posten skal være med til at fastholde selskabets status som KFX-aktie gennem en større markedsværdi.
Tage Fabrin-Brasted er ikke overrasket over tidspunktet for opsplitningen, da selskabets ledelse gennem længere tid har været trætte af kritikken af den store holding-discount på selskabets Rentokil-aktier. Discounten har gennem længere tid været en del større end værdien af Sophus Berendsens egne aktiviteter.
Desuden vurderer han, at de ikke-Rentokil-aktiviteter nu har vokset sig så store, at de udgør en gruppe, der kan stå på egne ben. Udskillelsen af Rentokil-aktierne kan ydermere betragtes som en følge-effekt af, at Sophus Berendsen efter Rentokils køb af BET sidste år ikke længere er majoritetsaktionær.
Kleinwort Benson er generelt positiv over for Sophus Berendsen-aktien, og kalkulerer med et noget bedre resultat for koncernens egne aktiviteter i 1997 efter en del udsving i de enkelte divisioners indtjening i de seneste år.
- Resultaterne kan bedre tåle at komme frem i lyset, mener Tage Fabrin-Brasted.
Sophus Berendsens aktie er fredag steget over 10 pct. til kurs 990 efter dog at have ligget højere umiddelbart efter børsåbning. Kleinwort Benson anser kurs 1.020 som den korrekte prisfastsættelse, men usikkerhed omkring beskatningen af opsplitningen kan trykke kursen.
En aktieafgift vil medføre omkostninger i størrelsesordenen 250 mio. kr., vurderer Sophus Berendsen.
- Søren Linding Jakobsen (+45) 33 96 96 53.
(c) Reuters Limited 1997.
