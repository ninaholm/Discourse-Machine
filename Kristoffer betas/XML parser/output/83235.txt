Højere aktiekurser senere i år - Codan Bank.

KØBENHAVN, 1 maj (Reuter) - Senere på året er der gode muligheder for at aktiekurserne bevæger sig opad. Men i den nærmeste fremtid ventes aktierne at bevæge sig omkring det nuværende leje, skriver Codan Bank i Information om Puljeafkast.
- Med udsigt til en gradvis forbedring af økonomien i de toneangivende europæiske lande i de kommende år ser vi gode muligheder for, at aktiekurserne igen begynder at bevæge sig opad senere i år, skriver Codan Bank, der mener, at det nuværende niveau giver mulighed for køb af aktier til fornuftige priser.
Codan Bank venter forbedringerne i danske aktier på trods af, at det isoleret set trækker fra, at der ikke er sket nogen konkurrenceforbedring ved de netop afsluttede overenskomstforhandlinger, oplyser banken.
På obligationsmarkedet venter banken, at kurserne stort set opretholdes, dog med mulighed for ændringer senere på året.
- Mod slutningen af året kan der dog ske en begrænset rentestigning i takt med forventninger om opsving i den økonomiske aktivitet, skriver Codan Bank.
- Carl Johan Corneliussen (+45) 33 96 96 57.
(c) Reuters Limited 1997.
