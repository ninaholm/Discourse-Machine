NKT investerer yderligere 200 mio kr i kabelfabrik.

KØBENHAVN, 20 marts (Reuter) - Sammen med godkendelsen af årsregnskabet for 1996 har bestyrelsen i NKT Holding besluttet, at investerer yderligere ca. 200 mio. kr. i røraktiviteterne i den netop igangsatte rør-og søkabelfabrik i Kalundborg. Det fremgår torsdag af årsregnskabet fra NKT, som viste et resultat efter skat og minoriteter på 108 mio. kr. mod 41 mio. kr. året før.
- Hermed vil NKT indenfor de næste par år have investeret op imod 850 mio. kroner i dette nye produktionsanlæg, der er bygget med henblik på de meget store internationale søkabel-projekter og nyinvesteringer i offshore olie/gas-felter, som er påbegyndt og forestår i de kommende år, skriver selskabet i en pressemeddelelse, som er udsendt i forbindelse med årsregnskabet.
NKT Cables indgik i februar en aftale om udvikling af et højspændingskabel til NorNed-projektet, hvor kabelordren er i størrelsesordenen på 1,5-2 mia. kr.
- Samtidig er markedet for flexible rør stigende, hvorfor NKT nu udbygger denne del af fabrikken, hedder det videre.
NKT Cables fik i 1996 en omsætning på 1.165 mio. kr. og et driftsresultat på 117 mio. kr. De samme tal for 1995 er hhv 1.222 mio. kr. og 77 mio. kr.
- Jørn Nurkka (+45) 33 96 96 55.
(c) Reuters Limited 1997.
