EAC-meddelelse ingen helårsnedjustering - Fiorini.

KØBENHAVN, 26 maj (Reuter) - EAC har ikke nedjusteret resultatforventningerne til hele 1997, selv om det ikke er sandsynligt, at fremgangen i andet halvår vil kunne kompensere fuldt ud for de manglende indtægter hidtil i 1997.
Det siger ordførende adm. direktør for EAC-koncernen, Michael Fiorini, i en uddybende kommentar til mandagens børsmeddelelse fra handels-og industrikoncernen om, at halvårsregnskabet vil blive ringere end forventet.
- Forventningerne til helåret står fast, indtil vi meddeler noget andet. Der er ikke tale om en nedjustering af helårsforventningerne, siger Michael Fiorini og henviser til fondsbørsmeddelelsens ordlyd.
Her skriver EAC, at en præcisering af indvirkningen på resultatet for helåret må afvente aflæggelsen af halvårsregnskabet, men &quot;det er ikke sandsynligt, at fremgangen gennem andet halvår vil kunne kompensere fuldt ud for de manglende indtægter i de første seks måneder&quot;.
I koncernens 1996-regnskab meddelte EAC, at der kan forventes en rimelig fremgang i koncernens primære resultat. Sidste år gav det driftsoverskud på 402 mio. kr. mod 422 mio. kr. i 1995.
Den mindre gunstige udvikling i EAC&apos;s økonomiske resultat tilskrives en udeblevet forbedring af købekraften i Venezuela samt en forsinkelse af de forventede resultatforbedringer af de mange tiltag i Kina, fremgår det.
- Søren Linding Jakobsen (+45) 33 96 96 53.
(c) Reuters Limited 1997.
