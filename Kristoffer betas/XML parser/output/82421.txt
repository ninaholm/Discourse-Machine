KFX stiger kun 1 pct næste halve år - prognose.

KØBENHAVN, 8 april (Reuter) - Investorer, der sætter næsen op efter et hurtigt og stort afkast, skal holde sig fra det danske aktiemarked. Potentialet for kursstigninger er yderst begrænset.
Advarslen kommer fra en næsten enstemming analytiker-skare, der i en ny Reuters-prognose for udviklingen på det danske aktiemarked spår en stigning i KFX-indekset på kun knap en pct. over det næste halve år.
Mere præcist ventes KFX-indekset om tre måneder at ligge i 152, mens det om seks måneder ventes at ligge i 153. Det skal sammenlignes med et KFX-indeks på 152,11 tirsdag eftermiddag kl. 14.30 og en slutværdi for KFX-indekset på 151,10 mandag.
De 13 deltagende analytikere får først øje på kursstigninger, når de kigger et helt år frem. Om 12 måneder ventes KFX-indekset således at ligge i 158, når der tages et gennemsnit af analytikernes skøn. Det svarer til en stigning på knap 4 pct.
Udsigterne for Totalindekset, der mandag sluttede i 524,88, er kun lidt lysere. Om tre måneder ventes indekset at være steget to pct. til 534, mens det om seks måneder ventes at ligge i 541, svarende til en stigning på tre pct. Totalindekset ventes om et år at være steget fem pct.
De lidt triste udsigter for de danske aktieinvestorer, stiller store krav til porteføljeplejen. Hvilke aktier, skal investorerne vælge, når markedet har indstillet barometret på lavtryk?
Flere analytikere peger her på servicesektoren som den mest perspektivrige. KFX-aktier som regnskabsaktuelle Sophus Berendsen og ISS nævnes som købsmuligheder. Samtidig fremhæves forbrugsorienterede aktier som Danisco og Carli Gry.
- Fundamentalt er det nuværende niveau passende, set i forhold til virksomhedernes indtjening og konjunktursituation. I de kommende måneder er der en stor sandsynlighed for, at vi får sivende kurser. Det vil være de forbrugsorienterede aktier, der klarer sig bedst, vurderer Amtssparekassen Fyn i en kommentar til KFX-prognosen.
Andre markedsdeltagere peger på industri - og transportaktier, når favoritsektorerne skal udpeges.
Derimod er ingen af analytikerne begejstrede for udsigterne for bankerne og forsikringsselskaberne, ligesom investeringssektoren får en pil nedad i overensstemmelse med de triste markedsudsigter.
For de sidstnævnte skyldes de noget negative forventninger ikke mindst udsigten til stigende renter. De fleste af analytikerne opererer med en forventning om, at renterne vil stige i den kommende tid på baggrund af nye amerikanske renteforhøjelser. Det går ikke alene ud over aktierne indenfor den finansielle sektor, men rammer hele aktiemarkedet, vurderer analytikerne.
Direktør Lau Svenssen fra børsmæglerselskabet Fibroco er en af de mest pessimistiske, når der gælder udsigten for aktiemarkedet.
- De amerikanske renter vil blive sat markant op. Konjunkturerne vil blive påvirket negativt i USA og til dels i Europa. Samtidig må ØMU-planerne udskydes, da de forudsætter en gunstig økonomisk udvikling, lyder det scenario Fibroco arbejder med.
Lau Svenssen anbefaler på den baggrund, aktieinvestorerne at kigge sig rigtigt godt for, før de køber.
Hans opfordring lyder på, at købe solide aktier med høj kvalitet.
- Et af pejlemærkerne er blandt andet en høj egenkapitalandel, siger Lau Svenssen.
Også Spar Nord er bekymret er for den amerikanske renteudvikling. I den seneste udgave af publikationen Strategi nedjusterer banken sit skøn for KFX-indekset.
- Vi forventer fortsat et stigende dansk aktiemarked resten af året, men nedjusterer vores skøn for KFX-indekset ultimo 1997 fra 160-165 til 155-160, primært på grund af den amerikanske rentestigning, der har sendt bølger gennem de europæiske markeder, skriver Spar Nord.
Hos Midtbank er analytikerne ikke helt så bekymrede. Banken venter, at den lange rentes negative påvirkning på KFX-indekset vil aftage.
- Vi fastholder vort indeksmål på 160 på seks måneders sigt, om end kursudsvingene vil være større end tidligere antaget. Således bør risikovillige investorer købe på de aktuelle tilbagefald, mens mere forsigtige investorer bør afvente et mere stabilt markedsklima, skriver Midtbank i denne uges markedskommentar.
Nedenfor følger en tabel over de 13 banker og børsmæglerselskabers estimater.
(c) Reuters Limited 1997.
