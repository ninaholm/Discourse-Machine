Nervøst aktiemarked fortsat ned efter USA-fald.

KØBENHAVN, 19 marts (Reuter) - Som på ugens første to dage er der onsdag lagt op til faldende kurser på det danske aktiemarked, hvor KFX-indekset tirsdag faldt 0,4 pct. til 158,48. Med Dow Jones indekset 0,9 pct. ned, en USD svækket til under 1,68 DEM og stigende renter, kan markedet næsten kun gå en vej, lyder vurderingen. Og det er fortsat nedad. Samtidig vil udbyttefragang i Den Danske Bank rent teknisk trække KFX-indekset ca. 0,5 point ned.
- Nervøsitet på det amerikanske marked får os til at tage en puster. Vi skal nok se KFX-indekset ned med mindst 1/2 pct. onsdag, vurderer en aktiehandler.
25. marts betegnes som en mulig skæringsdato for det nuværende noget urolige marked. Det er dagen, hvor den amerikanske centralbank afgør om de amerikanske renter skal sættes op eller lades uændrede.
- Indtil vi får en afklaring derfra, vil den negative tone med stor sandsynlighed have overtaget, lyder det.
Onsdag kan meget vel blive en ny dag i tele-aktiernes tegn, ligesom tirsdag, hvor der var regnskaber fra de to KFX-aktier Tele Danmark og GN Store Nord. I dag drøfter forskningsminister Jytte Hilden (S) således den nye teleliberaliseringslov med en række ordførere på området.
Samtidig afgøres det, hvem der får de tre landsdækkende DCS 1800 mobiltelefonlicenser. Er det ikke nok for de tele-interesserede, afholder GN Store Nord investormøde, ligesom de i onsdagens udgave af Financial Times kan læse, at British Telecom og spanske Telefonica planlægger en strategisk alliance.
Tele Danmark, der tirsdag faldt 8 kr. til kurs 343 i København steg i New York til kurs 348 (omregnet) efter regnskabet, mens ISS faldt 6 kr. til kurs 176, på trods af, at britiske Kleinwort Benson fastholder sin købsanbefaling på ISS. Novo sluttede uændret i kurs 700.
KFX-aktier:  Kurs tirsdag    kl. 15.30     +/- Novo-Nordisk .........   700      + 4 Den Danske Bank ........ 599      - 2 Tele Danmark ........... 343     - 13 Danisco ................ 398      + 3 D/S 1912 .......... 198.000  - 2.000 D/S Svendborg ..... 284.000  - 1.000 Sophus Berendsen ...... 810      - 5 Unidanmark ............ 354      - 5 Carlsberg ............. 405      + 2 BG Bank ................ 294      - 3. KFX-aktier:  Kurs tirsdag    kl. 15.30     +/- FLS ................... 825     - 15 Københavns Lufthavne ... 715      + 5 Coloplast ............. 465   0 ISS ................... 182      + 3 Superfos ............... 760      - 5 Jyske Bank ............. 523      - 7 GN Store Nord .......... 680     - 15 Chr. Hansen ........... 835     - 10 Radiometer ............ 380     - 15 SAS Danmark ............. 72      - 1,5.
- Stig Ørskov Pedersen (+45) 33 96 96 59.
(c) Reuters Limited 1997.
