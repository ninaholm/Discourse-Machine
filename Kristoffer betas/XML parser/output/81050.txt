AP Møller sælger olieaktiviteter i Thailand.

KØBENHAVN, 5 marts (Reuter) - A.P. Møller Gruppens Maersk Oil (Thailand) Ltd. aktiviteter i Thailand er solgt til olieselskabet Rutherford-Moran Oil Corporation, bekræfter A.P. Møllers informationsafdeling overfor Reuters Finans.
Dermed har Mærsk Olie og Gas trukket sig helt ud af olieaktiviteter i den thailandske Golf.
Salget har været under forberedelse siden november 1996, men først nu er en køber endeligt på plads.
Mærsk Olie og Gas har haft en andel i olieområdet Block B8/32 på 31,67 pct. Aktiviteterne i området har været delt med tre lokale partnere med A.P. Møller som operatør.
Rutherford-Moran oplyser, at selskabet har købt A. P. Møllers andel for 28,6 mio. USD. (ca. 186 mio. kr.).
Rutherford-Moran er et uafhængigt energiselskab, der primært har aktiviteter i det sydøstlige Asien.
Mærsk Olie og Gas reducerede sine aktiviteter i Thailand tilbage i 1995 med salget af Tantawan-området til partnerne, men forblev altså som operatør i Block B8/32.
- Uffe Hansen (+45) 33 96 96 58.
(c) Reuters Limited 1997.
