Regeringen vil øge EUs bananimport med 32 pct.

KØBENHAVN, 9 juli (Reuter) - Den danske regering ønsker EU&apos;s import af bananer øget med 32 pct. Det fremgår af et notat, som fødevareminister Henrik Dam Kristensen (S) fredag sendte til Folketingets Europaudvalg.
Regeringen ønsker den nuværende importkvote på 3,1 mio. tons bananer gradvist hævet til 4,1 mio. tons, fremgår det regeringens forslag.
En øget EU-import af bananer har stor betydning for danske rederier som eksempelvis Lauritzen Reefers, der med en flåde på 50 skibe er en verdens største operatører af køleskibe.
Derudover vil en øget import sandsynligvis medføre prisfald på bananer.
Regeringen foreslår en umiddelbar forøgelse af kvoten med 353.000 tons for at tage hensyn til forbruget i de tre nytilkomne EU-medlemslande Sverige, Finland og Østrig. Derudover ønsker regeringen en kvote på 150.000 tons til import af økologiske bananer.
Regeringens udspil kommer i forlængelse af en afgørelse fra World Trade Organization (WTO), der har kendt EU&apos;s nuværende bananordning ugyldig i en afgørelse i maj. En ordning, som ikke mindst skyldes Danmarks rolle som EU-formand i 1993. Dengang var regeringen godt nok imod den nuværende ordning sammen med eksempelvis Tyskland, men stemte alligevel for ordningen, da man som &quot;formandsland havde en særlig forpligtelse til at få forslaget igennem&quot;, som den noget overraskende forklaring hed.
Nu er regeringen vendt tilbage til sin tidligere frihandelsholdning og kritiserer ordningen. I notatet til Europaudvalget hedder det således, at bananordningen i sin nuværende udformning &quot;i helt utilstrækkelig grad er orienteret mod markedet og dermed forbrugernes efterspørgsel.&quot;
Den nuværende ordning begrænser i stort omfang importen af bananer fra de mellemamerikanske lande til fordel for import af bananer fra en række tidligere afrikanske kolonistater. Det er med til at lægge en dæmper på den internationale banantransport, der ifølge en brancheanalyse fra Den Danske Bank udgør omkring 40 pct. af en samlede køleskibsfart.
Danmarks Rederiforening har på den baggrund forsøgt at lokke den danske regering i kamptrøjen for en ophævelse af ordningen. Ikke mindst forandlediget af Lauritzen Reefers, hvor divisionsdirektør Bjarne Tvilde vurderer, at en ophævelse af EU&apos;s bananordning har stor betydning.
- Uden EU&apos;s bananordning, vil der i højere grad blive importeret bananer fra Mellemamerika i stedet for som nu Afrika. Det vil øge transportafstanden til gavn for køleskibsmarkedet. Vi kender dog ikke forbrugsændringen i tilfælde af, at EU ophæver ordningen. Derfor kan der ikke sættes procenter på effekten af en ophævelse, siger Bjarne Tvilde til Reuters Finans.
En decideret ophævelse af ordningen tror regeringen dog ikke på, da EU i et vist omfang er bundet af den såkaldte Lomé-aftale med en række af de afrikanske bananproducerende lande frem til år 2000. EU har samtidig appeleret WTO&apos;s afgørelse. Her venter den danske regering dog ifølge et brev til Danmarks Rederiforening et svar i september måned i år.
Ifølge notatet fra landbrugsministeren vil en afgørelse sandsynligvis medføre, at den nuværende ordning skal laves om, eller også skal de lande, der rammes af ordningen, have kompensation.
- Stig Ørskov Pedersen (+45) 33 96 96 59.
(c) Reuters Limited 1997.
