DDB KLAR MED PRIVAT PC-BØRSHANDEL ULTIMO 96 - BLAD.

KØBENHAVN, 25 oktober (Reuter) - Den Danske Bank er klar til at tilbyde sine kunder at handle med værdipapirer via bankens homebanking-system fra begyndelsen af det nye år, fremgår det af en artikel i bladet ComputerWorld.
- Danske PC åbnes for handel med værdipapirer allerede fra årsskiftet, hedder det i artiklen.
Omkring 25.000 af bankens kunder er allerede tilmeldt homebanking-systemet, og banken venter, at over 40.000 kunder vil være tilmeldt i løbet af et år.
Landets største pengeinstitut forventer også i løbet af kort tid at kunne tilbyde hurtige lån via systemet.
- Du skal kunne slå op i avisen lørdag formiddag, falde over et tilbud, og bagefter åbne din Danske PC for at søge om et lån. Låneansøgnignen skal desuden kunne håndteres automatisk, således at du øjeblikket efter kan gå ud og handle med dit kreditkort i forvisning om, at der er penge på kontoen, siger afdelingsdirektør i Den Danske Bank Arne Løcke til ComputerWorld. (/olm).
(c) Reuters Limited 1996.
