CONTAINER-KONSOLIDERING TRUER IKKE APM - ANALYTIKER.

KØBENHAVN, 17 oktober (Reuter) - A. P. Møller Gruppens containerrederi Maersk Line står stærkt i den globale konkurrence trods en fortsat konsolidering i sektoren. Det vurderer flere analytikere, som Reuters Finans har talt med.
- Maersk Line er markedsledende, og konkurrenterne reagerer i høj grad på nye tiltag fra det danske rederi. Vi forventer dog, at indtjeningen fra containertrafikken vil være presset i de kommende år, men det er primært på baggrund af den kraftige forøgelse af kapaciteten, siger en transportanalytiker.
Konsolideringen har senest ført til forhandlingerne om et samarbejde mellem de to tyske containerrederier Hapag-Lloyd og Hamburg Sud, mens hollandske Nedlloyd og britiske P&amp;O annoncerede sammenlægningen af deres containeraktiviteter for fem uger siden.
Der er imidlertid ingen tegn på, at restruktureringen af sektoren i større enheder tager kapacitet ud af markedet og dermed skaber grundlag for bedre fragtrater.
- Det har ikke været det gængse for containerrederierne, at sammenlægninger og samarbejdsaftaler trækker kapacitet ud af markedet. De søger derimod at få et bredere dækkende net samt gennem rationaliseringer få en mere effektiv drift, siger en anden analytiker.
Han tror absolut ikke på nogen reduktion i kapaciteten, da ordrebøgerne hos containerskibsværfterne i øjeblikket er bugnende fulde. Der er aktuelt bestillinger på nye skibe i løbet af de næste tre år, svarende til 34 pct. af den samlede nuværende kapacitet, tilføjer han.
En anden aktieanalytiker tror ligefrem, at tendensen til større linierederier samt den generelle udvikling mod større containerskibe, anført af Maersk Line, direkte kan føre til en acceleration af kapacitetsudvidelsen.
- Det kan ses som et udskilningsløb, hvor rederierne for at holde indtjeningen oppe investerer i større og større skibe og dermed sænker enhedsomkostningerne per container. Men det kræver samtidig, at sektoren selv skaber en øget efterspørgsel gennem lavere priser. Det er det ikke alle, der kan holde til i det lange løb, siger han.
I den sammenhæng vurderes Maersk Line at stå utrolig stærkt. Analytikerne, som Reuters Finans har talt med, peger især på Maersk Line&apos;s generelt gode omdømme, på overholdelse af fragtplaner, på at Maersk Line var den første til at fragte mere end 6.000 containere per skib samt på rederiets globale alliance med Sea-Land Service. Alliancen er målt på containerkapacitet verdens største.
I bedømmelsen af A. P. Møllers to børsnoterede rederier D/S 1912 og D/S Svendborg er der imidlertid en anden faktor, der aktuelt spiller en langt større rolle, nemlig dollarkursen. Den amerikanske valuta er på halvanden måned blevet styrket fra et niveau på 1,48 D-mark til i underkanten af 1,54 D-mark, understreger analytikerne. (/slj).
(c) Reuters Limited 1996.
