IRAKISKE MISSILER TRÆKKER OLIEPRIS OP I LONDON.

KØBENHAVN, 11 september (Reuter) - Prisen for en tønde Brent til lastning i oktober steg prompte i London, da det blev kendt, at Irak havde affyret missiler efter to amerikanske jagerfly over det nordlige Irak.
Således er oktober-futuren steget til 23,36 dollar per tønde, hvilket er over den seneste rekord siden Golf-krigen. Sidste gang prisen på Brent nåede op i disse højder var den 11. april, men her toppede prisen i 23,30 dollar per tønde.
Oktober Brenten er nu steget med ca. 25-30 cents, siden det ved 14-tiden blev kendt, at Irak har taget til genmæle overfor USA.
Da meddelte det amerikanske militære hovedkvarter, Pentagon, at der klokken ca. 10.00 dansk tid blev affyret en eller to jord-til-luft missiler mod to F-16 jagere. Flyene blev ikke ramt.
Olieprisen ser ikke umiddelbart ud til at fortsætte yderligere op.
Oliemarkedet har holdt sig stærkt gennem de sidste to uger, efter at Saddam Hussein trængte ind i det nordlige Irak, hvilket udløste to amerikanske missilangreb i det sydlige Irak. (/Reuter).
(c) Reuters Limited 1996.
