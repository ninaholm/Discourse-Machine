Mærsk Olie fastholder høj produktion i Qatar.

KØBENHAVN, 8 august (Reuter) - A. P. Møller Gruppens Mærsk Olie og Gas har i juli fastholdt et produktionsniveau på omkring 100.000 tønder olie pr. dag. Det viser en Reuters-rundspørge til en lang række olieeksperter om olieproduktionen i OPEC-landene. Fredagens olieproduktionstal fra Det Internationale Energiagentur (IEA) viser samtidig, at olieproduktionen i Qatar i juli har fastholdt niveauet fra juni på 620.000 tønder pr. dag.
Den oprindelige målsætning for Mærsk Olie og Gas&apos; Al Shaheen felt i Qatar lød på en produktion på 75.000 tønder pr. dag. Men allerede i juli nåede produktionen et niveau lige under 100.000 tønder pr. dag.
Ifølge en udtalelse til Reuters Finans den 21. juli venter Mærsk Olie og Gas en gennemsnitsproduktion i Qatar på 75.000 tønder olie pr. dag i 1997. Selvom den oprindelige målsætning for feltet er nået, har det endnu ikke medført nogen ny prognose for produktionen, hed det samtidig.
Mærsk Olie og Gas&apos; produktion i den arabiske oliestat foregår offshore på Al Shaheen feltet og APM-selskabets andel af produktionen er 49 pct. Børsens Nyhedsmagasin skrev i oktober 1996, at der er planer om, at dele af anlægget i forbindelse med Al Shaheen feltet skal udbygges til en produktionskapacitet på 150.000 tønder olie om dagen.
Mærsk Olie og Gas er også med i slutrunden om en ny koncession på Idd al-Shargi feltet i Qatar, der ligger meget tæt på Al Shaheen feltet. På den nordlige del af Idd Al-Shargi, hvor Occidental Petroleum Corp. har koncessionen, produceres der i øjeblikket 95.000 tønder olie om dagen.
- Stig Ørskov Pedersen (+45) 33 96 96 59.
(c) Reuters Limited 1997.
