Alm Brand anbefaler RDs Flexlån 6 pct 1999.

KØBENHAVN, 4 juni (Reuter) - Realkredit Danmarks succes med flexlån til boligejere har medført et væsentligt større udbud af korte obligationer. I det marked er specielt Realkredit Danmarks inkonverterbare obligation 6 pct. 1999 attraktiv. Det vurderer Alm. Brand Børs i seneste nummer af Børsmonitor dateret den 30. maj.
- De korte inkonverterbare realkreditlån har medført en kraftig udvidelse af det korte obligationsmarked, der tidligere var domineret af meget illikvide realkreditobligationer og statsobligationer. Betragtes RDs flexlån viser Alm. Brand Børs&apos; analyse, at det vil være attraktivt at investere i RDs 6 pct. 1999 fremfor andre inkonverterbare obligationer, skriver analytikerne i Alm. Brand Børs.
Ifølge Alm. Brand opnår investor en stigning i renten på syv bp, hvis statens 6 pct. STBG I 1999 byttes ud med RDs 6 pct. 1999. Tilmed nedbringer skiftet varigheden med 0,1 år.
Også i forhold til RDs andre korte inkonverterbare obligationer vil det være en fordel at købe 6 pct. 1999, fremgår det.
- En beregning af den implicitte forwardrente mellem RDs 6 pct. 1998 og 6 pct. 1999 giver en et-årig rente på 4,5 pct. per 1. januar 1998. Da vi forventer en markant lavere et-årig rente end 4,5 pct., kan man med fordel sælge 6 pct. 1998 og købe 6 pct. 1999, skriver Alm. Brand Børs.
Realkredit Danmark forventer, at den samlede udstedelse af flexlån vil nå op på 20-30 mia. kr. ved udgangen af 1997. Udstedelsen startede i efteråret 1996.
Landets største realkreditinstitut, Nykredit, vil ifølge Økonomisk Ugebrev introducere sin udgave af flexlån i slutningen af 1997.
- Eva Elgaard Pedersen (+45) 33 96 96 57.
(c) Reuters Limited 1997.
