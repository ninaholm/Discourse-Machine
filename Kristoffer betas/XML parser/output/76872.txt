STORE MULIGHEDER FOR UNICON BETON I KINA - FLS.

KØBENHAVN, 15 oktober (Reuter) - Det FLS-ejede selskab Unicon Beton har gode muligheder for at få del i den store udbygning af den kinesiske infrastruktur, som præger landet for tiden, oplyser koncerndirektør Ib Christensen fra FLS.
Unicon deltager i et joint venture selskab, hvis formål er at producere og sælge fabriksbeton i udviklingszonen Dalian i Kina.
- Vi har faktisk først indviet fabrikken for en måned siden, men den er i produktion nu. Med det kendskab FLS koncernen har til Kina, så har vi store forventninger til joint venturet, siger Ib Christensen til Reuters Finans.
FLS koncernen har været aktiv i Kina siden begyndelsen af århundredet, og kender derigennem udviklingen af landet, specielt med henblik på infrastrukturudbygningen og cementsituationen, som er en nøglevirksomhed i relation til FLS&apos; virkeområde, oplyser koncerndirektøren.
- Godt nok er der lidt stagnation på markedet i øjeblikket, men der foregår utroligt mange ting. Fabrikken ligger placeret i et område øst for Beijing, som er i en ret voldsom vækst, siger Ib Christensen.
FLS oplyste mandag, at Unicon Beton overtager en af USA&apos;s største betonvirksomheder, American Concrete Product, og dermed fordobler sine aktiviteter i USA. I den forbindelse sagde Ib Christensen til Reuters, at det ikke nødvendigvis er den sidste akkvisition for Unicon Beton. (/jnu).
(c) Reuters Limited 1996.
