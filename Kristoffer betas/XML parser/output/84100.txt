Aros anbefaler køb af Satair op til kurs 170.

KØBENHAVN, 27 maj (Reuter) - Aros Securities anbefaler efter en gennemgang af Satair, der går på børsen i begyndelsen af juni, sine kunder at deltage i tegningen op til kurs 170.
- Vi anbefaler Satair op til kurs 160-170 svarende til en rabat til det danske marked på ca. 25 pct. Rabatten er motiveret i den forretningsmæssige risiko (frafald af større kunder og agenturer), og den forventede lave likviditet i aktien, skriver Aros Securities.
Aros vurderer, at luftfartsmarkedet præges af, at luftfartsselskaberne i søgen mod omkostningsminimering vil foretage større outsourcing inden for flyreservedelsområdet.
- Heri ligger et betydeligt potentiale for Satair, der har kritisk masse til at kunne blive udvalgt som en af luftfartsselskabernes hoveddistributører. Vi forventer, at luftfartsselskabernes fokus mod færre, men større leverandører/distributører, vil medføre en konsolidering inden for markedet for flyreservedelsdistribution, skriver Aros Securities.
Satairs hovedbeskæftigelse er distribution og salg af flyreservedele til civile luftfartsselskaber.
Satairs hovedkonkurrenter er amerikanske og engelske. Aros vurderer, at en værdiansættelse på niveau med de amerikanske konkurrenter giver et kurstarget på 180.
Aros forventer et ordinært resultat før skat på 40 mio. kr. i regnskabsåret 1996/97, faldende til 35 mio. kr. i 1997/98 og stigende til 60 mio. kr. 1998/99.
Aros Securities er lead mangager, mens Amagerbanken er co-manager i forbindelse med salget af 622.200 stk. aktier af 20 kr. Det svarer til ca. 31 pct. af selskabets aktiekapital.
Udbuddet af aktierne begynder onsdag den 28. maj.
- Carl Johan Corneliussen (+45) 33 96 96 57.
(c) Reuters Limited 1997.
