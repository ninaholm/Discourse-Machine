Flertal i Folketinget for at hæve aktieloftet.

KØBENHAVN, 6 august (Reuter) - Regeringen kan i Folketinget regne med flertal for at hæve pensionskassernes aktieloft til 50 pct. fra de nuværende 35 og 40 pct., om den skulle ønske det. Både SF og Enhedslisten vil støtte regeringen, hvis den skulle beslutte sig for et konkret forslag, og dermed vil der kunne stå 95 mandater bag - og dermed flertal.
Et lovforslag kan komme, eventuelt efter at regeringen har indgået aftale i et nyt udvalg &quot;om den finansielle sektor efter år 2000&quot; med branchen, herunder pensionkasserne, LD, ATP og Finansrådet.
SF&apos;s ordfører Aage Frandsen og Enhedslistens Frank Aaen siger til Reuters Finans onsdag, at begge partier ønsker helt af fjerne aktieloftet, der siger, at ATP og LD på intet tidspunkt må bruge mere end 35 pct. af deres samlede kapital til aktieinvesteringer, og 40 pct. for pensionskasserne.
Derimod ønsker SF ikke umiddelbart at støtte et eventuelt forslag fra regeringen om realrenteafgift på pensionskassernes aktiegevinster. Aage Frandsen siger, at en sådan afgift kan hæmme fremskaffelsen af risikovillig kapital til danske virksomheder og dermed skabelsen af danske arbejdspladser.
- Aktieinvesteringer er en god ide for pensionkasserne, og jeg er bange for, at virksomhederne ikke får den kapital, de skal have, hvis Folketinget indfører realrenteafgift på aktier. Så det vil SF ikke støtte umiddelbart, siger han.
Derimod finder Aage Frandsen, at aktieloftet helt skal fjernes.
- Det er kunstigt med det loft. SF er overbevist om, at pensionskasserne fortsat vil opføre sig fornuftigt med deres investeringer. Man løber en større risiko ved aktier, men det er jeg sikker på, at pensionskasserne fortsat kan tackle fornuftigt, siger han.
Enhedslisten ønsker også helt at fjerne aktieloftet, men i modsætning til SF ønsker Enhedslisten pensionskassernes aktiegevinster belagt med realrenteafgift, oplyser ordføreren Frank Aaen:
- Vi ønsker ikke alene realrenteafgift på aktier, men også at fjerne den skattemæssige forskelsbehandling af pensionskassernes kapital, afhængig af om den stammer fra før 1983, siger han.
- Erik Matzen (+45) 33 96 96 51.
(c) Reuters Limited 1997.
