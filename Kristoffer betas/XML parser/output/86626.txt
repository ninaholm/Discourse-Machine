Danskernes gæld til kommuner falder fortsat - blad.

KØBENHAVN, 13 august (Reuter) - I 1994 begyndte danskernes samlede gæld til kommunerne at dale efter mange års konstant stigning, og den tendes fortsætter viser en ny opgørelse fra Kommunernes Landsforening, som er omtalt i nyhedsmagasinet Danske Kommuner.
Ved udgangen af 1996 lød danskernes samlede gæld til kommunekasserne på 14,3 mia. kr. svarende til et fald på næsten en mia. kr. i forhold til året før.
Det er specielt skattegælden som danskerne har fået nedbragt, og hele 86 pct. af den samlede tilbagebetaling er sket inden for den personlige skat.
Ved udgangen af 1996 skyldte danskerne 6,4 mia. kr. i personlig kommuneskat.
Den næststørste post på gældsregnskabet er underholdningsbidrag, og her skylder fraskilte ca. 3,4 mia. kr. i bidrag til børn og tidligere ægtefæller.
Moderne edb har været kraftigt medvirkende til faldet i danskernes gæld til de offentlige kasser, siger formanden for pantefogederne i Danmark til magasinet.
- Moderne systemer betyder, at vi på inkassokontorerne kan klare rutineopgaverne på kortere tid. På den måde får vi frigjort tid til de mere indviklede og væsentlige sager, siger han.
Han skønner endvidere, at det gebyr på op til 200 kr. pr. rykker, som kommunerne fik mulighed for at indføre først i 90&apos;erne, også har haft en betydning.
- Jørn Nurkka (+45) 33 96 96 55.
(c) Reuters Limited 1997.
