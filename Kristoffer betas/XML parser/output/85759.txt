Carlsberg ser pæn vækst i Italien - underdir.

KØBENHAVN, 15 juli (Reuter) - Carlsbergs overtagelse af en bestemmende ejerandel i det italienske bryggeri, Industrie Poretti S.p.A, skal ses i lyset af, at Carlsberg ser et pænt vækstpotentiale på det italienske øl-marked. Det siger underdirektør i Carlsberg, Finn Jakobsen, til Reuters Finans tirsdag.
- Det italienske marked er meget interessant. Italien er et stort land i Europa, hvor der sælges en hel del øl. Samtidig vurderer vi, at der er gode udsigter for en pæn vækst på markedet, siger Finn Jakobsen.
Finn Jakobsens positive forventninger til det italienske marked skyldes bl.a. den kendsgerning, at Italien er det land i Vesteuropa, hvor der drikkes mindst øl per indbygger. I følge Finn Jakobsen ligger det italienske årlige ølforbrug på ca. 25 liter per indbygger, mens det danske til sammenligning ligger på ca. 125 liter.
Konkurrencesituationen på det italienske marked er, som i det øvrige Europa, præget af en meget hård konkurrence. På trods af dette håber Carlsberg, at kunne udbygge Porettis markedsandel fra de nuværende 10-12 pct. til en større andel.
- Vi vil gerne øge vores markedsandel i Italien, og på lidt længere sigt skal man på det italienske marked op på en andel tæt på 20 pct., før det er rigtigt attraktivt. I øjeblikket kører Poretti tilfredsstillende, men vi skal stadigvæk udbygge forretningen, før det bliver en rigtig god forretning, fortsætter han.
Udvidelsen af markedsandelen skal ske gennem øget markedsføring og flere investeringer i Italien.
- Det væsentlige for os i øjeblikket er at udvikle vores kernemarked fra Norditalien og få en bedre position i Midt-og Syditalien. Derefter skal vi sikre os indflydelse i distributionsleddet, hvilket sker gennem investeringer i distributionsselskaber. Derigennem udvider vi vores salgskapacitet i landet, siger Finn Jakobsen.
Den hårde konkurrencesituation i landets gør, at flere andre bryggerier er på udkig efter distributionsselskaber, og det øger prisen på disse selskaber.
En af disse konkurrenter er ærkerivalen Heineken, som har en markedsandel på ca. 36 pct. i Italien.
Finn Jakobsen ønsker ikke at oplyse købsprisen for den ekstra ejerandel i bryggeriet.
- Jørn Nurkka (+45) 33 96 96 55.
(c) Reuters Limited 1997.
