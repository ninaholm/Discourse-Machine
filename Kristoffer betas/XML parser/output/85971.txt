Nomura anbefaler køb af Lindab op til 135 SEK.

KØBENHAVN, 23 juli (Reuter) - Det svenske industriselskab, Lindab, der også er noteret på Københavns Fondsbørs, har fået sin købsanbefaling opjusteret hos det japanske finanshus Nomura, fremgår det af en ny analyse af selskabet.
- Lindab har underperformet både det danske og svenske marked på det seneste, og handles i dag med en P/E (prisen for en krones indtjening, red.) discount på 30 pct. i forhold til det svenske marked. Vi anbefaler køb af Lindab og hæver vores target pris til 135 SEK per aktie, skriver Nomura.
Tidligere har det japanske finanshus anbefalet køb op til kurs 120.
Nomura forventer, at Lindab vil komme ud af første halvdel af 1997 med resultat før skat på 98 mio. SEK mod 54 mio. SEK året før. Omsætningen ventes at stige med 15 pct. til 1.375 mio. SEK.
For hele året estimerer finanshuset med en omsætning på 2.960 mio. SEK. og resultat før skat på 265 mio. SEK. I 1996 fik Lindab en omsætning på 2.610 mio. SEK og et resultat før skat på 200 mio. SEK.
Lindab producerer og distribuerer blandt andet produkter i tyndpladestål indenfor ventilation og miljøbranchen.
Analysen fra Nomura er dateret den 18. juli og med en aktiekurs på 101 SEK. Kursen er siden steget til 103 SEK.
1 SEK = 0,8879 kr.
- Jørn Nurkka (+45) 33 96 96 55.
(c) Reuters Limited 1997.
