Danisco Ingredients udvider i Malaysia - dir.

KØBENHAVN, 8 august (Reuter) - Danisco Ingredients udvider produktionen på sin fabrik i Malaysia, oplyser direktør Steen Weirsøe fra Danisco Ingredients til Reuters Finans. Der er tale om en udvidelse af sortimentet, så Danisco kan forbedre leveringen til kunderne på det ekspanderende sydøstasiatiske marked.
- Vi sætter produktionen af flere produkter op. Ikke fordi vi mangler kapacitet, men fordi det er hensigtsmæssigt at være tæt på kunderne med alle ingredienserne. Derfor har vi behov for at producere tæt på dem, siger Steen Weirsøe.
Danisco Ingredients, der producerer emulgatorer, stabilisatorer, enzymer, aromastoffer og farmaceutiske produkter, er også i færd med at bygge en fabrik i Kina. Fabrikken ventes produktionsklar ved udgangen af 1998.
Når fabrikken i Kina åbner, slipper Danisco Ingredients for at skulle igennem toldmurene til Kina, påpeger Steen Weirsøe.
- Samtidig tager det lang tid at sende varer til Kina, tilføjer han.
Selv om Danisco Ingredients i det seneste regnskabsår meldte om kraftig vækst i Sydamerika, Sydøstasien og i det tidligere Østeuropa, har selskabet stadig tilstrækkelig produktionskapacitet. Men det afholder ikke Steen Weirsøe fra at holde øje med opkøbskandidater, ligesom produktionen fortsat udvides.
- Vi kigger på begge muligheder, siger Steen Weirsøe.
Danisco Ingredients var i regnskabsåret 1996/97 den af Danisco&apos;s fire forretningssektorer, der klarede sig bedst på vækst i både omsætning og resultat. Omsætningen steg 12 pct. til 2.695 mio. kr, mens resultatet af primær drift steg 20 pct. til 428 mio. kr. Det svarer til hhv. 16 pct. af koncernomsætningen og 22 pct. af det primære resultat i det samlede Danisco-regnskab.
- Stig Ørskov Pedersen (+45) 33 96 96 59.
(c) Reuters Limited 1997.
