Natbank kan lempe rente uden øget pris-pres - D&amp;B.

KØBENHAVN, 22 juli (Reuter) - Lyse vækstudsigter og stigende valutareserver er med til at øge spekulationerne om en snarlig lempelse af de ledende danske rentesatser, skriver det internationale kreditvurderingsinstitut, Dun &amp; Bradstreet (D&amp;B), i juli-udgaven af International Risk &amp; Payment Review.
- Valutastillingen er forbedret med 23,6 mia. kr. i årets første fem måneder, hvoraf 14 mia. kr. af forbedringen er sket siden april, hvilket øger spekulationen om, at en rentesænkning er på vej, hedder det i analysen.
Samtidig henvises der til, at de seneste pristal fra Danmarks Statistik giver Nationalbanken mulighed for at sænke renten, uden at det vil trække inflationen i opadgående retning.
Dun &amp; Bradstreet forudser en inflation på 2,5 pct. både i år og næste år, mens væksten i bruttonationalproduktet (BNP) ventes at blive på 3,0 pct. i år og 2,6 pct. næste år.
Ledigheden skønnes at blive på 7,8 pct. i år og 7,4 pct. næste år.
- Ole Mikkelsen (+45) 33 96 96 54.
(c) Reuters Limited 1997.
