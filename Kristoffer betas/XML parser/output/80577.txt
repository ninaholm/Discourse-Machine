AFTAGENDE LØNUDVIKLING I UDLANDET - DA.

KØBENHAVN, 24 februar (Reuter) - Lønstigningerne hos Danmarks største handelspartnere bliver stadigt mere beherskede. Det fremgår af International Lønstatistik, som Dansk Arbejdsgiverforening (DA) har offentliggjort mandag.
- De lønførende og toneangivende tyske metalarbejdere er således på mindre end et år gået fra lønstigninger på knap seks pct. til blot tre pct. Og den nedadgående tendens fortsætter, vurderer DA.
I Sverige og Finland er der også fortsat tegn på en mere afdæmpet lønudvikling, mens der i Storbritannien og USA er tegn på en svag tiltagende lønudvikling.
- Dette bør ses i sammenhæng med relativt kraftige fald i arbejdsløsheden i de to lande, skriver DA.
Herhjemme steg lønningerne med gennemsnitligt 3,8 pct. fra fjerde kvartal 1995 til fjerde kvartal 1996. Det var samme lønstigningstakt som i det foregående kvartal.
- Eva Elgaard Pedersen (+45) 33 96 96 57.
(c) Reuters Limited 1997.
