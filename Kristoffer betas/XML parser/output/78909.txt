AKTIERNE VIL FORTSÆTTE OP I 1997 - AMAGERBANKEN.

KØBENHAVN, 10 januar (Reuter) - Det danske aktiemarked vil i 1997 fortsat udvikle sig positivt som følge af stigende dansk og international vækst, fremgang i indtjeningen i de børsnoterede virksomheder, samt et fortsat lavt renteniveau. Det fremgår fredag af den månedlige publikation Fonds-og Valutainformation fra Amagerbanken.
- Indtjeningen blandt de børsnoterede virksomheder i 1997 ventes at udvise en estimeret stigning på 10-15 pct. Ved udgangen af 1996 var indtjeningsforventningerne til 1997 i et vist omfang inddiskonteret, skriver Amagerbanken.
Ifølge analytikerne i Amagerbanken er det derfor vigtigt for aktiemarkedet, hvordan virksomhederne præsenterer selskabernes indtjeningsforventninger til 1997 i løbet af første kvartal.
- Hvis selskabernes forventninger ikke lever op til markedsforventningerne, vil aktiemarkedet blive mødt af en negativ kursreaktion, hedder det videre.
Risikofaktorer, som kan påvirke det danske aktiemarked er der ifølge Amagerbanken mange af, men den største risikofaktor er en eventuel kurskorrektion på det amerikanske aktiemarked.
- Vi forudser ikke et egentligt aktiekrak i USA, men perioder med sund profittagning vil i perioder af 1997 kunne indvirke negativt på prisdannelse på det danske aktiemarked, vurderer analytikerne. (/jnu).
(c) Reuters Limited 1997.
