NKT ORDRE MODTAGET MED BEGEJSTRING - ANALYTIKERE.

KØBENHAVN, 13 februar (Reuter) - Onsdagens meddelelse om, at NKT Cables har udsigt til at få del i en ordre på 1,5-2,0 mia. kr. omkring levering af søkabler modtages med begejstring af aktieanalytikerne, som desuden er overbeviste om, at NKT nu er på rette vej.
Ordren har fået flertallet af analytikerne til at opjustere både deres estimater på selskabet, samt forventningerne til det fremtidige kursniveau, viser en rundspørge, som Reuter Finans har lavet.
- Det er meget positivt for NKT. Og det har fået os til at ændre vores estimater i en mere positiv retning. Vi anbefaler nu aktien op til et niveau omkring 480. Men om den når der op inden for seks eller otte måneder er svært at spå om, siger chefaktieanalytiker Michael Hemicke fra Nykredit Bank til Reuters Finans.
Michael Hemickes kursudsigt hører til i den mere positive ende. Generelt vurderer analytikerne, at kursen på NKT-aktien om en seks måneders tid vil ligge omkring niveauet 450.
Søkabelordren har fået analytikerne til at opjusterer deres estimater for moderselskabet NKT Holdings regnskaber, men de venter ikke at ordren vil påvirke regnskaberne før tidligst i 1998.
- Det bliver først i 1998, at NKT skal stå sin prøve, fordi det er der, hvor de også har været ude med nogle målsætninger omkring Nilfisk, og hvor indtægterne fra kabelordren vil indgå i regnskabet. Indtil da er det en trossag, siger Michael Hemicke.
En anden analytiker har efter en større gennemgang af selskabet opjusteret sine forventninger til bundlinieresultatet i 1998 med 30 pct.
Michael Hemicke vurderer, at avancen på søkablerne er så stor, at NKTs nye kabelfabrik i Kalundborg til 400 mio. kr., samt anlægsinvesteringerne ved den nye ordre på 250 mio. kr., vil være betalt efter fuldførelsen af ordren.
NKT vurderes nu at have gode muligheder for at få del i de øvrige store søkabelprojekter, der ventes at komme i de kommende år. Blandt andet skal der lægges nye søkabler mellem Island og det europæiske kontinent og mellem Norge og Tyskland, der har samme længde som den netop indgåede ordre.
Det er dog ikke kun den nye kabelordre, som har fået analytikerne til at se mere positivt på NKT. De mange problemer i datterselskabet Nilfisk er ved at være et overstået kapitel, vurderer de.
- Turnaround-operationen i Nilfisk ser ud til at virke, og vi tror, at udviklingen nu går i den rigtige retning. Det betyder, at selskabet vil bidrage positivt til den fremtidige indtjening, siger en analytiker.
NKT-aktien ligger torsdag middag i kurs 411, hvilket er 21 kr. over onsdagens slutniveau, mens den mandag inden offentliggørelse af ordren sluttede i kurs 353.
- Jørn Nurkka (+45) 33 96 96 55.
(c) Reuters Limited 1997.
