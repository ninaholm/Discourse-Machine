COCA-COLA FORHANDLER FORTSAT OM LICENSER - INFOCHEF.

KØBENHAVN, 9 december (Reuter) - Kampen om de nordiske Coca-Cola-licenser er endnu ikke afgjort, og Carlsberg er stadig med i opløbet. Det oplyser Coca-Cola Nordic mandag til Reuters Finans.
- Vi forhandler stadigvæk om licenserne i Norge, Sverige og Finland. Men jeg vil ikke komme nærmere ind på, hvem vi forhandler med. Forhandlingerne tager den tid, de tager, og vi har ingen deadline på forhandlingerne, siger informationschef Bjørn Eriksson fra Coca-Cola Nordic til Reuters Finans mandag.
På finansmarkederne i de nordiske lande har der i den seneste tid gået rygter om, at Carlsberg har en god forhandlingsposition, når det drejer sig om at sikre sig de attraktive Coca-Cola-licenser i både Norge, Sverige og Finland.
Bjørn Eriksson vil dog kun bekræfte, at Carlsberg er inde i forhandlingerne om licensen i Sverige, og han ønsker ikke at komme nærmere ind på licensforhandlingerne i Norge og Finland.
Mulighederne for at få licens til at producere, tappe og distribuere Coca-Cola i både Norge og Sverige er opstået efter, at samarbejdet med den hidtidige partner Pripps Ringnes er opsagt. Samtidig skal den finske Coca-Cola licens, som bryggeriet Hartwall sidder på, genforhandles i foråret 1997.
I forbindelse med Carlsbergs årsregnskab i slutningen af november sagde direktør i Carlsberg, Walther Paulsen til Reuters Finans, at bryggeriet ligger i forhandling med Coca-Cola om licensproduktion i Norden og, at det måske ikke kun er Norge og Sverige, det drejer sig om.
Carlsberg distribuerer i forvejen Coca-Cola i Danmark gennem det 100 pct. ejede datterselskab Dadeko.
Pripps Ringnes ejes af norske Orkla og svenske Volvo. (/jnu).
(c) Reuters Limited 1996.
