Presserunde - Erhverv tirsdag 22 april.

Reuters står ikke inde for avisartiklernes nøjagtighed 1) Flere end 300 utilfredse Hafnia-investorer med tocifrede millionbeløb øjner nu muligheden for at få erstattet deres tab på at købe Hafnia-aktier i juli 1992. Advokat Mikael Bernhoft, advokatfirmaet Moltke-Leth, København, fører erstatningssager for to private investorer, siger: &quot;Det strømmer ind med henvendelser i øjeblikket. Hvor stort det samlede beløb er, har jeg ikke lige nu overblik over,&quot; siger han. (Jyllands-Posten Erhverv &amp; Økonomi side 1, Berlingske Erhverv side 3, Politiken side 1 og 10, Børsen side 23)
2) Flyselskabernes bonusprogrammer hindrer fri konkurrence i luften, mener Konkurrencerådet. Rådet vil nu analysere pointsystemerne og vurdere, om det er nødvendigt at gribe ind. &quot;Spørgsmålet er, om vi er derhenne, hvor systemet med bonuspoint betyder, at der er fare for, om EUs liberalisering af luftrummet overhovedet kommer til at virke,&quot; siger Niels Rytter, kontorchef for Konkurrencerådet. (Jyllands-Posten Erhverv &amp; Økonomi side 1)
3) EU-kommissionen har fastslået, at telemarkedet i Danmark ikke kan splittes op i et mobil-og et fastnetsmarked. Det tvinger forskningsminister Jytte Hilden til at ændre sit telelovforslag og Tele Danmark får et nedslag i de forventede tab på mellem 700 og 900 millioner kr. Afgørelsen betyder samtidig, at de to eksisterende udbydere, Tele Danmark og Sonofon ikke skal give de nye konkurrenter på området adgang til de trådløse forbindelser til favorable priser. (Børsen side 1, 2 og 26)
4) Den danske vindmølleindustri konsoliderer sin position på verdensmarkedet netop som de mødes af konkurrence fra USA. Det japanske handelsselskab Tomen Corp. vil placere en ny ordre på 1000 vindmøller til en værdi af 8 milliarder kr. hos blandt andet Vestas Wind Systems og Bonus Energy. De tusinde vindmøller, som skal bruges til store vindmølleparker i Europa, vil generere en samlet energi på 765 megawatt elektricitet. Projektet ventes færdigt i 2003. (Børsen side 1 og 6)
(Presserunden er udarbejdet af Finansinformation).
(c) Reuters Limited 1997.
