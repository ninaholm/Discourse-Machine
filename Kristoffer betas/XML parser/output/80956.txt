ICOPAL-KØB ER IKKE EN DANSK LØSNING - PHØNIX FMD.

KØBENHAVN, 3 marts (Reuter) - Et salg af Phønix Contractors til Icopal vil langt fra være en såkaldt dansk løsning. Det siger Phønix&apos; bestyrelsesformand Henry Petersen mandag til Reuters Finans. Det hævder Icopal ellers som en af bevæggrundene bag sit tilbud på virksomheden.
- Det, der bekymrer mig mest, er, hvem Icopal vil sælge tagaktiviteterne til. Jeg tror ikke, at der findes nogen virksomhed i Danmark, der vil købe tagafdelingen. Vi tror det nærmeste er hollandske eller tyske ejere. Så får man alligevel solgt til udlandet, siger Henry Petersen.
Han har derfor svært ved at se, at Icopal repræsenterer en dansk køber af Phønix. Icopal anfører i sit tilbud, at en rationalisering af den danske vejasfaltbranche kun kan gennemføres af en af de danske markedsdeltagere. Phønix&apos; tagaktiviteter vil blive søgt videreført som en selvstændig enhed i konkurrence med Icopals tagdivision.
- Jeg kan ikke se den (en dansk løsning, red.) mere, siger Henry Petersen.
Bestyrelsesformanden tøver ikke med at kalde en eventuel Icopal-overtagelse af Phønix for en slagtning af asfalt-og entreprenørvirksomheden.
- Man vil bevare en konkurrent inden for tag-branchen. Det vil man gøre ved at frasælge tagaktiviteterne, og så vil man rationalisere på resten. Det vil jo for at bruge et slemt ord sige at slagte virksomheden. Det er helt åbenbart, siger han til Reuters Finans.
Bestyrelsen for Phønix kan på grund af Icopals højere tilbud formentlig ikke fastholde sin anbefaling af norske Rieber &amp; Søn som køber.
Henry Petersen forventer, at bestyrelsen efter et nyt møde i denne uge, vil vende tilbage til en mere afventende attitude, da fristen for det seneste tilbud først udløber den 1. april. Det giver masser af tid og plads til nye, højere tilbud.
Icopal har budt 790 kr. for hver A-aktie og 710 kr. for hver C-aktie i Phønix, svarende til ca. 876 mio. kr. mod Riebers hhv. 740 kr. og 665 kr. eller ca. 820 mio. kr. Superfos meddelte torsdag i sidste uge, at deres bud ikke vil blive forhøjet, hvilket den fjerde bejler Marius Pedersen allerede frasagde sig i midten af februar.
- Søren Linding Jakobsen (+45) 33 96 96 53.
(c) Reuters Limited 1997.
