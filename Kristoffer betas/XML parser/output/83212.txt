Olie giver 10 mia kr til betalingsbalance fra 1999.

KØBENHAVN, 30 april (Reuter) - Den danske olie-og gasproduktion i Nordsøen ventes i 1999 at bidrage med 10 mia. kr. til overskuddet på den danske betalingsbalances løbende poster. Det fremgår af årsberetningen om Danmarks olie og gasproduktion fra Energistyrelsen, der blev offentliggjort onsdag.
- Beregninger baseret på et konstant prisforløb på 18 USD pr. tønde viser, at den direkte nettoeffekt på betalingsbalancen udgør ca. 10 mia. kr. i 1999, skriver Energistyrelsen.
Energistyrelsen skønner, at den positive påvirkning i 1996 udgjorde seks mia. kr. I 1997 ventes et bidrag på otte mia. kr. og i 1998 en påvirkning på syv mia. kr. For årene 1999 - 2001 ventes en årlig positiv påvirkning på 10 mia. kr.
Baggrunden for forventningen om det stigende bidrag er markant højere forventninger til produktionen i Nordsøen. Specielt medregningen af den kommende produktion fra de nye felter Syd Arne og Siri har påvirket forventningerne positivt.
Den danske egenproduktion af olie og naturgas forbedrer betalingsbalancen over for udlandet, idet der dels indtjenes eksportindtægter i forbindelse med den eksporterede del af produktionen og dels spares valutaudgifter ved, at den del af produktionen, som anvendes i Danmark, fortrænger en ellers nødvendig energiimport.
Ifølge Energistyrelsen vil den danske produktion af olie og naturgas i 1999 udgøre 121 pct. af det samlede danske energiforbrug og 184 pct. af det samlede danske forbrug af olie og naturgas.
- Stig Ørskov Pedersen (+45) 33 96 96 59.
(c) Reuters Limited 1997.
