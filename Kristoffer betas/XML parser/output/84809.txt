Energistyrelsen fastholder olieprognose for 1997.

KØBENHAVN, 16 juni (Reuter) - Energistyrelsen ser ingen grund til at ændre sin prognose for den danske olieproduktion i 1997, selv om stigningen i de første fem måneder ikke helt lever op til den forventede stigningstakt for hele året. Det oplyser Energistyrelsen mandag.
- Der vil altid være små udsving, men på nuværende tidspunkt giver de ikke anledning til at ændre vores prognose, siger kontorchef i Energistyrelsen, Søren Enevoldsen til Reuters Finans mandag.
Han tilføjer, at Styrelsen i sin prognose, der blev udarbejdet i februar og marts forventer, at stigningen i produktionen vil accelerere i løbet af året. Det hænger bl.a. sammen med åbningen af et nyt felt, Harald, der gik i produktion i april.
Olieproduktionen er i årets første fem måneder steget 13,7 pct. i forhold til samme periode sidste år.
Energistyrelsen forventer, at olieproduktionen i 1997 vil stige 16,5 pct. til 14,1 mio. kubikmeter. Først til oktober vil Energistyrelsen foretage en opdatering af prognosen, der dækker en femårs-periode.
Den danske olieproduktion forventes at toppe med 18,2 mio. kubikmeter i 1999 for derefter at falde.
- Søren Linding Jakobsen (+45) 33 96 96 53.
(c) Reuters Limited 1997.
