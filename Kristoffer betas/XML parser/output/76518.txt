REGERING INDGÅR AFTALE MED SF OG EL OM PVC.

KØBENHAVN, 25 september (Reuter) - Brugen af plastmaterialet PVC i sundheds-og hjælpemiddeludstyr bliver ikke berørt af den aftale som miljø-og energiminister Svend Auken på regeringens vegne indgik onsdag med SF og Enhedslisten.
Aftalen betyder, at SF&apos;s forslag om afviklingn af PVC inden år 2000 bortfalder. I stedet strammes bestemmelserne om de såkaldte blødgørere, og inden udgangen af 1997 skal regeringen fremlægge en status for omstillingen til PVC-frie produkter.
- Aftalen betyder, at PVC-problemet tages mere alvorligt, siger Steen Gade (SF).
Han mener ikke, at aftalen vil få betydning for selskaber som Coloplast på kort sigt. Coloplast har tidligere oplyst, at selskabet kunne blive nødt til at flytte den del af sin produktion, der indeholder PVC ud af landet, hvis et konkret forbud blev sat i værk.
- Alle ved, at den første fokus ikke er på medicinalindustrien, hvor man endnu er nødt til at bruge blød PVC på nogle områder, tilføjer han.
Martin Glerup fra Socialdemokratiet understreger, at der ikke bliver grebet ind på områder, hvor der ikke er acceptable erstatningsmuligheder, mens Venstres Bodil Thrane anklager aftaleparterne for at skabe usikkerhed i industrien, som eller har overholdt den frivillige PVC-aftale.
- Aftalen sender et tvetydigt signal, fordi den ikke indeholder en garanti for perioden efter år 2000, mener hun. (/djø).
(c) Reuters Limited 1996.
