OPKØB I MORSØ BANK ER INVESTERING - MORSØ SPAR.

KØBENHAVN, 9 december (Reuter) - Morsø Sparekasse har ingen aktuelle planer om at købe yderligere aktier i den lokale konkurrent, Morsø Bank, oplyser sparekassen adm. direktør Jørn Balch.
Morsø Sparekasse øgede sin beholdning af aktier i Morsø Bank før weekenden, så sparekassen nu ejer over halvdelen af aktiekapitalen i den børsnoterede bank.
- Vi betragter det som en investering, og vi har ingen aktuelle planer om at øge beholdningen af aktier i Morsø Bank, siger Jørn Balch til Reuters Finans.
Morsø Sparekasse, der er det altdominerende pengeinstitut på Mors, ejer knap 53 pct. af aktierne i Morsø Bank, men ledelsen i Morsø Bank er ikke glad for den seneste udvikling.
- Vi ønsker ikke det her, og Sparekassen er klar over, at vi ikke er tilpas ved det, siger Morsø Banks adm. direktør, Hans Jørgen Christensen.
Han betegner det som vanvittigt, når talen falder på muligheden for en fusion af de to pengeinstitutter på Mors.
- De skal være et alternativ til hinanden, og hvis der ikke er det, så skaber man plads for de store, siger Hans Jørgen Christensen.
Ingen af de tre største danske pengeinstitutter, Den Danske Bank, Unibank og BG Bank, er til stede med en filial på øen i Limfjorden.
Morsø Sparekasse og Morsø Bank har tilsammen en markedsandel på ca. 85 pct., og dominerer dermed fuldstændigt markedet.
Udover de to pengeinstitutter er Jyske Bank repræsenteret med en filial på øen, og tre-fire helt små sparekasser er også til stede.
Den børsnoterede Morsø Bank har en egenkapital på ca. 133 mio. kr., mens balancen er på godt en mia. kr. Morsø Sparekasse har en egenkapital på knap 300 mio. kr. og en balance på ca. 1,6 mia. kr. (/olm).
(c) Reuters Limited 1996.
