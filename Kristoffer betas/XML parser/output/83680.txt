Novos driftres op 7 pct i 1 kvt - analytikere.

KØBENHAVN, 14 maj (Reuter) - Ni aktieanalytikere med Novo Nordisk som speciale forventer, at Novo Nordisk i første kvartal 1997 fik en stigning i det primære driftsresultat på 6,5 pct. i forhold til første kvartal 1996. På bundlinien forventes et svagt lavere resultat end det Novo Nordisk præsterede i samme periode 1996.
Det fremgår af en rundspørge foretaget af Reuters Finans i anledning af, at Novo Nordisk onsdag fremlægger sin statusrapport over årets første tre måneder.
Det primære driftsresultat skønnes i gennemsnit at lande på ca. 543 mio. kr. mod 510 mio. kr. i den tilsvarende periode 1996. Resultat før skat ventes at være faldet knap to pct. til 546 mio. kr. i forhold til de første tre måneder af 1996, mens nettoresultatet spås næsten uændret på 393 mio. kr. I første kvartal 1996 fik Novo Nordisk et overskud efter skat på 396 mio. kr.
Dermed ligger analytikernes forventning til første kvartal nogenlunde på linie med Novo Nordisks egen prognose udtrykt i regnskabet for 1996. Her lagde den danske medicinalkoncern op til, at resultatet i første kvartal 1997 godt kunne gå hen og blive en anelse lavere end i den samme periode 1996.
- Langt den væsentligste del af indtjeningsstigningen forventes realiseret i årets sidste kvartaler, idet indtjeningen i første kvartal 1997 kan ligge under indtjeningen i første kvartal 1996, hedder det i afsnittet &quot;forventninger til 1997&quot; i årsberetningen for 1996.
For hele 1997 forventer Novo Nordisk en stigning i resultat af primær drift og resultat før skat på mindst 15 pct.
De ni medicoanalytikere forventer i gennemsnit, at Novo Nordisks omsætning i første kvartal vil være steget med godt seks pct. til 3.648 mio. kr. fra 3.433 mio. kr. i første kvartal 1996. Flere analytikere påpeger, at det kan være svært at estimere salget, da der godt kan være nogle salgsmæssige forskydninger mellem de enkelte kvartaler. Det bevirker, at tallene for et enkelt kvartal skal tolkes med en vis varsomhed.
En af de mere optimistiske analytikere forventer dog, at introduktionen af nye produkter vil begynde at vise sig i omsætningstallene for første kvartal. Derudover vurderer han, at styrkelsen af flere af Novo Nordisks afregningsvalutaer vil smitte positivt af.
- Jeg forventer, at Novo Nordisk har nydt godt af styrkelsen af den amerikanske dollar og det britiske pund. Endvidere forventer jeg, at salget af nogle af de nye produkter vil begynde at slå igennem, siger han.
I 1996 lancerede Novo Nordisk to nye produkter. NovoSeven, der benyttes til behandling af bløderpatienter med inhibitorreaktion, blev lanceret i flere europæiske lande. Epilepsi-midlet Gabitril blev i november lanceret i Danmark. Novo Nordisk forventer at udvide markedet for begge produkter i 1997.
I midten af første kvartal 1997 blev det humane væksthormon Norditropin lanceret i USA, mens det sidste år blev godkendt til behandling i Europa.
Inden Novo Nordisk onsdag aflægger kvartalsregnskab, er det kendt, at salget af Novo Nordisks antidepressionsmiddel Seroxat/Paxil uden for Norden i første kvartal steg med 49 pct. til 197 mio. GBP (ca. 2,1 mia. kr.).
Det fremgår af SmithKline Beechams regnskab for januar-marts 1997, der blev fremlagt i slutningen af april. SmithKline Beecham står for salget af Novo Nordisks &quot;lykkepille&quot; uden for Norden, mens den danske medicinalkoncern selv står for salget i Norden.
I første kvartal 1996 havde Novo Nordisk licens-og andre driftsindtægter på 100 mio. kr. mod 76 mio. kr. året før. Størstedelen af indtægten på 100 mio. kr. stammede fra licensindtægterne på Seroxat/Paxil, fremgår det af Novo Nordisks regnskab for første kvartal 1996.
(c) Reuters Limited 1997.
