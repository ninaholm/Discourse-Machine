SVAG KRONE BEGYNDER AT HJÆLPE EKSPORT - CODAN.

KØBENHAVN, 7 februar (Reuter) - Dagens tal for industrien ordre-og omsætningssituation viser, at udlandet igen er begyndt at efterspørge danske varer. Det kan være den første reaktion på faldet i den danske krones værdi, vurderer Codan Bank.
- I december var der således tale om et opsving i handels-aktiviteterne med udlandet. Både omsætningen og ordreindgangen fra eksportmarkederne steg med henholdsvis seks og otte pct. i forhold til december 1995. Dette kan vise sig at være den første reaktion på det længerevarende fald i den handelsvægtede krone, skriver Codan.
Men samtidig påpeger banken, at den danske eksport til Tyskland bliver vanskeliggjort af, at kronen - på trods af den generelt er blevet svækket - er blevet styrket over for den tyske valuta.
- Styrkelsen af kronen overfor D-mark sammenholdt med tab af lønkonkurrenceevne lægger pres på de danske eksportvirksomheder, der er eksponeret på det tyske marked. Samtidig besværliggøres eksporten til Tyskland af den nuværende svage udvikling i den tyske økonomi, skriver Codan Bank.
Industriens omsætning steg i oktober-december med to pct. sammenholdt med den samme periode året før. Men i forhold til kvartalet før - dog i sæsonkorrigerede termer - var der tale om et fald på en pct.
I december steg det sæsonkorrigerede mængdeindeks med en pct. i forhold til november.
Den effektive danske kronekurs er det seneste år faldet ca. tre til fire pct.
- Eva Elgaard Pedersen (+45) 33 96 96 57.
(c) Reuters Limited 1997.
