Medico-aktier vil fortsat halte efter - analytikere.

KØBENHAVN, 7 juli (Reuter) - De danske medico-aktier vil også i den kommende tid klare sig mindre godt end markedet generelt, lyder spådommen fra en bred kreds af danske aktieanalytikere.
- Især de medico-tekniske selskaber som Coloplast, Radiometer og Ambu International er ramt af offentlige besparelser og koncentration i indkøbsleddet, siger en analytiker, der er overbevist om, at tendensen vil fortsætte.
Den bio-og medico-teknologiske branche, der bl.a. tæller fire KFX-aktier, kan for de seneste tre måneder kun præstere det 14. bedste sektorafkast på 10,10 pct. mod over 16 pct. for markedet generelt. Over de seneste 12 måneder indtager gruppen ellers en fornem andenplads med kursstigninger på knap 60 pct.
Den haltende performance ville have været endnu mere udtalt, hvis ikke indekstunge Novo Nordisk havde fulgt med markedet op. NeuroSearch er som eneste repræsentant for sektoren steget mere end markedet i de seneste tre måneder.
Et næsten ensstemmigt analytikerkorps peger på primært tre faktorer bag sektorens pauvre performance i andet kvartal i år.
Iveren efter at sanere de offentlige finanser for at kvalificere sig til den fælles-europæiske mønt, euro&apos;en, har bragt besparelser indenfor sundhedssektoren i et uset skarpt søgelys. Stort set alle vesteuropæiske lande har derfor lanceret reformer for at reducere udgifterne til bl.a. medicin og medico-teknisk udstyr.
Det har betydet en mindre efterspørgsel som følge af udskudte ordrer, færre bevillinger eller ændrede offentlige tilskudsordninger. Konkurrencen er øget med et betydeligt pres på priser og marginer som resultat.
- Tendensen har været undervejs et stykke tid, men det er først nu, at det for alvor er slået igennem i regnskaberne, siger en anden analytiker.
De seneste regnskabsresultater og nedjusteringer af kommende økonomiske resultater vidner også om en øget konkurrence på prisen og en tøvende efterspørgsel i den offentlige sektor.
Det har fået flere selskaber til at dæmpe sine vækstforventninger. Det har især Coloplast, Radiometer og Scandinavian Mobility måttet indse. Førstnævnte forventes at få den fornødne og bebudede vækst gennem nye opkøb af virksomheder, mens Scandinavian Mobility mangler den finansielle styrke til at gøre det samme.
Radiometer har forgæves forsøgt at købe sig til kritisk masse, men leder i øjeblikket efter en strategisk partner til sine medico-aktiviteter.
En anden faktor, der presser sektorens indtjening, har sin rod på det amerikanske marked, men flere analytikere forventer, at den inden længe tager springet til Europa. Opkøberne i sundhedssektoren samler sig i stigende grad i større og større enheder, og det giver dem en hidtil uset forhandlingsstyrke. Sådanne centrale indkøbsafdelinger presser lavere priser og bedre leveringsvilkår igennem med faldende indtjening hos udbyderne som følge.
- Det er bare et spørgsmål om tid, inden vi ser samme udvikling i Europa, siger en analytiker, der nævner Radiometer som det mest udtalte offer for denne tendens.
Når efterspørgselen udebliver og marginerne presses, skal selskaberne justere på omkostningerne for at fastholde indtjeningen. Det er langt fra sket, og det kaster et skær af usikkerhed over især medico-selskaberne.
Den tredje og sidste faktor er den relativt isolerede danske prisfastsættelse af de danske medico-aktier. Novo Nordisk er den eneste aktie i sektoren, hvis pris er 100 pct. internationalt afstemt.
Flere af de øvrige medico-aktier, herunder især Coloplast har ifølge flere analytikere været for dyre. De større bio-og medico-tekniske aktier som Radiometer, Coloplast og Chr. Hansen har stort set ligget stille i de seneste tre måneder.
Det har betydet, at prisen for en indtjeningskrone (P/E) i de danske medico-selskaber er blevet justeret til et lavere, mere afmålt niveau, lyder kommentarerne.
- Man kan også sige, at prisfastsættelsen er blevet mindre dansk. I en international sammenligning var aktierne for dyre, siger en analytiker, der efterhånden anser prifastsættelsen for rimelig.
De danske bio-og medico-aktier er heller ikke særlig vellidt hos analytikerkorpset, der i stort omfang har aktierne på enten salgs-eller hold-listen. Flere forventer dog at revurdere aktierne, hvis markedet fortsætter sin rekordkurs.
En enkelt analytiker går imod den generelle trend og anser ikke den danske bio-og medico-gruppe på ca. 10 selskaber for tilstrækkelig homogen til at generaliseringer kan presses ned over den. Kursudviklingen skal i højere grad findes i selskabsspecifikke forhold og udviklingen på det øvrige aktiemarked.
- Den svage udvikling i medico-aktierne skal ydermere ses i lyset af bl.a. den faldende rente, der har ført til en opjustering af de finansielle aktier, siger samme analytiker.
Han tilføjer, at det ikke er alle selskaber, der synes at være ramt af tilbageholdenhed med de offentlige bevillinger, udskudte ordrer og koncentration af indkøbsleddet. Chr. Hansen nævner således ikke noget om disse forhold i sine regnskabsmeddelelser, påpeger han.
- Søren Linding Jakobsen (+45) 33 96 96 53.
(c) Reuters Limited 1997.
