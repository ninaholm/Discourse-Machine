Regeringen lægger op til valg - Per Stig Møller.

KØBENHAVN, 15 april (Reuter) - Regeringen lægger op til et valg. Det er den konservative leder, Per Stig Møller, ikke i tvivl om, hvis man skal tro de ord, der faldt fra hans mund under en duel med Socialdemokratiets Jacob Buksti om velfærdsstaten i København mandag.
- Regeringen strammer op på økonomien nu, fordi den lægger op til et valg, sagde Per Stig Møller, og henviste til, at regeringen har indført &quot;en række forbrugsindskrænkende tiltag&quot; og skåret ned på kommunernes økonomi.
- Regeringen mangler vilje til at gennemføre reformer, blandt andet på socialområdet. Derfor har vi en reform-pause i dag, sagde en tydeligt veloplagt konservativ førstemand, der brugte udtrykket &quot;visne-politik&quot; om den passivitet, han mener, regeringen lider under.
- Regeringen ser ikke de faresignaler, der ligger forude. Den danske inflation er højere end EU-inflationen, Danmark taber markedsandele på eksportmarkederne, og beskæftigelen i industrien falder, mens antallet af offentligt ansatte og personer på overførselsindkomster stiger, sagde han.
Jacob Buksti sagde til gengæld, at det er Venstre og de konservative, der fører &quot;visne-politik&quot;.
- Venstre og de konservative vil ikke være med til at gennemføre reformer. Det så vi for eksempel, da regeringen fremlagde en konkurrencelov, som stemte overens med EU-lovgivningen. Den stemte V og K mod, selvom de selv havde efterlyst en ny EU-harmoniseret konkurrencelov, sagde Buksti.
- Morten Bonde Pedersen (+45) 33 96 96 51.
(c) Reuters Limited 1997.
