DANSK INFLATION LAVERE OM ET ÅR - DEN DANSKE BANK.

KØBENHAVN, 23 december (Reuter) - Den danske inflation vil i december 1997 ligge lavere end i december 1996. Det vurderer Den Danske Bank i seneste nummer af Orientering.
- Den danske inflation vil i det kommende år blive holdt nede af en række specielle faktorer: Ændrede vægte og nye repræsentanter i forbrigerprisindekset, faldende telepriser, faldende priser på elektroniske hårde hvidevarer og lavere energipriser. Ændringer slår igennem i løbet af 1997, og det kan betyder et nedadgpående pres inflationen på 0,5-1,0 pct., skriver prokurist i Den Danske Bank, Ole Gorm Larsen.
Derfor vurderer Den Danske Bank, at det tegner lyst for udviklingen i den danske inflation i 1997. Den væsentligste risiko for inflationen er imidlertid, at arbejdsmarkedets parter overvurderer risikoen for stigende inflation.
- Det kan danne grobund for, at et eventuelt lønpres fra flaskehalse i blandt andet byggesektoren får lov at forplante sig til resten af økonomien, skriver Den Danske Bank.
Inflationen i især 1997 er af speciel interesse, da denne er en vigtig antydning af, om de europæiske lande vil være i stand til at kvalificere sig til ØMUen.
- Det taler til fordel for den danske udvikling, at inflationen har ligget nogenlunde stabilt omkring to pct. i en årrække. I andre europæiske lande er inflationen på det seneste ganske vist faldet til under dette niveau, men Ole Gorm Larsen påpeger, at der hovedsageligt er tale om særlige forhold af midlertidig virkning. Derfor bør bekymringen for den danske inflation set i internationalt perspektiv ikke overdrives, skriver banken.
Dermed er sandsynligheden større for at inflationen falder fra det nuværende niveau end risikoen for, at den stiger, skriver Den Danske Bank. (/slj).
(c) Reuters Limited 1996.
