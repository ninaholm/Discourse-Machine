Regeringen har hentet ekstra 6 mia til FL98 - V.

KØBENHAVN, 4 juni (Reuter) - Regeringen har de seneste måneder forhøjet gamle skatter og indført nye skatter for ialt seks mia. kr. i 1998, skriver lederen af Venstres Politisk Økonomisk Sekretariat, cand. polit. Ane Arnth Jensen, i Venstre-bladet Liberal.
Ca. to mia. har regeringen hentet hjem ved det såkaldte grønærteforlig - indgrebspakken, som blev vedtaget i maj med støtte fra SF og Enhedslisten.
Derudover har regeringen systematisk hentet fire mia. kr. gennem nye lovforslag og andre initiativer, skriver Ane Arnth Jensen. Hun nævner:
- en omlægning af elafgiften, som indbringer staten en éngangs-indtægt på 1,7 mia. kr. i 1998, fordi elværkernes indbetaling af elafgifter rykkes frem.
- en ændret metode ved beskatning af realkreditinstitutternes kursgevinster, som giver en ekstraindtægt på 900 mio. kr. til næste år.
- 350 mio. kr., som industri og landbrug bliver afkrævet i CO2-afgift, og som ikke bliver ført tilbage til virksomhederne, fordi de ikke kan bruge flere penge på f.eks energibesparende foranstaltninger.
- manglende nedsættelse af bruttoskatten fra 8,0 til 7,9 pct. som giver 600 mio. kr. til næste år.
- Regeringen er slået ind på den nye kurs med højere skatter, fordi den har store vanskeligheder med at nedbringe statens underskud i 1998. Det har regeringen kun sig selv at takke for, for den har ikke været tilstrækkelig påholdende i det offentlige forbrug, skriver Ane Arnth Jensen.
Hun henviser til, at Finansministeriet har beregnet, at statens indtægter fra skatter og afgifter var 61 mia. kr. større i 1997 end i 1992, regnet i faste priser.
- Regeringen har med andre ord haft rigeligt med penge til at fjerne statens underskud, skriver hun.
- Morten Bonde Pedersen (+45) 33 96 96 51.
(c) Reuters Limited 1997.
