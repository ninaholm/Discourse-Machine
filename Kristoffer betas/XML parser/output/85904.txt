Overophedning kan ramme Danmark i 1998 - NatWest.

KØBENHAVN, 21 juli (Reuter) - Danmark kan blive ramt af en økonomisk overophedning næste år, fordi der fortsat er udsigt til en solid vækst, forudser økonomer fra den britiske investeringsbank, NatWest.
- Der er begyndende tegn på mangel på uddannet arbejdskraft i visse sektorer. Det øger presset på lønningerne, som er med til at øge frygten for, at den stærke økonomi vil resultere i en overophedning i 1998, hedder det i en analyse af dansk økonomi fra investeringsbanken.
Økonomerne fra NatWest forudser en vækst i bruttonationalproduktet (BNP) på 3,1 pct. i både 1997 og 1998. For 1997 er der tale om en nedjustering fra 3,2 pct., mens 1998-skønnet er opjusteret fra 3,0 pct. siden den seneste prognose fra investeringsbanken.
Analytikerne er til gengæld ikke så nervøse for en accelerende inflation nu, som de var i den forrige prognose fra maj. Nu ventes en prisstigningstakt på 2,2 pct. i år og 2,5 pct. næste år. Det tidligere skøn var på henholdsvis 2,4 pct. og 2,8 pct.
Arbejdsløshedsprocenten skønnes fortsat at lande på 7,9 pct. i år og 7,5 pct. i 1998. Forventningerne til betalingsbalance-overskuddet er heller ikke ændret fra 9,5 mia. kr. i år og 9,0 mia. kr. næste år.
- Ole Mikkelsen (+45) 33 96 96 54.
(c) Reuters Limited 1997.
