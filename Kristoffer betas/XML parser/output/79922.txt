KØB TH KRISTENSEN OP TIL KURS 560 - SPAR NORD.

KØBENHAVN, 7 februar (Reuter) - Spar Nord vurderer i sin seneste analyse af Thorkild Kristensen (TK), at selskabets aktie skal handles til en kurs omkring 560. Torsdag blev aktien handlet til kurs 495.
- Vi vurderer, at TK, dels på baggrund af egne vækstforventninger og dels på baggrund af forventninger om yderligere vækst via potentielle projekter, bør handles med en præmie til markedet. Det er vores vurdering, at præmien til markedet bør være 10 pct., og målt på vores estimater for 96/97 svarer dette til en kurs på 560, skriver Spar Nord.
Spar Nord venter, at TK i indeværende regnskabsår vil opleve en markant fremgang, målt både på omsætningen og indtjeningen.
- Forøgelsen af projektbeholdningen vidner herom. Denne er bl.a påvirket af indgåede aftaler om opførelse af fire store indkøbscentre i Warszawa i Polen. Derudover har koncernen en række andre projekter i såvel Danmark som udlandet, hedder det videre.
Spar Nord venter, at TK kommer ud af regnskabsåret 1996/97 med en omsætning på 840 mio. kr. stigende til 1.070 mio. kr. i 1997/98.
I 1995/96 blev omsætningen på 609 mio. kr.
Det ordinære resultat før skat skønnes i 1996/97 at blive på 111,3 mio. kr. mod 73,4 mio. kr. i 1995/96.
Indtjeningen pr. aktie (EPS) stiger fra 28,29 i regnskabsåret 1995/96 til 29,47 i 1996/97 og 35,02 i 1997/98 vurderer Spar Nord.
Prisen for en krones overskud (P/E) ventes at falde fra 17,67 i 1995/96 til 16,97 i 1996/97 og 14,28 året efter.
- Jørn Brian Nurkka (+45) 33 96 96 55.
(c) Reuters Limited 1997.
