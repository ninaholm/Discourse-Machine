Huspriser steg knap 5 pct i 1 kvt - Realkreditråd.

KØBENHAVN, 1 maj (Reuter) - Priserne på parcel-og rækkehuse steg i gennemsnit for hele landet med knap fem pct. i første kvartal i forhold til kvartalet før. Det fremgår af Realkreditrådets ejendomsstatistik for første kvartal.
- Betragtes prisudviklingen for den seneste et-årsperiode fra første kvartal 1996 til første kvartal 1997 ligger den årlige prisstigningstakt som i det foregående kvartal på ca. 10 pct. efter i en periode at have ligget på ca. 12 pct., skriver Realkreditrådet i en medfølgende pressemeddelelse.
Priserne for ejerlejligheder steg i første kvartal med knap to pct., mens årsstigningstakten lå på ca. 10 pct., og dermed på samme niveau som stigningstakten for parcel-og rækkehuse.
For parcel-og rækkehuse har der ikke været tale om store udsving fra område til område i landet, derimod har der været større udsving for ejerlejligheder. Her er priserne steget mest i København og Frederiksberg kommuner.
Realkreditrådets opgørelse viser, at gennemsnitsprisen per kvadratmeter i et typisk parcel-og rækkehus i første kvartal var 5.998 kr., mens gennemsnitsprisen per kvadratmeter i en typisk ejerlejlighed på 50-74 kvadratmeter lå på 6.938 kr.
- Eva Elgaard Pedersen (+45) 33 96 96 55.
(c) Reuters Limited 1997.
