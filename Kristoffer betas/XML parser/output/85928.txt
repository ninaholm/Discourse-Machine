Stor vækst i udlån og overskud hos Morsø Spar.

KØBENHAVN, 22 juli (Reuter) - Morsø Sparekasse har oplevet en markant vækst i første halvår 1997, og det har smittet af på sparekassens overskud, fremgår det af halvårsregnskabet, der blev offentliggjort tirsdag.
Overskuddet før skat er således steget hele 69 pct. til 42,8 mio. kr., mens udlånene er steget knap 21 pct. til 987 mio. kr.
- Ledelsen i Morsø Sparekasse betegner koncernens samlede resultat som absolut tilfredsstillende, hedder det i en pressemeddelelse.
Den øgede aktivitet har også smittet på omkostningssiden, der er steget med 18 pct., men det er ifølge ledelsen i overensstemmelse med forventningerne.
- Den betydelige stigning skyldes primært, at sparekassen i første halvår har åbnet ny afdeling i Århus, hedder det i meddelelsen.
De gode takter i første halvår får ledelsen til at skrue op for forventningerne til hele året. Nu ventes der et resultat før skat i niveauet 60 mio. kr.
- I forhold til tidligere er dette en opjustering på 15 mio. kr. der relaterer sig til posten med kursreguleringer, skriver ledelsen.
Sparekassen har haft positive kursreguleringer på 14,1 mio. kr. i år, mens det tilsvarende tal sidste år var på minus 4,5 mio. kr.
Morsø Sparekasse er med en balance på knap to mia. kr. det største pengeinstitut på Mors, og sparekassen ejer 52,9 pct. af aktiekapitalen i hovedkonkurrenten, Morsø Bank, men parterne har efter længere tids uenighed indgået en aftale om, at sparekassen ikke køber flere aktier i den børsnoterede bank.
- Ole Mikkelsen (+45) 33 96 96 54.
(c) Reuters Limited 1997.
