ARB LANDSBANK HAVDE STIGENDE OMKOSTNINGER I 1996.

KØBENHAVN, 26 februar (Reuter) - Arbejdernes Landsbank fik i 1996 et ordinært resultat før skat på 145,7 mio. kr. mod 215,5 mio. kr. året før. Nedgangen i resultatet skyldes bl.a. stigende omkostninger og en faldende indtjening på renter og gebyrer.
Det fremgår af bankens regnskab for 1996, der blev fremlagt onsdag. Arbejdernes Landsbank er landets syvende største pengeinstitut.
Omkostningerne steg med ca. tre pct. i forhold til 1995, og det selvom bankens reducerede medarbejderstaben med 41 personer.
- I foråret gennemførtes en omfattende imagekampagne, som har medvirket til at forstærke indtrykket af banken som et pengeinsitut, der fokuserer på lønmodtagerøkonomi. Der er også i 1996 investeret kraftigt i ny teknologi og vedligeholdelse af bankens ejendomme, skriver banken.
Indtjeningen på nettorenter og - gebyrer faldt til 703,5 mio. kr. fra 722,3 mio. i 1995. Samtidig faldt indtægterne fra kursreguleringer til 34 mio. kr. fra 109,7 mio.
Tab og hensættelser faldt ca. 20 mio. kr. til 35,2 mio. kr. svarende til 0,4 pct. af brutto udlån og garantier. Det er noget under gennemsnittet for den samlede sektor, og banken er derfor naturligt nok tilfreds med denne post.
Bankens udlån faldt i 1996 med ca. 100 mio. kr. til 5,9 mia. kr. Indlån steg derimod med godt 150 mio. kr. til 9.5 mia. kr.
I 1997 budgetterer Arbejdernes Landsbank med et uændret resultat fratrukket kursreguleringer på værdipapirer og valuta.
Tab og hensættelser forventes at kunne fastholde det nuværende lave niveau.
- Eva Elgaard Pedersen (+45) 33 96 96 57.
(c) Reuters Limited 1997.
