LEMMINKAINEN STÅR IKKE BAG MARIUS P - ADM DIR.

KØBENHAVN, 6 februar (Reuter) - Den finske asfaltkoncern Lemminkainen afviser at stå bag fynske Marius Pedersen, der har afgivet det hidtil højeste købstilbud på Phønix Contractors.
Direkte adspurgt om Lemminkainen står bag, siger selskabets adm. direktør Juhani Sormaala.
- Det gør vi ikke. Det kan jeg med sikkerhed sige.
Flere analytikere, der har fulgt slaget om Phønix, undrer sig over, hvor Marius Pedersen vil hente pengene fra til at købe Phønix.
Marius Pedersen er - i sammenligning med de to andre købskandidater, Superfos og norske Rieber &amp; Søn - en lille virksomhed med en nettoomsætning på knap en halv mia. kr. i 1995.
Alligevel har den fynske virksomhed budt 776 mio. kr. for Phønix. Det har udløst spekulationer om, at udenlandske aktører står bag Marius Pedersen.
Den svenske entreprenør-koncern, Skanska, har tidligere over for Reuters Finans afvist at stå bag. Og det anser den finske asfalt-direktør heller ikke for sandsynligt.
- Jeg vil undre mig meget, hvis Skanska står bag. Jeg tror ikke, det ville være deres stil, siger han.
Efter at have afvist at stå bag Marius Pedersen svarer Juhani Sormalaa, at Lemminkainen ikke selv har nogen planer om at byde på Phønix.
- Hvorfor skulle vi det. Vi er i forvejen inde på det danske marked, og det har ikke kostet os meget. Jeg har tidligere sagt, at vi ikke har planer om at erobre en bestemt markedsandel og blive nummer fire eller tre eller to eller noget på markedet, men bare at drive forretning på et niveau som er profitabelt for os, siger han.
Lemminkainen sidder i dag på ca. 10 pct. af det danske asfaltmarked, oplyser Juhani Sormalaa.
- Morten Bonde Pedersen (+45) 33 96 96 51.
(c) Reuters Limited 1997.
