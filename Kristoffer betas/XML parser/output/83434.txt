Tryg-B venter uændret udbytte i de kommende år.

KØBENHAVN, 6 maj (Reuter) - Forsikringskoncernen Tryg-Baltica forventer at fastholde det nuværende udbytteniveau i de kommende år, hvis udviklingen går som forventet. Det oplyste selskabets bestyrelsesformand, Poul Heegaard, i sin beretning på generalforsamlingen tirsdag.
- Hvis fremtiden udvikler sig som forventet, er det bestyrelsens hensigt i de kommende år at fastholde udbytteudlodningen på niveau hermed, sagde Poul Heegaard til aktionærerne, og henviste til udbyttet for 1996 på otte kr. pr. aktie.
Han oplyste samtidigt, at selskabet indtil videre følger budgettet i det nuværende regnskabsår.
- I øvrigt kan jeg tilføje, at forsikringsdriften i den forløbne del af 1997 udvikler sig positivt og i overensstemmelse med, hvad der blev givet udtryk for i forbindelse med årsregnskabsmeddelelsen, sagde Poul Heegaard.
I årsregnskabet hed det, at resultatet af den forsikringstekniske drift i skadesforsikring i 1997 kunne ventes forbedret.
- Ole Mikkelsen (+45) 33 96 96 54.
(c) Reuters Limited 1997.
