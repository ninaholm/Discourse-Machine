ANALYTIKERE SER 20 PCT FALD I DDB&apos;S 96-RES.

KØBENHAVN, 20 februar (Reuter) - På trods af faldende omkostninger og mindre udgifter til tab og hensættelser på kunder ventes Den Danske Bank at være kommet igennem regnskabsåret 1996 med et ordinært resultat, der er ca. 20 pct. mindre end i 1995.
Det fremgår af et estimat, som Reuters Finans har indsamlet tal til forud for offentliggørelsen af regnskabet på torsdag.
Et gennemsnit af analytikernes skøn forudser et ordinært resultat før skat på 4.800 mio. kr. mod 6.033 mio. kr. i 1995.
De samlede omkostninger ventes at være faldet med knap tre pct. til 6.158 mio. kr., mens tab og hensættelser ventes at være reduceret med over 30 pct. til godt 800 mio. kr. i 1996.
I halvårsregnskabet, der blev offentliggjort i august, gav bankens ledelse udtryk for en forventning om en noget bedre basisindtjening i 1996 end i 1995, hvor basisindtjeningen inkl. forsikringsdrift er opgjort til 2.785 mio. kr. Denne forventning deles af analytikernes, hvis gennemsnitlige skøn spår en basisindtjening på 3.200 mio. kr.
Flere analytikere har peget på storbankernes udbyttepolitik som noget af det mest interessante ved 1996-regnskaberne, fordi de store pengeinstitutter har udenlandske investorer i ejerkredsen, og de kan være med til at presse udbyttet i vejret, fordi afkastet bliver sammenlignet med internationale investeringer.
For regnskabsåret 1995 udbetalte Den Danske Bank 16 kr. i udbytte pr. aktie. To bankanalytikere forudser, at det bliver sat op til 18 kr., mens de øvrige danske og internationale analytikere venter et uændret udbytte på 16 kr.
Markedsdeltagere peger også på koncernens skattebetaling som et interessant punkt i regnskabet. Flere analytikere har således overfor Reuters Finans givet udtryk for, at landets største pengeinstitut måske kan nøjes med at betale i omegnen af en halv mia. kr. i skat i 1996 mod 1,4 mia. kr. året før.
Udsigten til den lave skattebetaling skyldes ifølge analytikerne det helejede datterselskab Danica, som indgår i koncernregnskabet.
Morgenavisen Jyllands-Posten skrev lørdag den 15. februar, at Den Den Danske Bank formentlig skal betale op mod to mia. kr. i skat, men det fremgik ikke af artiklen, hvordan avisen var kommet fremmet til det tal.
Her følger i tabelform analytikernes prognose for Den Danske Banks årsregnskab for 1996:.
(c) Reuters Limited 1997.
