US-datter trak ned i resultat for Kompan i 1996.

KØBENHAVN, 17 marts (Reuter) - Manglende økonomisk styring, samt logistikproblemer i forbindelse med omstrukturering af importaktiviteterne i selskaberne i USA var hovedårsagen til, at Kompan International kom ud af regnskabsåret 1996 med et bundlinieresultat på 7,3 mio. kr. mod 22 mio. kr. året før. Det fremgår mandag af selskabets 1996-regnskab, som omfatter ni-måneder pga. omlægning af regnskabsåret til kalenderår.
- Resultatet er sammensat af utilfredsstillende resultater i produktionsselskabet Kompan Inc. i USA og det italienske salgsselskab, faldende resultater i salgsselskaberne i Tyskland, Frankrig og Spanien, samt mindre resultatfremgange i produktionsselskaberne Kompan A/S og Speelhout i Holland, skriver ledelsen i regnskabet.
Gruppens omsætning blev i regnskabsåret på 405,1 mio. kr. mod 407,5 mio. kr. i samme periode året før. Svækkelsen af den danske krone har påvirket omsætningen positivt med 8,2 mio. kr., hedder det videre.
Af det samlede fald i omsætningen udgør nedgangen i salget af Kompan-produkter i alt fire pct. og Speelhout-produkter tre pct.
Faldet i omsætningen skyldes bl.a begrænsninger i de offentlige budgetter i Tyskland, Holland og England, som har påvirket efterspørgslen negativt.
I regnskabsåret 1997 venter Kompan International et resultat i underkanten af resultatet for 1995/96.
- I 1997 forventes en svag vækst i omsætningen (sammenlignet med 12-månedersregnskabet for 1995/96) og en resultatudvikling i underkanten af resultatet for 1995/96, grundet stigende priskonkurrence på selskabets hovedmarkeder, en øget indsats på produktudvikling samt et ændret produkt-og markedsmix, skriver ledelsen i regnskabet.
- Jørn Nurkka (+45) 33 96 96 55.
(c) Reuters Limited 1997.
