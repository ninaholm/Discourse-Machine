Godt 97 for KF i forhold til Oslo og Stockholm.

KØBENHAVN, 4 april (Reuter) - De første tre måneder af 1997 har været gode for Københavns Fondsbørs (KF). Ihvertfald hvis man sammenligner udviklingen i aktieomsætningen med søsterbørserne i Norge og Sverige.
Det fremgår af marts-udgaven af Nordic Securities Markets. Oversigten viser, at omsætningen i København i de første tre måneder har været 31,4 pct. af omsætningen i Stockholm (hhv. 11,46 mio. ecu og 36,47 mio. ecu).
I forhold til Oslo Børs (omsætning på 10,57 mio. ecu), har Københavns Fondsbørs ligget 6,5 pct. højere.
Dermed har KF klaret sig bedre de sidste tre måneder, end i de sidste 12 måneder. I forhold til Stockholm har omsætningen i København kun været 28,9 pct. over det seneste år, mens omsætningen i forhold til Oslo Børs kun har ligget 1,6 pct. højere
I tal har omsætningen i København de seneste 12 måneder været på 33,46 mio. ecu, mens den i Stockholm og Oslo har været hhv. 115,97 mio. ecu og 32,95 mio. ecu.
Udviklingen i det danske Totalindekset har i 1997 været sløjere end udviklingen i det svenske indeks, men til gengæld bedre end i Oslo.
Totalindekset er i årets første måneder steget 13,4 pct., mens det svenske indeks er steget 16,0 pct. I Oslo er indekset til gengæld kun steget med 11,2 pct.
- Morten Bonde Pedersen (+45) 33 96 96 51.
(c) Reuters Limited 1997.
