SAS-regnskab og - forventninger skuffer analytikere.

KØBENHAVN, 17 februar (Reuter) - SAS Gruppens regnskab skuffer det danske korps af luftfartsanalytikere, hvor især forventningerne til indtjeningen i 1997 langt fra imponerer.
- Det bekræfter min opfattelse af, at SAS har det svært og får det svært. Jeg synes regnskabet generelt set var en skuffelse, siger en analytiker.
SAS fik i 1996 et overskud før skat på 1.815 mio. SEK mod 2.632 mio. SEK. De eneste tal, som markedet ikke kendte var udviklingen i fjerde kvartal, der viste et resultat før skat på 365 mio. SEK mod 487 mio. SEK.
SAS havde selv forventet et overskud i fjerde kvartal på niveau med resultatet fra samme periode sidste år.
Om fremtiden præciserede koncernchef Jan Stenberg på et pressemøde i Stockholm, at SAS sigter mod at få et resultat i 1997 på niveau med 1996.
- Det må være en skuffelse, og jeg er blevet bestyrket i min skepsis omkring SAS, siger samme analytiker.
Andre SAS-analytikere, som Reuters Finans har talt med, er mere forbeholdne men kalder dog 1997-prognosen for &quot;lidt skuffende&quot; og &quot;langt fra imponerende&quot;.
(c) Reuters Limited 1997.
