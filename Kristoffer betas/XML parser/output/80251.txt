Fuld tryk på kedlerne i dansk økonomi - SHB.

KØBENHAVN, 17 februar (Reuter) - Der er fuld tryk på kedlerne i Danmark i år, hvor der er udsigt til en vækst i økonomien på 3,5 pct., den laveste ledighed i 17 år og fortsat stigende boligpriser.
Det vurderer Svenska Handelsbankens økonomer i København i deres seneste prognose for dansk økonomi. De har her hævet deres forventninger til væksten i bruttonationalproduktet i år til 3,5 pct. fra 3,2 pct. I 1998 forventer de en vækst på tre pct. mod før 2,7.
Humlen bag væksten er ifølge banken en stærk fremgang i forbruget.
Banken har nemlig i prognosen opjusteret sin forventning til det private forbrug i år med 0,6 pct.point til 4,1 pct., mens det til næste år er sat marginalt op til 3,1 pct.
- Vi har to hovedgrunde til vores optimistiske estimat for forbruget: Det stærke arbejdsmarked og et voldsomt stigende boligmarked, skriver bankens økonomer fra Amaliegade.
De forventer, at ledigheden i år vil falde til 7,8 pct. I 1998 forventes en ledighed på 7,5 pct.
- For forbrugerne betyder det to ting: Indtægterne vil stige, og job-sikkerheden vil blive så høj, som den kan blive, skriver den svenske bank.
På boligmarkedet hæfter Svenska Handelsbanken sig ved, at huspriserne indtil videre i dette opsving er steget ca. 40 pct.
- ... og de vil formodentligt fortsætte med at stige i 1997 som følge af de seneste måneders fald i obligationsrenterne, vurderer bankens økonomer. I alt forventer de en yderligere stigning i boligpriserne på 5-10 pct.
Men ikke alt er fryd og gammen. Således ser Svenska Handelsbanken tegn på, at overskuddet på den danske betalingsbalance i år vil blive reduceret til et rundt nul, mens den til næste år vil vise et underskud på fem mia. kr.
- Selvom eksporten sansynligvis vil vise en positiv vækstrate i år, vil den stærke vækst i forbruget og investeringerne bevirke, at importvæksten vil være højere, og dermed vil handelsoverskuddet falde gennem året, skriver Svenska Handelsbanken.
Banken forventer i år en stigning i eksporten på 2,6 pct. voksende til 2,9 pct. i 1998. Importen af varer og tjenesteydelser forventes vokse med 4,8 pct. i år og 4,4 pct. i 1998.
Inflationen forventer banken vil ligge på 2,5 pct. i år og med en lille stigning i 1998 til 2,8 pct.
- Eva Elgaard Pedersen (+45) 33 96 96 57.
(c) Reuters Limited 1997.
