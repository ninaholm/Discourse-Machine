NYKREDIT ANBEFALER KØB AF 6-8 PCT STATSPAPIRER.

KØBENHAVN, 3 marts (Reuter) - Nykredit Bank anbefaler i sin nyeste investorguide, at investorerne køber statsobligationer i segmentet 6 pct. St.l. 1999 - 8 pct. St.l. 2003. Hvis man hellere vil sætte pengene i realkreditobligationer, anbefaler Nykredit Bank køb af 8 pct. papirerne 2016 og 2026 samt 9 pct. 2026.
- Afkastsimulationer på baggrund af Nykredit Banks renteforventninger samt en lang række alternative risiko-scenariet viser, at det optimale segment p.t. udgøres af mellemlange statsobligationer ud til ca. 8 pct St.l. 2003, skriver Nykredit Bank.
Generelt favoriserer forventningen om en stabil rente gennem 1997 en omlægning til realkreditobligationer, konstateres det endvidere.
Nykredit Bank forudser, at det 10-årige dansk-tyske rentespænd på tre måneders sigt vil holde sig omkring 0,7 pct.point.
- Dette indebærer en forventet 10-årig dansk rente i omegnen af 6,5 pct. En forventet positiv renteudvikling i USA ventes at begrænse rentestigningspotentialet i Europa på 12 måneders sigt, skriver Nykredit Bank.
Nykredit ser endvidere, at der er fokus på den danske pengepolitik, bl.a. som følge af udviklingen i inflationen.
Nykredit forventer ikke, at Nationalbanken vil skride til rentesænkninger, fordi inflationshensynet overskygger de pengepolitiske manøvrerum, som den stærkere krone over for D-marken har skabt.
- Og vi forventer derfor ikke yderligere isolerede danske rentenedsættelser i denne rentecykel. Omvendt er det vores vurdering, at den seneste tids opdrift i forbrugerprisinflationen næppe berettiger til en isoleret dansk renteforhøjelse, som har været fremført fra flere udenlandske finanshuses side, skriver Nykredit Bank.
- Uffe Hansen (+45) 33 96 96 58.
(c) Reuters Limited 1997.
