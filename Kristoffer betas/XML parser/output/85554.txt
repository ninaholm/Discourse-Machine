Svageste dansk kronekurs hjælper eksport - DDB.

KØBENHAVN, 9 juli (Reuter) - Den svageste danske krone siden 1992 understøtter Den Danske Banks forventning om, at den danske eksportvækst i løbet af den resterende del af 1997 når importvækstens højder. Cheføkonom Jørgen Birger Christensen fra Den Danske Bank, vurderer dog, at den sidste måneds svækkelse ikke for alvor når at få effekt i 1997.
Onsdagens opgørelse fra Nationalbanken viser den svageste effektive kronekurs i år med indeksværdien 98,62. På bare en måned er den effektive kronekurs dermed faldet 1,6 pct. Blandt andet som følge af en stærkere amerikansk dollar og et stærkere britisk pund. Ikke siden 1992 har den effektive kronekurs været på dette lave niveau.
- Svækkelsen af kronen gennem 1996 har allerede understøttet eksporten. Sammen med en behersket lønudvikling og udsigt til øget aktivitet på eksportmarkederne, står eksporterhvervene godt. Den seneste tids svækkelse slår dog først igennem på lidt længere sigt, siger Jørgen Birger Christensen til Reuters Finans.
Hos Unibank Markets påpeger senioranalytiker Jesper Nielsen ligeledes, at betingelserne for den danske industrieksport er forbedrede væsentligt med et større fald i den effektive kronekurs. Jesper Nielsen vurderer dog, at efterspørgslen på eksportmarkederne fortsat er svag.
- Stig Ørskov Pedersen (+45) 33 96 96 59.
(c) Reuters Limited 1997.
