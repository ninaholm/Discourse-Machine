Carlsberg/Cola afgørelse kan komme fredag - EU.

BRUXELLES, 2 maj (Reuter) - EU-Kommisionen tager i dag fredag stilling til, om Carlsberg og Coca-Cola må oprette et fælles selskab, Coca-Cola Nordic Beverages (CCNB), som skal stå for salg af Coca-Colas produkter i Danmark og Sverige. Men om Kommissionens afgørelse også bliver offentliggjort fredag er lidt mere tvivlsom.
Ifølge en talsmand fra Kommissionen vil aftalen blive behandlet senere fredag, men det er til gengæld ikke sikkert, at der vil blive udsendt en pressemeddelelse fredag, da flertallet af de ansatte i Bruxelles holder forlænget weekend efter fridagen 1. maj.
- Vi har endnu ikke besluttet om vi vil udsende en pressemeddelelse i dag - men det kan godt være, at vi gør det alligevel, siger talsmanden til Reuters.
Flere kilder siger til Reuters Finans, at de frygter at EU-kommissionen ikke umiddelbart vil give Carlsberg og Coca-Cola grønt lys til oprettelse af det fælles selskab, men, at Kommissionen skal bruge mere tid på at granske aftalen og dens betydning for konkurrenterne.
- Jørn Nurkka (+45) 33 96 96 55.
(c) Reuters Limited 1997.
