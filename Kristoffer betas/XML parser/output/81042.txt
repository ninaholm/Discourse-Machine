Danisco Ingredients vil øge produktion af pektin.

KØBENHAVN, 5 marts (Reuter) - Danisco Ingredients (DI) vil udvide produktionen af pektin på fabrikken i Mexico. Dermed bliver DI i stand til at efterkomme den stigende efterspørgsel på pektin uden at skulle bygge en helt ny produktlinie, fremgår det onsdag af personalebladet, The Ingredient, fra DI.
- Pektinmarkedet vokser med 4-6 pct. om året. Vi vil tage vores del af det voksende marked, men vi ønsker helt klart også, at øge vores generelle markedsandel, siger produktmanager Ellen G. Trost til bladet.
Fabrikken i Mexico er den største pektinfabrik inden for Danisco Ingredients, og er placeret ved byen Tecoman.
Pektin bruges som fortykningsmiddel i bl.a. marmelade og syltetøj, men det er især inden for drikkeyoghurt, konfekture og kagecreme, at væksten kommer, hedder det videre.
Stigningen i salget har betydet, at kapaciteten på den mexicanske fabrik skal øges.
- I stedet for at investere i en helt ny produktslinie er det væsentlig mere økonomisk, at udnytte de eksisterende linier til det absolut maksimale, og dermed udskyde tidspunktet for en nye linie så længe som muligt, siger Ellen G. Trost.
Derfor skal der på fabrikken i løbet af 1997 gennemføres et projekt, som skal fjerne en række flaskehalse i produktionen, hvorved fabrikken kan øge produktionen med mindst 20 pct.
DI havde i regnskabsåret 1995/96 en omsætning på 2,4 mia. kr. og et overskud af den primære drift på 357 mio. kr.
- Jørn Nurkka (+45) 33 96 96 55.
(c) Reuters Limited 1997.
