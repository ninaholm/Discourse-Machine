MINISTERIUM MÅ VÆRE BYDRENG FOR DANYARD - MIMI J.

KØBENHAVN, 13 september (Reuter) - Erhvervsminister Mimi Jakobsen (CD) vil gerne lade sit ministerium være &quot;bydreng&quot; for Danyard i bestræbelserne på at videreføre værftet i Frederikshavn.
- Ingen forventer, at vi kommer med en pose penge. Det er selvsagt umuligt at give speciel statsstøtte til Danyard eller placere statsordrer uden licitation, siger Mimi Jakobsen efter et samråd i folketingets europaudvalg fredag.
Danyard ejes af J. Lauritzen Gruppen.
Den 27. september drager ministeren til Fredriskhavn for at diskutere situationen med de lokale politikere og værftet.
- Hvis Danyards ledelse er interesseret, vil vi gerne se på, om man kan lave nogle yderligere forsknings-og udviklingskontrakter eller centerkontrakter, hvor Danyard får udviklet nogle teknikker, materialer eller teknologier, som gør, at Danyard kan noget, som ingen andre kan. Danyard har før været vakse til at finde nye veje, siger Mimi Jakobsen med henvisning til standardflex-skibene.
Støtte til forskning og udvikling (F&amp;U) er i øvrigt generelle ordninger, som er åbne for alle, oplyser ministeren.
Ministeren tilbyder også ministeriets hjælp med bl.a. at afsætte f.eks standardflex-skibe til Malaysia.
Desuden er der spørgsmålet om en bredere erhvervsudvikling i Vendsyssel og Nordjylland, som kunne få en støttepakke ligesom Samsø og Bornholm tidligere har fået.
- Ordninger med skattefavorisering er dog udelukket. EU-reglerne tillader regional erhvervsstøtte, blot det ikke gives specifikt til f.eks. et værft. Endelig er der spørgsmålet om effektiviteten på værftet, men det må Danyard selv klare, siger Mimi Jacobsen. (/djø).
(c) Reuters Limited 1996.
