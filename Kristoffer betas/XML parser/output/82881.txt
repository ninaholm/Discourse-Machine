EU-svar ser telemarked under et - Forskningsministeriet.

KØBENHAVN, 22 april (Reuter) - Det danske telemarked skal ses under et lyder svaret fra EU-kommissionen til Forskningsministeriet før vedtagelsen af de nye danske telelove. Det betyder at alene Tele Danmark, men ikke Sonofon og Tele Danmark Mobil, skal levere samtrafik til omkostningsbaserede priser, skriver Forskningsministeriet i en pressemeddelelse tirsdag.
- Det rammer blandt andet de nye DCS 1800 selskaber, der nu får markant sværere ved at komme ind på markedet, siger forskningsminister Jytte Hilden.
Forskningsministeriet skriver, at det netop har modtaget svaret fra EU-Kommissionen om de ændringer, der er sket i samtrafikdirektivets regler om samtrafikpriser. Direktivforslaget er nu ændret, så forpligtelsen til at levere samtrafik til omkostningsbaserede priser afhænger af, om et selskab har en stærk markedsposition på det samlede fastnet-og mobilmarked, oplyser Forskningsministeriet.
Tele Danmark offentliggjorde mandag tal, der viste, at selskabet forventede årlige tab før skat på mellem 1,2 og 1,9 mia. kr., hvis telemarkedet skulle deles op. Med EU-Kommissionens afgørelse falder Tele Danmarks årlige tab til mellem 0,5 og 1,0 mia. kr., bekræfter underdirektør i Tele Danmark, Tom Togsverd.
- Carl Johan Corneliussen (+45) 33 96 96 57.
(c) Reuters Limited 1997.
