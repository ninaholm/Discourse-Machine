Konkurrence rammer dansk medicineksport - MEFA.

KØBENHAVN, 16 juli (Reuter) - Den skærpede konkurrence på de globale markeder for lægemidler har sat sine spor i dansk medicinalindustris eksporttal for 1996, fremgår det af Foreningen af danske Medicinfabrikkers (MEFA) oversigt &quot;Tal og data 1997&quot;.
Væksten i den danske medicineksport er således faldet til under fem pct. i 1996 mod 17 pct. i 1995, og stigningen i antallet af beskæftigede i branchen lå også markant under niveauet fra de foregående år, fremgår det. Medicineksporten udgjorde sidste år 13,2 mia. kr.
Den samme tendens er gældende for overskuddet på handelsbalancen med medicin, der i 1996 steg ni pct. til i alt 8,3 mia. kr.
Forsknings-og udviklingsindsatsen er øget væsentligt i det forgangne år, og der blev i 1996 brugt 2,8 mia. kr. på denne konto, svarende til en stigning på 32 pct. fra året før. I 1995 steg forskningsudgifterne med 12 pct.
Det betyder, at 16 øre af hver salgskrone anvendes på forskning og udvikling.
MEFA har Coloplast og Nycomed Danmark som medlemmer, mens Novo Nordisk i slutningen af marts i år meldte sig ud.
- Søren Linding Jakobsen (+45) 33 96 96 53.
(c) Reuters Limited 1997.
