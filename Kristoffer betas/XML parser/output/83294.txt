Lån &amp; Spar kan max tabe 2 mio kr på Hafnia - dir.

KØBENHAVN, 2 maj (Reuter) - Lån &amp; Spar Bank kan i værste fald tabe to mio. kr. på den ejerandel, banken havde i børsmæglerselskabet Bjørnskov &amp; Co., da Hafnia krakkede i sommeren 1992. Det oplyser underdirektør Kaj Egon Hansen til Reuters Finans fredag.
- Selv i værste fald vil vores tab på Hafnia-sagen ligge under to mio. kr., siger Kaj Egon Hansen.
Lån &amp; Spar ejede i sommeren 1992 25 pct. af Bjørnskov. I august 1996 meddelte banken, at den havde reduceret sin ejerandel med 14 pct.point til 11 pct.
Fredag præciserede Lån &amp; Spar Bank i en meddelelse til Københavns Fondsbørs, at der i salgsaftalen fra august 1996 indgik en klausul om, at Lån &amp; Spar Bank hæfter for udgifter eller tab, som ville have medført en hensættelse per 31. marts 1996, såfremt forholdet havde været bekendt på dette tidspunkt.
Kaj Egon Hansen ønsker ikke at vurdere risikoen for tab på Hafnia-sagen. Han pointerer, at den opnåede gevinst på 3,3 mio. kr. ved nedbringelsen af ejerandelen i Bjørnskov ikke er i fare.
Fire pensionkasser stævnede i mandags Den Danske Bank, Bjørnskov og Paribas Ltd. for de tab, kasserne led, efter at de havde tegnet aktier i Hafnia i 1992.
- Eva Elgaard Pedersen (+45) 33 96 96 55.
(c) Reuters Limited 1997.
