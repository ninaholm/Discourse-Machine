Tysk guld-opskrivning skaffer råderum - Nykredit.

KØBENHAVN, 30 maj (Reuter) - Den tyske regerings beslutning om at revaluere værdien af landets guldreserver skal ikke kun sikre, at Tyskland lever op til de konvergenskriterier, der er vedtaget i Maastricht-traktaten som adgangskrav til ØMU&apos;ens tredje fase. Opskrivningen har også til formål at skaffe tyskerne et større finanspolitisk råderum i 1998.
Det vurderer Nykredit Bank i en markedskommentar.
- Meget taler for, at det er et væsentligt ønske hos regeringen at øge det finanspolitiske råderum i 1998. Således forhandles fortsat om en skattereform, der skal træde i kraft i 1998, men selv uden en skattereform er det på nuværende tidspunkt givet, at der sker en lempelse af personskatterne i 1998, skriver banken.
I kommentaren hedder det, at hvis regeringen er sikker på at have dækning for en finanspolitisk lempelse i 1998, vil det samtidig være lettere at genneføre en yderligere mindre stramning af finanspolitikken i 1997 - eksempelvis ved en afgiftsforhøjelse - således at budgetmålsætningen overholdes i indeværende år.
- Morten Bonde Pedersen (+45) 33 96 96 51.
(c) Reuters Limited 1997.
