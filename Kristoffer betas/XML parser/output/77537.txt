CARLSBERG NÅR SIT VÆKSTMÅL I 95/96 - ANALYTIKERE.

KØBENHAVN, 13 november (Reuter) - Carlsberg ventes i regnskabsåret 1995/96 være i stand til at opfylde sin egen forventning om et resultat af den primære drift på samme niveau som i de foregående år.
Det viser en rundspørge hos otte Carlsberg-analytikere, som Reuters Finans har foretaget, inden bryggeriet i slutningen af måneden offentliggør regnskabet for 1995/96.
Analytikerne forventer i gennemsnit, at resultatet af den primære drift vil stige med ca. fem pct. til 1.264 mio. kr. mod 1.203 mio. kr. året før.
Resultatet før skat skønnes at vokse med ca. ni pct. til 1.554 mio. kr. mod sidste års resultat på 1.420 mio. kr. Omsætningen i Danmarks største bryggerikoncern vil efter analytikernes skøn stige fra 13.351 mio. kr. i 1994/95 til 14.200 mio. kr. i 1995/96 - svarende til en vækst på 6 pct.
På de finansielle poster venter analytikerne, at Carlsberg vil få en ekstra gevinst på 74 mio. kr. til 282 mio. kr. i forhold til året før.
På bundlinien, efter skat og minoriteter, vurderes det, at &quot;Vores Øl&quot; kun vil vise en marginal vækst på knap to pct. til 1.020 mio. kr. mod 1.003 mio. kr året før.
I analytikerkredse venter man således ikke de helt store overraskelser i regnskabstallene fra Carlsberg. Selvom tallene nok vil blive gransket intenst, så vil de skrevne ord i regnskabet nok tiltrække sig speciel stor opmærksomhed.
- Vi er specielt interesseret i, hvordan det går med forhandlingerne i England, og hvor langt Carlsberg er kommet med rationaliseringerne herhjemme. Desuden er det interessant, om der er står noget nyt omkring de nordiske Coca-Cola forhandlinger, siger en analytiker.
Ifølge analytikeren har bryggeriet i de seneste år hensat et større beløb til rationalisering og strukturtilpasning. Han forventer, at Carlsberg for alvor vil begynde at bruge af denne post nu.
I England er den britiske ølkoncern Carlsberg-Tetley på vej ind i en fusion med den britiske bryggerigruppe Bass. Carlsberg-Tetley ejes i øjeblikket fifty-fifty af Carlsberg og Bass. Den endelige vedtagelse af fusionen afventer en godkendelse fra de engelske konkurrencemyndigheder.
Coca-Cola har i foråret opsagt den hidtidige licensaftale med Coca-Cola distributørerne i Norge og Sverige. Carlsberg har i den forbindelse givet udtryk for, at de er interesseret i at få fingerne i den attraktive Coca-Cola licens.
Carlsberg distribuerer i forvejen Coca-Cola i Danmark igennem det 100 pct. ejede datterselskab Dadeko.
Offentliggørelsen af årsregnskabet fra Carlsberg-Tetley tirsdag har ikke fået analytikerne til at opjustere deres estimater for 1995/96.
Til gengæld har enkelte analytikere opjusteret deres forventninger regnskabsåret 1996/97, som følge af en styrkelse af det engelske pund.
- Pundet er siden Carlsberg-Tetley&apos;s regnskabsafslutning blev styrket med godt 70 øre over for kronen, hvilket betyder en del når der er tale om godt 60 mio. GBP, siger en anden analytiker.
Carlsberg-Tetley fik i 1995/96 et driftsresultat på 62 mio. GBP mod 52 mio. GBP året før.
(c) Reuters Limited 1996.
