Unibank fastholder plan om færre medarbejdere-dir.

KØBENHAVN, 11 juni (Reuter) - Unibank fastholder sit mål om at nedbringe antallet af medarbejdere i 1997 med 500 personer, oplyser bankdirektør Preben Kendal fra banken.
Den Danske Bank har ellers afblæst en del af sin fyringsplan, fordi udviklingen i første halvår 1997 har været bedre end ventet.
- Vi fastholder den plan, vi har lagt gennem året. Der skal ske noget helt ekstraordinært, for at vi laver om på den plan, siger Preben Kendal til Reuters Finans.
Han oplyser, at banken i realiteten er foran planen, da flere end beregnet har forladt banken. Blandt andet derfor har banken annonceret efter medarbejdere flere gange i løbet af foråret.
I søndags og igen onsdag annoncerede banken således efter 40 nye medarbejdere til IT-området. Ifølge Preben Kendal er der i øjeblikket stor efterspørgsel efter den slags medarbejdere i stort alle brancher på grund af det såkaldte år 2000-problem, hvor virksomhederne skal have computerne forberedt til årtusindeskiftet.
Unibank beskæftigede lige godt 10.000 personer ved årsskiftet 1996/97. Det var ca. 500 færre end et år tidligere.
Den Danske Bank meddelte i maj, at de planlagte afskedigelser på mellem 100 og 150 personer i efteråret er aflyst, fordi banken oplevede et stigende aktivitetsniveau. Nedskæringen på 250-300 medarbejdere i første halvår er til gengæld gennemført.
- Ole Mikkelsen (+45) 33 96 96 54.
(c) Reuters Limited 1997.
