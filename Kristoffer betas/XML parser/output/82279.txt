Køb af livselskab gav Alm Brand godt 1996.

KØBENHAVN, 3 april (Reuter) - Alm. Brand Koncernens overtagelse af livsforsikringsselskabet Utrecht i 1996 var medvirkende årsag til, at koncernen øgede sit resultat i forhold til året før. Det fremgår af årsregnskabet, der blev offentliggjort torsdag.
- I livsforsikringsdivisionen androg præmieindtægten 550 mio. kr. mod 258 mio. kr. i 1995 som følge af overtagelsen af Livsforsikrings-Aktieselskabet Utrecht. Såvel præmieindtægten som de forsikringsmæssige hensættelser er mere end fordoblet, skriver ledelsen i regnskabet.
Resultatet på livsforsikringsområdet steg til 33 mio. kr. mod blot en mio. kr. i 1995, mens resultatet før skat for koncernen steg til 370 mio. kr. fra 312 mio. kr. året før. Årets resultat svarer til en forrentning af egenkapitalen på 16 pct. før skat og 13 pct. efter skat. Året før var de tilsvarende tal 17 og 10 pct., fremgår det.
Koncernens samlede omsætning steg til 5.868 mio. kr. mod 5.028 mio. kr. året før.
(c) Reuters Limited 1997.
