Engelsk datter trak ned i H+H-Holding i 1996.

KØBENHAVN, 18 marts (Reuter) - Trævareproducenten H+H-Holding kom ud af regnskabsåret 1996 med et underskud på bundlinien på 31,2 mio. kr. mod et overskud året før på 13,3 mio. kr. Det dårlige resultat skyldes primært hensættelser på knap 40 mio. kr. til lagernedskrivninger og afvikling af tabsgivende aktiviteter i datterselskabet Kingsway Group i England, fremgår det tirsdag af selskabets 1996-regnskab.
- I Kingsway Group blev det ordinære resultat i 1996 et minus på 1,2 mio GBP mod et overskud på 1,9 mio. GBP i 1995. For at sikre den fremtidige indtjening i Kingsway Group er der foretaget ekstraordinære hensættelser på 3,86 mio. GBP, skriver ledelsen i regnskabet.
Omsætningen i trævareproducenten steg med knap 15 pct. til 1.770 mio. kr., mens det ordinære resultat faldt til 24,3 mio. kr. fra 40,6 mio. kr. i 1995.
På trods af det negative resultat indstiller bestyrelsen til generalforsamlingen, at der udbetales et udbytte på 11 pct., hvilket er det samme som året før.
H+H Holding venter at komme ud af regnskabsåret 1997 med et resultat før skat på mellem 50 og 60 mio. kr., fremgår det af regnskabet.
- Der er udsigt til moderat forbedrede konjunkturforhold på de primære markeder, og H+H Holding A/S forventer et resultat før skat i 1997 på 50-60 mio. kr., skriver ledelsen.
1 GBP = 10,17 kr.
- Jørn Nurkka (+45) 33 96 96 55.
(c) Reuters Limited 1997.
