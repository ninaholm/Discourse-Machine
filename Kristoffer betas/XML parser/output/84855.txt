Nationalbanken fastholder lånevifte i 2 halvår.

KØBENHAVN, 17 juni (Reuter) - Nationalbanken planlægger ikke åbninger af nye papirer i andet halvår af 1997 og fastholder således sin eksisterende lånevifte året ud. Det fremgår af en meddelelse fra bankens Kapitalmarkedsafdeling tirsdag.
Det betyder, at Nationalbanken i den korte ende af rentemarkedet fortsat vil udstede i statsgældsbeviserne 6 pct. Stgb. 1999 I og 4 pct. Stgb. 2000 I. For de lidt længere løbetider vil salget ske i statsobligationerne 6 pct. st.l. 2002, 5 pct. st.l. 2005, 7 pct. st.l. 2007 og 7 pct. st.l. 2024, oplyser Nationalbanken.
Den uændrede lånevifte kommer ikke som nogen overraskelse, da mindsterenten også i andet halvår forventes at forblive på historisk lave fire pct., mens Nationalbankens lånebehov i den resterende del af 1997 virker overkommeligt.
Nationalbanken har hidtil i år solgt statspapirer for 47,9 mia. kr. Statens samlede indenlandske lånebehov i 1997 udgør ifølge den seneste Budgetoversigt fra Finansministeriet 62,0 mia. kr.
Den danske centralbank gentager i dagens meddelelse sit ønske om i andet halvår, såfremt markedsvilkårene tillader det, at udjævne refinansieringen af den udestående gæld ved at foretage opkøb i de obligationsserier, der udløber i 1998.
Det skyldes, at de ordinære afdrag på gælden er noget mindre i 1997 end i 1998, fremgår det.
- Søren Linding Jakobsen (+45) 33 96 96 53.
(c) Reuters Limited 1997.
