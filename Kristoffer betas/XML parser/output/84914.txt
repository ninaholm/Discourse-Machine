Presserunde - Generelle nyheder torsdag 19 juni.

Reuters står ikke inde for avisartiklernes nøjagtighed 1) Blækket i den nye EU-traktat fra Amsterdam nåede ikke at tørre, før de hjemlige fronter var trukket hårdt op. Ikke overraskende vender fløjpartierne tommelfingeren nedad til traktaten, mens de borgerlige og regeringen anbefaler et ja ved en kommende folkeafstemning. Kun SF, som endnu engang står i en nøgleposition op til en EU-afstemning, mangler at beslutte sig. (Jyllands-Posten side 1, Jyllands-Posten 2. sektion side 1-4, Berlingske Tidende side 11, Det Fri Aktuelt side 1, 4-8, Erhvervs-Bladet side 4, Politiken side 9)
2) Greenpeace Danmark roser statsminister Poul Nyrup Rasmussen (S) for EUs nye miljøgaranti og opfordrer regeringen til at tage den i brug med det samme. Greenpeace-talsmanden Jan Søndergaard lægger vægt på, at regeringen udvælger sig sine sager med omhu. Afprøvningen af EUs miljøgaranti skal ske på områder, hvor ny videnskabelig viden underbygger et forbud. (Information side 4, Politiken side 9)
3) Peter Brixtofte er dybt forarget over, at de rigeste slipper billigere i skat, mens folk med lave indkomster skal betale for de kommunale skattestigninger - som følge af det nuværende skattesystems indretning. &quot;Hele systemet er pilråddent og asocialt. Det er ufatteligt, at det er udtænkt af socialdemokrater. Systemet skal laves om som noget af det allerførste, når vi kommer i regering,&quot; siger Peter Brixtofte, der selv er borgmester i Farum og formand for Venstres skattepolitiske landsudvalg. (Jyllands-Posten side 1 og 4)
4) Finansminister Mogens Lykketoft (S) erkender, at næste års skattestigninger i amter og kommuner i høj grad vil ramme de lavtlønnede, men samtidig lover Lykketoft, at det er de rige, der får et skattesmæk, næste gang der reguleres på skatterne i Danmark. Det kan dog først ske i 1999. Han understreger samtidig, at den højere skat til næste år samtidig medfører en række serviceforbedringer. (Det Fri Aktuelt side 8)
(Presserunden er udarbejdet af Finansinformation).
(c) Reuters Limited 1997.
