Novos salgsforventninger skuffer - analytikere.

KØBENHAVN, 13 august (Reuter) - Novo Nordisks økonomiske resultat for de første seks måneder var bedre end forventet, men selskabets mindre positive syn på udvikling i salget i 1997 bekymrer de aktieanalytikere, som Reuters Finans har talt med få timer efter offentliggørelsen af de seneste regnskabstal fra den danske medicinalkoncern.
- Det er problematisk, hvis salget viser svaghedstegn, siger en analytiker, der især peger på Novo Nordisks problemer på det amerikanske marked.
Overskuddet før skat blev 1.345 mio. kr. mod forventet 1.272 mio. kr., og det kaster et positivt skær over regnskabet.
Men udviklingen i USA trækker ned, og Novo Nordisk kalder som i regnskabsmeddelelsen fra første kvartal situationen for utilfredsstillende. Et mindre insulinsalg til injektionssystemerne NovoPen og NovoLet, et større salg til grossister og mistede medarbejdere angives som nogen af årsager til den ugunstige udvikling.
Desuden er Novo Nordisks salg af antidepressionsmidlet Seroxat i Norden fortsat voldsomt ramt af parallelimport og skærpet konkurrence.
I sin regnskabsmeddelelse skriver Novo Nordisk således, at koncernens forventninger til 1997 er uændrede, &quot;idet et lavere salg end forventet påregnes modsvaret af den gunstige udvikling i hovedvalutaerne, fortrinsvis JPY, USD og GBP&quot;.
En anden analytiker ser udtalelsen som en hjælpende hånd fra Novo Nordisk til at støtte de finansielle markeders forventninger til udviklingen i indtjeningen.
Novo Nordisk forventer en stigning i resultatet af den primære drift på mindst 15 pct. i 1997. I første halvår steg driftsresultatet 15 pct. til 1.317 mio. kr.
Men der er flere positive takter i regnskabet, og her nævner en aktieanalytiker en fornyet vækst i salget af industrielle enzymer, der var ramt af lagerforskydninger i første kvartal, stigende licensindtægter, samt at MAX besparelsesprogrammet kører som planlagt.
Han tilføjer, at det tillige er positivt, at Novo Nordisk fra den 1. januar næste år ændrer sine regnskabsprincipper for i endnu højere grad at lægge sig op af amerikanske regnskabsstandarder.
De adspurgte analytikere vurderer ikke, at den seneste regnskabsmeddelelse fra Novo Nordisk vil få nogen betydning for deres indtjeningsestimater for selskabet.
- Søren Linding Jakobsen (+45) 33 96 96 53.
(c) Reuters Limited 1997.
