HLJ Industri får købsanbefaling af Sydbank.

KØBENHAVN, 16 maj (Reuter) - HLJ Industri får nu en klar købsanbefaling af Sydbank, fremgår det af det månedelige Fondsudsigten, som banken udgiver.
- Sydbank vurderer, at HLJ-koncernen i de kommende år vil opleve en markant fremgang i indtjeningen. En række tiltag i den underskudsgivende Føvling Møbelfabrik vil allerede bære frugt i 1997, hvor vi venter et resultat omkring nul. Senest i 1999 venter vi, at indtjeningen i Føvling vil være på højde med resten af koncernen, skriver Sydbank i sin anbefaling.
HLJ Industri, der er en af landets største producenter af saml-selv møbler, ejer de to datterselskaber, Scanbirk Møbelfabrik og Føvling Møbelfabrik, 100 pct., men Føvling Møbelfabrik har været en skidt forretning for HLJ de senere år.
Sydbank mener, at HLJ efterhånden har fået styr på problemerne i Føvling Møbelfabrik.
- Den nuværende kurs på HLJ Industri afspejler efter Sydbanks vurdering alene indtjeningen i Scanbirk-delen, mens den forventede markante indtjeningsfremgang i Føvling-delen endnu ikke er indiskonteret i det nuværende kursniveau, skriver Sydbank.
Analytikerne påpeger, at risikoen i HLJ-aktien er høj. Blandt andet fordi konkurrencen inden for saml-selv møbler er hård, og at koncernen er afhængig af det tyske marked, som aftager 33 pct. af produktionen.
HLJ afløser Calkas i bankens modelportefølje. På anbefalingslisten over danske aktier er der kun foretaget en enkelt ændring. Det drejer sig om Chr. Hansen Holding, hvor anbefalingen er hævet til reducer fra sælg.
- Ole Mikkelsen (+45) 33 96 96 54.
(c) Reuters Limited 1997.
