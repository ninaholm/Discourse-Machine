SPARBANK VEST FORTSÆTTER KONTROLLERET VÆKST - DIR.

KØBENHAVN, 6 februar (Reuter) - Sparbank Vest vil fortsætte med vokse, men det kommer til at ske kontrolleret, oplyser bankdirektør Preben Rasmussen.
- Der er tale om en langsomt og kontrolleret vækst, der begyndte i 1987, og vi bekender os til en vækststrategi, men det skal ske kontrolleret, siger Preben Rasmussen til Reuters Finans.
Sparbank Vest, der er blandt de 15 største pengeinstitutter, offentliggjorde torsdag resultatet for 1996, og det viste et overskud før skat på 97 mio. kr. mod 102,7 mio. kr.
Men regnskabet afslører, at banken fortsat har vokseværk. Udlån er således steget 16 pct. til knap tre mia. kr., og siden 1992 har der været tale om en vækst i udlån på hele 45 pct.
Bankens ledelse kontrollerer blandt andet væksten ved hjælp af nogle principper.
- Et af dem er, at vi ikke vil have mere end to filialer kørende, som ikke giver et bidrag til den samlede indtjening, siger Preben Rasmussen.
Han henviser til, at når banken åbner en ny filial, skal den helst give overskud i løbet af en periode på fire år. For et par år siden åbnede Sparbank Vest en filial i Århus, og den ventes allerede at være rentabel i år, oplyser Preben Rasmussen.
Men han vil ikke oplyse, om banken allerede har planer om en ny filial et andet sted. Banken har også en ny filial under indkøring i Ålborg. I alt har banken 30 filialer.
- Ole Mikkelsen (+45) 33 96 96 54.
(c) Reuters Limited 1997.
