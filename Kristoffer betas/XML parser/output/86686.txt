Få købsmuligheder i nærområde - Danisco Sugar.

KØBENHAVN, 14 august (Reuter) - Danisco Sugar er på jagt efter opkøbskandidater. Men købsmulighederne er ikke store i det nære område. Det konstaterer koncerndirektør i Danisco, Mogens Granborg, der har ansvaret for koncernens sukkeraktiviteter, i koncernbladet Danisco Nyt.
- Vi har kig på flere markeder. I det nære område er der ikke mange virksomheder til salg, så vi er nødt til at skue længere ud. Også til lande, hvor der ikke dyrkes sukkerroer, men derimod sukkerrør under helt andre politiske systemer. Uanset land, råvarer og dyrkningsmetode har vi stærk teknisk kompetence, når det gælder rationel drift af sukkerproduktion, siger Mogens Granborg.
Danisco Sugar har i øjeblikket produktion i Danmark, Sverige og det tidligere Østtyskland. Sukkerkoncernen meddelte onsdag efter årets første prøveoptagning af roer, at der i 1996 er udsigt til en sukkerproduktion langt over EU-kvoten på 922.000 tons.
Danisco Sugar havde i 1996/97 en omsætning på 6,4 mia. kr., svarende til 38 pct. af omsætningen i Danisco-koncernen. Resultatet af primær drift var 996 mio. kr. svarende til 51 pct. af koncernens samlede resultat af primær drift.
- Stig Ørskov Pedersen (+45) 33 96 96 59.
(c) Reuters Limited 1997.
