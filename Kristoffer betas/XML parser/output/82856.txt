Stigende omsætning men uændret 96-res hos Obtec.

KØBENHAVN, 21 april (Reuter) - Selv om omsætningen steg 3,5 pct. til knap 203 mio. kr. i 1996 hos bremsebelægningsproducenten Obtec, så smittede det ikke i samme grad af på overskuddet, fremgår det årsregnskabet, som selskabet offentliggjorde mandag.
Resultatet før skat blev på 4,1 mio. kr. mod 4,0 mio. kr. året før. Men det er som ledelsen havde forventet, fremgår det.
- Resultatet før skat blev et overskud på 4,1 mio. kr., hvilket er på samme niveau som året før og svarer til forventningerne i selskabets halvårsrapport, hedder det.
Men ledelsen har nedtonet forventningerne til 1997, fordi en investering på 30 mio. kr. i nyt produktionsudstyr er blevet forsinket.
- Det var planlagt, at produktionsudstyret skulle være fuldt indkørt i slutningen af 1996, men der har i forhold til forventet været forsinkelser og større indkøringsproblemer af både mekanisk og softwaremæssig karakter. Produktionsudstyret forventes fuldt indkørt i de kommende måneder, skriver ledelsen i regnskabet.
(c) Reuters Limited 1997.
