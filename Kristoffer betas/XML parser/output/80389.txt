KABINEPERSONALE I MAERSK AIR STREJKER 1 MARTS - RB.

KØBENHAVN, 19 februar (Reuter) - Kabinepersonalet i Maersk Air besluttede onsdag eftermiddag at varsle strejke fra den 1. marts i år. Det oplyser Ritzaus Bureau (RB) onsdag.
- Vi varsler ikke strejke for at komme i konflikt men for at komme i dialog med vores arbejdsgivere, siger formanden for kabinepersonalet i Maersk Air Morten Michaelsen til RB.
Strejken er varslet, fordi ledelsen og de omkring 260 ansatte stewarder og stewardesser ikke kan blive enige om en ny overenskomst.
Blandt andet mener kabinepersonalet ikke, at Maersk Air har ført reelle forhandlinger med dem.
- Ledelsen har hele tiden skullet omkring Dansk Industri, når vi har forhandlet, så i realiteten har vi endnu ikke ført forhandlinger, siger Morten Michaelsen.
Samtidig har det skabt vrede blandt de ansatte, at ledelsen fremover ønsker at forbeholde sig retten til at opsige stewarder og stewardesser i en alder af 50 år.
- Vi har været med til at gøre Maersk Air konkurrencedygtig, og det skal vi have belønning for nu. Vi ønsker ikke at være ringere stillet end tilsvarende medarbejdergrupper andre steder, siger Morten Michaelsen til RB.
Hvis ikke der indledes forhandlinger mellem kabinepersonalet og ledelsen i Maersk Air, eller forligsmanden beslutter at bruge sin ret til at udskyde strejken i 14 dage, kan konflikten bryde ud 1. marts, oplyser RB. (/Reuters).
(c) Reuters Limited 1997.
