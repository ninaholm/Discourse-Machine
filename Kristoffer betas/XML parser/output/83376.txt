Analytikere ser SAS-kvartalsresultat ned 45 pct.

KØBENHAVN, 5 maj (Reuter) - SAS Gruppen vil i regnskabet for første kvartal 1997, der fremlægges tirsdag, fremvise et nyt fald i resultatet før skat. Det viser et konsensusskøn, som Reuters Finans har foretaget.
Luftfarts-gruppen vil ifølge et gennemsnit af seks aktieanalytikeres skøn få et overskud før skat på 172 mio. SEK mod 311 mio. SEK i samme kvartal året før, svarende til et fald på 45 pct. Resultatet efter finansielle poster ventes at være faldet 28 pct. til 175 mio. SEK. mod 244 mio. SEK året før.
Omsætningen ses stige to pct. til 8.392 mio. SEK.
For helåret 1997 forventer analytikerene en vækst i SAS&apos; omsætning på tre pct. til 36,3 mia. SEK og en lille stigning i resultatet før skat til 1.912 mio. SEK. mod 1.815 mio. SEK i 1996.
De relativt få danske analytikere, der mandag har regnet på SAS&apos; kvartalsresultat, peger på en skærpet konkurrence, stigende pres på priserne, faldende belægning samt en aftagende lønsomhed for selskabets aktiviteter. Alle analytikere er enige om, at SAS er nødt til at skære markant i sine omkostninger, hvis et nyt indtjeningsfald i 1997 skal undgåes.
- I øjeblikket tyder det på, at besparelserne bliver for små og kommer for sent, siger en anonym SAS-analytiker i København.
Det er dog ikke alle aktieanalytikerne, der ser så sort på SAS&apos; fremtid.
- SAS gennemførte en sparerunde i 1994 og i 1995, mens selskabet i 1996 tog sig en slapper og brugte penge på at få rettet op på kvaliteten. Men jeg ser nye besparelser som realistiske, siger en anden, mere optimistisk analytiker.
SAS har lagt op til nye tiltag i 1997, der skal trimme selskabets omkostningsbase, herunder outsourcing af tunge områder og nye synergier fra samarbejdet med andre flyselskaber.
Analytikerne er generelt enige i deres vurdering af SAS-aktierne, da fremtidsudsigterne langt fra er lyse. Fire ud af seks analytikere har således aktien på hold eller forskellige former for salgsanbefaling.
En stor joker i regnskabet er posten salg af flymateriel og aktier m.m., som kan rette op på regnskabet.
- Jeg tror ikke, at selskabet tør komme ud med et dårligt resultat, da det vil være et for hårdt slag mod troværdigheden. Flysalg kan rette op på resultatet, siger en analytiker.
Nedenfor følger seks SAS-analytikeres skøn for Gruppens resultat i første kvartal 1997 og hele 1997. Alle tal er i mio. SEK.
(c) Reuters Limited 1997.
