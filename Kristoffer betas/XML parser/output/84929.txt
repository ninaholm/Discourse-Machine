DDB fastholder outperform-anbefaling på BG Bank.

KØBENHAVN, 19 juni (Reuter) - Trods BG Banks brud med Nykredit fastholder bankanalytikeren hos Den Danske Bank sin positive outperform-anbefaling på BG Bank, fremgår det af analyse, der er dateret den 17. juni.
Analytikeren mener, at bruddet var ventet, og da anbefalingen hele tiden har været baseret på en vurdering af banken alene, ændres anbefalingen ikke.
- Det største problem, som opløsningen af alliancen vil give BG Bank, er i forhold til bankens eget, meget høje ambitionsniveau. En reduktion af dette vil være en farbar strategi. Det samme vil en fusion - for eksempel med Unibank, hedder det i analysen.
BG Bank og Nykredit oplyste i sidste uge, at de to parter ophæver det strategiske samarbejde, mens samarbejdet mellem BG Bank og Topdanmark fastholdes.
- I denne situation står BG Bank således over for et afgørende valg: Skal den reducere sin ambitioner og sigte efter at drive en velfungerende bank med en markedsandel på 16-17 pct, eller skal den søge ambitionerne opfyldt via et nyt, strategisk tiltag, skriver analytikeren i analysen.
En fusion med Unibank kan være en attraktiv mulighed, fordi BG Bank dermed løser to problemer på en gang: Manglen på en strategi på edb-området og manglen på en strategi på realkredit-området, fremgår det af analysen.
Hvis BG Bank vælger at reducere sine ambitioner og følge en alenestrategi, vil den først og fremmest skulle løse sine edb-problemer for at kunne afslutte fusionsprocessen mellem Bikuben og GiroBank. Mindre presserende er det at tage stiling til, om banken skal etablere sin egen realkreditvirksomhed eller gå efter et formaliseret samarbejde med andre udbydere, konkluderes det.
Analytikeren udelukker ikke, at en udenlandsk bank kan komme ind i billedet. Han henviser blandt andet til, at Svenska Handelsbanken har givet udtryk for et ønske om at blive en af de tre største banker i Danmark.
- Det er klart, at der vil være mange, der er potentielt interesseret, og her er det svært ikke at tænke på de store svenske banker, der har annonceret store ambitioner, siger analytikeren til Reuters Finans.
Hos Den Danske Bank betyder anbefalingen outperform, at aktien ventes at stige mindst fem pct. mere end det danske marked.
Aktierne i BG Bank steg onsdag otte kr. til kurs 334. I torsdagens markedet er der lagt yderligere syv kroner på prisen midt på dagen.
Unidanmark er torsdag formiddag steget tre kr.
- Ole Mikkelsen (+45) 33 96 96 54.
(c) Reuters Limited 1997.
