EJENDOM NORDENS OVERSKUD HØJERE END VENTET.

KØBENHAVN, 20 januar (Reuter) - Ejendomsselskabet Norden fik et større overskud end ventet i 1996, skriver selskabet i sin årsregnskabsmeddelelse mandag. 53,6 mio. kr. blev overskuddet på, mod 43,0 mio. kr. året før.
- Det forbedrede resultat kan henføres til et lavere renteniveau og specielt et bedre salg af ejerlejligheder, skriver selskabet.
I løbet af 1996 har selskabet solgt 160 ejerlejligheder på tilsammen 10.402 kvm.
Salget af ejerlejligheder og ejendomme har samlet gennem året indbragt selskabet 25,7 mio. kr. Fortjenesten i 1996 ligger 60 pct. højere end i 1995, hvilket primært skyldes stigende priser på ejendomsmarkedet, skriver selskabet.
Trods det indbringende salg har selskabet solgt mere end det har købt i 1996. I løbet af året har selskabet udvidet sine aktiviteter med 16 ejendomme på tilsammen 66.329 kvm.
- Ejendommene er stort set alle erhvervet indenfor selsskabets geografiske fokusområde København, skriver selskabet.
De nye ejendomme er købt til en pris på 264 mio. kr. Og selskabet råder nu over ejendomme for 2.773,1 mio. kr.
Godt halvdelen af de nye ejendomme bruges til erhvervsformål, og 10 pct. af dem stod tomme, da Norden købte dem. Men i dag er de næsten fuldt udlejede, skriver selskabet.
- I alt stod fire pct. af selskabets ejendomme tomme ved udgangen af 1996, og det er en pct. mindre end i 1995, skriver Norden.
125 af de lejligheder, som Norden ejer, er blevet sat i stand. Det har kostet syv mio. kr., og regningen er sendt videre til lejerne i form af huslejestigninger.
Moderniseringerne har været medvirkende til, at selskabet har vurderet, at de samlede ejendomme er steget 10,1 mio. kr. i værdi i løbet af året.
- Med værdistigningerne indregnet kan det gennemsnitlige afkast på selskabets ejendomme opgøres til 7,5 pct., skriver Norden.
Mest har selskabet tjent på sine ejerlejligheder, som har kastet 8,9 pct. af sig, mens erhvervsejendommene har givet 7,22 pct. afkast. Boliglejemålene har været den dårligste forretning med 6,8 pct. i afkast. (/mbp).
(c) Reuters Limited 1997.
