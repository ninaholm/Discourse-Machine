Finanspolitisk stramning en fordel - Morgan S.

KØBENHAVN, 30 april (Reuter) - Det vil være en fordel, hvis den danske regering foretager en finanspolitisk stramning allerede i år. Det vurderer økonom Beshare Madi fra den amerikanske investeringsbank Morgan Stanley efter onsdagens fremlæggelse af regeringens såkaldte økonomiske reformplan, hvor der bliver talt om alt andet end den aktuelle økonomiske situation.
- Jeg ser ikke noget aktuelt inflationspres i den danske økonomi, men det vil være fordelagtigt, hvis regeringen strammer finanspolitikken allerede nu, siger Beshare Madi med henvisning til de finansielle markeder.
En stramning allerede i år kan således give en indsnævring af det dansk-tyske rentespænd, vurderer Morgan Stanley økonomen over for Reuters Finans. Beshare Madi er i forvejen blandt de mest optimistiske iagttagere af den danske økonomi. I sin seneste prognose spår han en indsnævring af det 10-årige dansk-tyske rentespænd til 30-40 basispoint i løbet af det næste år mod 69-70 basispoint i dag onsdag.
Beshare Madi ønsker ikke at kommentere onsdagens udspil fra regeringen. Om regeringens målsætning om en offentlig gæld på kun 40 pct. af BNP i år 2005 mod 67 pct. BNP i øjeblikket, konstaterer Beshare Madi:
- Det er muligt i teorien, men kræver en konstant årlig vækstrate i BNP på 2,3 pct. Det betyder, at der ikke må opstå cykliske bevægelser i økonomien.
- Stig Ørskov Pedersen (+45) 33 96 96 59.
(c) Reuters Limited 1997.
