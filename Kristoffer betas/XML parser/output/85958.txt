Chr H går efter allergi-vækst trods stramninger.

KØBENHAVN, 23 juli (Reuter) - Chr. Hansen Gruppens Alk-Abello-selskaber forventer, at markedet for allergibehandling vil stige trods stramninger i de offentlige bevillinger til området. Men det afhænger af egne meritter i form af en storstilet kommunikationsstrategi, der løber af stabelen fra efteråret, siger koncerndirektør i Chr. Hansen, Elsebeth Budolfsen, til Reuters Finans.
- Totalmarkedet inden for vores område viser ingen særlig vækst. Men fra efteråret går vi meget aktivt i gang med at kommunikere de store fordele, der er ved allergi-vaccination. Vi regner med, at det vil få markedet til at vokse, siger Elsebeth Budolfsen.
Alk-Abello-selskaberne, der opererer på et mindre niche-marked indenfor den globale medicinalindustri, er ifølge Elsebeth Budolfsen blevet relativt blidt ramt af de store ændringer i sundhedssektoren i Europa.
- Vi har ikke været specifikt ramt som så mange andre, men stramningerne har betydet, at priserne ikke sættes op, og mange steder er der prisfald. Det reducerer markedsvæksten, men vi har ikke direkte tabt omsætning, siger Alk-Abello-direktøren.
Hun tilføjer, at allergibehandlingens status som et niche-produkt har gjort, at fokus for besparelserne på sundhedsbudgetter i høj grad er gået udenom Alk-Abello.
Chr. Hansen har gennem længere tid forberedt den store satsning for at øge væksten på markedet for allergibehandling, og Elsebeth Budolfsen er meget tilbageholdende med at afsløre kommunikationsstrategiens enkelte dele.
Men det står fast, at Chr. Hansen ikke vil søge hjælp udefra til at løfte den store opgave at åbne læger og specialisters øjne for fordelene ved vaccination mod allergi.
- Det har vi ikke forestillet os. Vi mener, at der er så mange gode argumenter for, at vi gør det inden for vores egne muligheder. Det er den vej, vi vil gå, siger Elsebeth Budolfsen.
Flere aktieanalytikere, der følger Chr. Hansen-aktien, anser det for en mere hensigtsmæssig strategi at alliere sig med en af de store aktører indenfor den globale medicinalindustri for at få mere pondus i sine bestræbelser på dreje behandlingen af allergilidelser i en ny retning. Et oplagt emne er britiske SmithKline Beecham, der selv er aktiv indenfor allergibehandling.
Alk-Abello-selskaberne omsatte i sidste regnskabsår, 1995/96 for godt 500 mio. kr., svarende til en stigning på ca. 21 pct., hvor ni pct. stammede fra tilkøb. I første halvår 1996/97 opnåede sektoren for allergibehandling en stigning i salget på 13 pct. til godt 300 mio. kr., hvor ni pct. kunne henføres til organisk vækst.
Det samlede marked for allergibehandling sættes til en værdi af 250 mio. US-dollars (ca. 1,7 mia. kr.)
- Søren Linding Jakobsen (+45) 33 96 96 53.
(c) Reuters Limited 1997.
