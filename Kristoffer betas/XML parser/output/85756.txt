NatWest anbefaler lang ende af dansk rentekurve.

KØBENHAVN, 15 juli (Reuter) - Investeringsbanken NatWest Markets anbefaler sine kunder at trække ud i den helt lange ende af den danske rentekurve. Det skyldes, at rente-afstanden mellem de helt lange og de 10-årige obligationer efter bankens mening er meget høj.
Det fremgår af publikationen &quot;Fixed Income Weekly Strategy&quot;, hvor NatWest under overskriften &quot;Danmark ligger i Skandinavien!&quot;, behandler det danske obligationsmarked.
- Det er værd at bemærke sig, at Danmark ser ud til at følge Tysklands eksempel med et rentespænd på 80 bp mellem de ultra lange danske obligationer og det 10-årige segment. Det virker alt for stort, når man sammenligner med lande, hvis økonomier minder om den danske, specielt den britiske og den svenske, skriver NatWest.
I England er rentekurven i øjeblikket invers som følge af den seneste tids rentestramninger fra Bank of England, mens spændet mellem de svenske obligationer med udløb i hhv. 2007 og 2009 er på ca. 10 bp, fremhæver NatWest.
Banken forventer derfor, at rentekurven mellem statens 7 pct. 2024 og 7 pct. 2007 vil blive fladere, og samme forventning gælder for de helt lange realkreditobligationer i forhold til de kortere papirer.
Tirsdag eftermiddag sættes renten på statens 7 pct. 2024 til 6,98 pct. - 82 bp højere end renten på 7 pct. 2007.
- Eva Elgaard Pedersen (+45) 33 96 96 57.
(c) Reuters Limited 1997.
