EAC&apos;s seje træk i Kina bliver længere - Fiorini.

KØBENHAVN, 26 maj (Reuter) - Det lange seje træk for at gøre EAC-koncernens kinesiske aktiviteter lønsomme, ser ud til at blive endnu sejere. Det siger ordførende adm. direktør for handels-og industrikoncernen, Michael Fiorini, til Reuters Finans mandag.
- Kina er et langt sejt træk, og det ser nu ud til at blive endnu længere, siger Michael Fiorini.
EAC-koncernen meddelte mandag overraskende Fondsbørsen, at det økonomiske resultat for første halvår bliver ringere end forventet.
Baggrunden for meddelelsen var primært en udeblevet forbedring af købekraften i Venezuela og en mindre gunstig udvikling i Kina. EAC har tidligere vurderet, at de store investeringer i Kina vil være tjent hjem om to-tre år. Den prognose ser Michael Fiorini ingen grund til at ændre.
- Det kommer til at passe meget godt, siger EAC&apos;s førstemand.
Han vurderer ikke, at Danmarks kritiske indstilling til menneskerettigheds-spørgsmålet i Kina er en af årsagerne til den mindre positive udvikling i Riget i Midten. Michael Fiorini vil dog ikke udelukke, at det på et senere tidspunkt kan komme til at spille en rolle.
I andet halvår forventer EAC, at de økonomiske resultater bliver bedre i både Venezuela og Kina, men det er endnu uvist, om det vil være nok til at rette op på den tabte indtjening.
Indtil videre fastholder EAC ifølge Michael Fiorini således sin forventning om en rimelig forbedring i det primære driftsresultat i 1997.
I 1996 gav driften et overskud på 402 mio. kr. fra en omsætning på 16,5 mia. kr.
- Søren Linding Jakobsen (+45) 33 96 96 53.
(c) Reuters Limited 1997.
