Superfos-aktien får købsanbefaling af Midtbank.

KØBENHAVN, 4 marts (Reuter) - Et godt regnskab og udsigten til en konsolidering af asfaltbranchen får nu analytikere hos Midtbank til anbefale køb af aktier i Superfos-koncernen, fremgår det af det ugentlige Finans Fokus, som banken udgiver.
- Seneste turbulens i sektoren i form af budene på Phønix ventes fortsat. Der ses således frem til en konsolidering af branchen med mulighed for synergieffekter og rationaliseringsmuligheder. Midtbørs vurderer Superfos som en interessant anlægsaktie, skriver analytikerne.
De henviser til det seneste årsregnskab fra koncernen, der blev offentliggjort i sidste uge, hvor resultatet var bedre end forventet af Midtbank.
- Det gode resultat er opnået til trods for, at asfaltaktiviteterne har været påvirket af dårlige vejrforhold og forøget priskonkurrence. Især Superfos Packaging har udvist en særdeles positiv udvikling, hedder det i analysen.
Samtidig henvises der til, at cash-flow har været så positiv, at der har været plads til at indfri prioritetsgæld for 120 mio. kr.
Superfos-aktien lukkede mandag i kurs 785 kr. Det er lidt højere end umiddelbart før offentliggørelsen af regnskabet.
- Ole Mikkelsen (+45) 33 96 96 54.
(c) Reuters Limited 1997.
