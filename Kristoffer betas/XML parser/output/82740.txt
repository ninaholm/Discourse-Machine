Jelved ser realkredit-oplæg næste folketingsår.

KØBENHAVN, 17 april (Reuter) - Økonomiminister Marianne Jelved regner med at fremlægge et oplæg til forenkling af den nuværende lovgivning på realkreditområdet i næste folketingsår. Det fremgik i ministerens tale på Realkreditrådets årsmøde torsdag.
- I forlængelse heraf skal jeg endelig nævne, at Økonomiministeriet og Finanstilsynes arbejder videre med forenkling af realkreditlovgivningen, hvilket ikke er nogen enkelt opgave. Dette var oppe på sidste årsmøde og jeg regner med at komme med et oplæg herom i næste folketingsår, sagde Marianne Jelved.
Realkreditrådets afgående formand, adm. direktør Kjeld Jørgensen efterlyste i sin beretning en forenkling af den eksisterende lov, der efter hans mening er utidssvarende.
- I takt med den liberalisering af det finansielle marked, som har fundet sted gennem de seneste år, kan man ikke lade være med at undre sig over en del af de grænser, der stadig opretholdes i realkreditloven. Loven er ganske enkelt uhensigtsmæssig på visse områder - man kan måske mere præcist sige, at den ikke er fulgt med tiden - med udviklingen i samfundet i almindelighed og med udviklingen på det finansielle marked i særdeleshed, sagde formanden.
(c) Reuters Limited 1997.
