INTERVIEW - Ejere ingen hindring for FIH.

KØBENHAVN, 15 april (Reuter) - Selv om FIH&apos;s største konkurrenter på markedet for udlån til industrivirksomheder samtidig er storaktionærer i FIH, så har det ingen indflydelse på strategien, siger FIH&apos;s adm. direktør, Henrik Heideby, i et interview med Reuters Finans.
- I 9 ud af 10 tilfælde er konkurrenten Den Danske Bank, Unibank, Nykredit eller alle tre på en gang, når vi tilbyder lån til et selskab. Men jeg synes ikke, at det lægger bindinger på os, siger Henrik Heideby.
Den Danske Bank ejer knap 12 pct. af aktiekapitalen i FIH, Unibank ejer knap 10 pct. mens BG Bank sidder på godt seks pct.
- Ejerne opfatter os som en professionel virksomhed, og de vil gerne have, at deres ejerandel udvikler sig fornuftigt, så vores begrænsninger skyldes ikke ejerforhold men konkurrencen i markedet, siger Henrik Heideby.
Han afviser, at der bliver taget ledelsesmæssige beslutninger, der på den ene eller anden måde er hæmmet af ejerforholdene.
- Vi kan ikke tage driftsmæssige beslutninger, som kun er en fordel for en enkelt gruppe, siger Henrik Heideby.
Han oplyser, at FIH i øvrigt planlægger at gøre en indsats for at gøre FIH&apos;s aktie mere kendt, og at man dermed håber på en større spredning af aktierne.
- Vi vil forsøge at skabe mere opmærksomhed om aktien, og vi vil forsøge at lave bedre information - også i udlandet - om FIH som aktie, siger Henrik Heideby.
FIH har mellem 1.000 og 1.200 aktionærer, og det er et lille antal i forhold traditionelle pengeinstitutter.
- Vi er blevet kontaktet meget det sidste års tid af aktieanalytikere i udlandet. Men hidtil har vi nok brugt for meget tid på obligationsanalytikere på grund af den måde, vi fremskaffer kapital på, siger Henrik Heideby.
Han henviser til, at FIH i vid udstrækning henter kapital til udlån på de internationale obligationsmarkeder og ikke har indlån, som traditionelle pengeinstitutter.
FIH havde i 1996 et ordinært resultat før skat på 687 mio. kr. Det var knap 13 pct. bedre end året før, hvor det var 610 mio. kr.
- Ole Mikkelsen (+45) 33 96 96 54.
(c) Reuters Limited 1997.
