ITH-opkøb påvirker ikke forventninger - dir.

KØBENHAVN, 7 juli (Reuter) - Overtager møbelkoncernen ITH det konkurstruede Marca Furniture Export, der producerer fyrretræsmøbler, ventes det ikke at påvirke ITH&apos;s forventninger til 1997, selvom Marca i maj gik i betalingsstandsning.
- Et køb betyder ikke noget for 1997. Marca skal kunne løbe rundt for os det første års tid. Derefter skal selskabet give overskud, siger adm. direktør H. C. Esbensen fra ITH til Reuters Finans mandag.
ITH meddelte mandag, at der er indgået en hensigtserklæring om overtagelse af aktiviteterne i Marca.
Marca har ifølge ITH i de seneste år haft en omsætning omkring 250 mio. kr. Tidligere har selskabet haft et overskud omkring 20-25 mio. kr., men efter opstart af egen produktion begyndte selskabet at give underskud.
Det er da også kun handelsdelen af Marca, ITH er interesseret i.
- Selskabet er interessant, da det igennem mange år har været i stand til at opbygge en stor kundekreds på eksportmarkedet, når det gælder traditionelle fyrretræsmøbler. Det ypperste en virksomhed har, er afsætningskanalerne. Alt andet er ligegyldigt, siger H. C. Esbensen.
Han lægger derfor ikke skjul på, at produktionsdelen af Marca ikke indgå i ITH&apos;s planer.
H. C. Esbensen anser det for sandsynligt, at den nuværende betalingsstandsning ender med en konkurs. Prisen for de dele af Marca, som ITH går efter, ønsker ITH-direktøren ikke at skyde på, før Marca&apos;s aktiviteter er gennemgået i løbet af juli måned.
Med en omsætning i Marca på omkring 250 mio. kr. vil ITH få forøget sin omsætning med næsten 50 pct. ITH omsatte i 1996 for 499,7 mio. kr. og havde et overskud før skat på 4,1 mio. kr.
ITH-direktøren vurderer, at Marca på sigt kan levere 20-30 mio. kr. til bundlinien hos ITH.
- Om et par år bør Marca have en overskudsgrad på omkring 10 pct., lyder det fra Silkeborg, hvor ITH&apos;s hovedsæde er placeret.
- Stig Ørskov Pedersen (+45) 33 96 96 59.
(c) Reuters Limited 1997.
