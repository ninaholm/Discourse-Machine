Realkredittens bruttonyudlån op 50 pct i 96 - fmd.

KØBENHAVN, 17 april (Reuter) - 1996 var et godt år for de danske realkreditinstitutter, målt på brutto-nyudlånene. Det sagde Realkreditrådets afgående formand, koncernchef adm. direktør, Kjeld Jørgensen, Realkredit Danmark, på rådets årsmøde i København torsdag.
Realkreditinstitutternes brutto-nyudlån blev i 1996 på op imod 215 mia. kr. mod 140 mia. kr. i 1995 - en fremgang på over 50 pct. Netto-nyudlånene viser samtidig en stigning på næsten 20 pct. fra knap 55 mia. kr. i 1995 til godt 64 mia. kr. i 1996, skriver Realkreditrådet i en pressemeddelse torsdag.
- Sektoren har gennem det seneste år formået at befæste sin position på det finansielle marked som den markant største deltager på realkreditmarkedet - en udtalelse, der underbygges af tallene, sagde Kjeld Jørgensen, og henviste til de nævnte udlåns-tal.
Realkreditinstitutternes samlede resultat efter skat blev ca. 5 mia kr. i 1996 mod 5,4 mia. kr. i 1995, men samtidig var kursreguleringen ca. 600 mio. kr. lavere i 1996, hedder det i meddelelsen.
- Morten Bonde Pedersen (+45) 33 96 96 51.
(c) Reuters Limited 1997.
