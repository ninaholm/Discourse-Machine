ISS Inc spolerer ellers pænt 96-res - analytikere.

KØBENHAVN, 14 marts (Reuter) - De katastrofale afsløringer af regnskabsrod og manglende hensættelser i ISS&apos; amerikanske datterselskab, ISS Inc., i forsommeren 1996 spolerer et ellers godt 1996 for den danske rengøringskoncern.
Således forventer en række aktieanalytikere, Reuters Finans har talt med forud for offentliggørelsen af 1996-regnskabet tirsdag den 18. marts, et underskud i koncernen på knap 1,9 mia. kr.
Ser man bort fra de ekstraordinære og exceptionelle omkostninger, som ISS Inc. har påført koncernen, ville ISS ifølge analytikernes skøn komme ud af 1996 med et nettoresultat på 187 mio. kr. - en stigning på ca. 15 pct. i forhold til året før.
- Specielt i Europa og Skandinavien går det godt med både margin-og volumen-forbedringer. Det er ærgerligt med USA, og det afgørende for aktien er nu, om der er ryddet helt om i USA, siger en ISS-analytiker. Netop pga. af den gode udvikling i koncernens øvrige divisioner, er han positiv på aktien, som han tror, vil klare sig bedre end KFX-indekset gennem 1997.
ISS forventes ifølge analytikerne at have nået en omsætning i 1996 på 15.750 mio. kr., hvilket er en stigning på knap 10 pct.
Således ville selskabet have levet op til egne - oprindelige - forventninger om en vækst i omsætningen på 10-12 pct. og en indtjeningsvækst på 15-20 pct. - hvis det altså ikke lige havde været for det amerikanske datterselskab.
Ud over selve bundlinjeresultatet afspejler det amerikanske problem sig mest i koncernens finansudgifter. Analytikerne venter i gennemsnit, at nettofinansposterne vil udvise en stigning på knap 37 pct. til 119 mio. kr.
- ISS har ikke kunne låne til almindelige markedsrenter efter afsløringerne i USA, fastslår en analytiker.
Selvom om det har været et meget turbulent andet halvår for ISS er analytikerne optimistiske på vegne af rengøringskoncernen i 1997. I gennemsnit ventes et nettooverskud i indeværende år på 239 mio. kr.
- ISS har alle forudsætninger for et godt 1997. Måske skal vi lige se et godt halvår som bevis på, at de nu har ryddet op i koncernen, siger en anden analytiker.
Han forventer, at kursen på ISS-aktien inden for de kommende seks måneder stiger til 250 mod aktuelle 175-180.
(c) Reuters Limited 1997.
