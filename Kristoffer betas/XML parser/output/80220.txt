APRIL BRENT VIL KOSTE 20-21 USD I UGEN - SAGA.

KØBENHAVN, 14 februar (Reuter) - Det norske olieselskab Saga Petroleum anser de fundamentale faktorer på de internationale oliemarkeder for svage og forventer uændrede til faldende priser. Det fremgår af selskabets ugentlige vurdering af oliemarkedet.
- De fundamentale forhold er fremdeles relativt svage, og april-kontrakten forventes at bevæge sig indenfor et prisinterval på 20-21 USD per tønde (Brent Blend-olie, red.), skriver Saga Petroleum.
April-kontrakten på Brent futuren handles i London til 20,52 dollar per tønde fredag ved 13.00-tiden.
Priserne på olie er gennem indeværende uge faldet markant, påpeger Saga Petroleum, som henviser til højere lagertal fra American Petroleum Institute, der blev taget ilde op af markedet. Også i Europa har lagrene af olie og benzin vist en stigende tendens.
- Markedet befinder sig nu midt mellem vinter og sommer. Efterspørgselen efter fyringsolie er faldet, mens efterspørgselen efter benzin, som regnes for det vigtigste sommerprodukt endnu ikke har givet nogen støtte til råoliepriserne, skriver Saga Petroleum.
Selskabet henviser til, at en stigning i benzinpriserne sidste år bidrog til et voldsomt løft i råoliepriserne.
- Samme kraftige opgang kan næppe forventes i år. Iraks olie er nu på markedet og samtidig ligger oliepriserne på et betragteligt højere niveau end på samme tidspunkt sidste år, påpeger Saga Petroleum.
- Søren Linding Jakobsen (+45) 33 96 96 53.
(c) Reuters Limited 1997.
