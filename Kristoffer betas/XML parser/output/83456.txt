Presserunde - Erhverv onsdag 7 maj.

Reuters står ikke inde for avisartiklernes nøjagtighed 1) Det svenske forsikringsselskab, Skandia har haft så travlt med at rationalisere i datterselskabet Kgl. Brand, at erhvervslivet nu stiller et ultimatum: Enten får selskabet orden i sagerne, eller også mister de deres bedste kunder. En forsikringsmægler siger, at sagsbehandlingen og kvalitetsstyringen må gøres bedre - den er nu alt for langsom. Han mener, at der er skåret helt ind til benet, så medarbejderne simpelthen har mistet pusten. (Berlingske Erhverv side 1 og 6)
2) A. P. Møller-gruppens industri-virksomheder er inde i et sandt vækst-boom, viser en ny opgørelse foretaget af Erhvervs-Bladet. De fire virksomheder - Odense Staalskibsværft, Rosti, Maersk Medical og Roulunds Fabrikker - havde i 1996 en samlet omsætning på 7,8 mia. kr. mod 5,5 mia. kr. året før. Samtidig steg den samlede nettoindtjening med 23 mio. kr. til 211 mio. kr. (Erhvervs-Bladet side 10)
3) FDB-koncernen sælger nu delvist varehuskæden OBS til norske og svenske andelsselskaber. OBS har givet underskud i samtlige 25 år det har eksisteret i Danmark, så man vil nu forsøge sig med noget andet: En fællesnordisk kæde, der gør det muligt at handle i samme kæde, hvadenten man bor i Oslo, Stockholm eller Tønder. De svenske og norske partnere i samarbejdet, der vil skabe en kæde med en omsætning på knap 20 milliarder kr., er Kooperative Förbundet og NKL. (Berlingske Erhverv side 1 og 7, Børsen side 6, Politiken side 8)
(Presserunden er udarbejdet af Finansinformation).
(c) Reuters Limited 1997.
