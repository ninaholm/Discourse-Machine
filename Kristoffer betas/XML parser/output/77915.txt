INGEN JOBVÆKST BAG LEDIGHEDSFALD I OKT - INDOSUEZ.

KØBENHAVN, 28 november (Reuter) - Faldet i ledigheden i oktober til 8,3 pct. fra 8,4 pct. i september skyldes ikke en reel stigning i beskæftigelsen. Det vurderer økonom Kai Lindberg fra den franske bank, Bank Indosuez i en kommentar til de seneste arbejdsløshedstal fra Danmarks Statistik.
- Det er vor vurdering, at faldet i arbejdsløsheden stort set svarer til en stigning i orlovsordningerne og afgang fra arbejdsstyrken, skriver Kai Lindberg.
Den franske banks indeks for ledigheden indenfor byggefagene viser et uforandret niveau, hvilket ifølge Banque Indosuez bekræfter, at der ikke er nogen alvorlig mangel på arbejdskraft indenfor bygge-og anlægssektoren - og derfor heller ikke udsigt til flaskehalsproblemer.
- Skatteministerens forslag til omlægning af udlandsfradrag trækker endvidere i retning af et større udbud som følge af færre danske bygningsarbejdere med arbejde i Nord-Tyskland, skriver Kai Lindberg.
Udviklingen i arbejdsløsheden peger i øvrigt på, at beskæftigelsen i de typiske hjemmemarkedserhverv ikke længere stiger. Det mener Banque Indosuez er positivt i forhold til de forestående overenskomstforhandlinger. Forhandlingerne vil således ikke vil være yderligere belastet af &quot;mangel&quot; på arbejdskraft, anfører Indosuez. (/slj).
(c) Reuters Limited 1996.
