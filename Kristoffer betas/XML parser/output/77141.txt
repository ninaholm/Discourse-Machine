DAHL HAVDE FREMGANG PÅ ALLE MARKEDER I 3 KVT.

KØBENHAVN, 25 oktober (Reuter) - Den nordiske VVS-grossist Dahl International kunne i tredje kvartal 1996 notere en fremgang på alle markeder, forlyder det i kocernens regnskab for perioden januar-september.
- Forøgelsen af resultatet i tredje kvartal skyldes blandt andet, at nogle projekter skulle indhentes, efter at de var blevet forsinket i første kvartal, skriver Dahl.
I tredje kvartal steg overskuddet efter finans med 41 mio. svenske kr., mens der i årets første tre kvartaler var tale om en fremgang på 50 mio. svenske kr. til 189 mio. SEK.
Omsætningen steg i årets første ni måneder med 13 pct. til 5,6 mia. SEK i forhold til den tilsvarende periode 1995.
- Væksten skyldes primært nyetableringen i Finland i foråret 1995 og erhvervelsen af Rörbröderna/Isolator i Sverige i september sidste år samt en god salgsudvikling i øvrigt på samtlige markeder særligt i tredje kvartal, skriver den børsnoterede grossist-virksomhed.
Dahl havde ved udgangen af tredje kvartal en samlet balance på tre mia.. svenske kr., hvoraf ca. 38 pct. er egenkapital.
Dahl forventer i hele 1996 et bedre resultat end i det foregående år, fremgår det af regnskabet.
- Det samlede volumen på de fire nordiske markeder forventes øget i 1996. Fortsat effektivisering af virksomheden og positive resultateffekter fra de gennemførte virksomhedsovertagelser bør føre til en resultatforbedring i 1996 udover den positive effekt af nyemissionen, vurderer Dahls ledelse i regnskabet.
Ledelsen glæder sig især til udviklingen i de nye selskaber i Finland og Polen. (/eep).
(c) Reuters Limited 1996.
