CARLSBERG UTILFREDS MED ENGELSK MYNDIGHED.

KØBENHAVN, 25 november (Reuter) - Carlsberg har gennem sin halvtejede britiske øl-koncern Carlsberg-Tetley henvendt sig til den engelske industriminister for at få en hurtigere godkendelse af fusionen mellem Carlsberg-Tetley og Bass.
- Vi syntes, det er helt tosset, at der skal gå så lang tid for at få en godkendelse fra de engelske konkurrencemyndigheder. Det giver os en masse problemer, når det trækker i langdrag, og vi er derfor dybt utilfredse, hvis sagen bliver overgivet til monopolmyndighederne, siger direktør Walther Poulsen fra Carlsberg til Reuters Finans.
I England er den britiske ølkoncern Carlsberg-Tetley på vej ind i en fusion med den britiske bryggerigruppe Bass. Carlsberg-Tetley ejes i øjeblikket fifty-fifty af Carlsberg og Bass. Den endelige vedtagelse af fusionen har indtil nu afventet en godkendelse fra de engelske konkurrencemyndigheder.
I øjeblikket ser det ud til, at de britiske konkurrencemyndigheder vil sende sagen til yderligere granskning hos den britiske monopol-og fusionskommission.
- Det kan vi simpelthen ikke vente på, og derfor har vi bedt direktør Ebbe Dinesen fra Carlsberg-Tetley om, at skrive til den britiske regering og industriminister Jonathan Evans, fortsætter Walther Poulsen.
Ifølge Walther Poulsen, så har Carlsberg endnu ikke modtaget noget svar. (/jnu).
(c) Reuters Limited 1996.
