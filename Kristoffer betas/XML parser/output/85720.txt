Realkredit taber på lavere belåning - Nykredit.

KØBENHAVN, 14 juli (Reuter) - Nykredit tager afstand fra en nedsættelse af den maksimalt tilladte belåningsprocent på fast ejendom. Den vil dels ikke få den ønskede nationaløkonomiske virkning, og dels vil den kanalisere en del udlån fra realkreditten over i bankerne, siger koncernchef i Nykredit, Mogens Munk Rasmussen.
- Man sigter på at tage toppen af overophedningen i bygge-og anlægssektoren, som man er bange for har en inflationær virkning. Vi tror ikke på, at det virker, fordi folk vil bare finansiere sig på en anden måde, siger Mogens Munk Rasmussen til Reuters Finans mandag.
Han henviser til den tidligere nationalbankdirektør Erik Hoffmeyer, der i en artikel i Realkreditrådets 25 års jubilæumsbog fra i år, skrev:
- Som i andre tilfælde har erfaringen hver gang vist, at virkningen (af rationering af kreditgivning, red.) er uhyre begrænset, fordi kreditgivning, der standses i en form, kan erstattes fra andre kanaler. Man skal derfor gå på klapjagt for at lukke de forskellige kanaler, og til sidst må man erkende, at opgaven ikke er praktisk mulig.
Nettoresultatet af en lavere belåningssats bliver ifølge Nykredit-chefen lidt højere låneomkostninger, mens det for realkreditinstitutterne vil betyde lavere udlån, idet en større del vil tilfalde bankerne.
- Der er ingen tvivl om, at det vil begrænse vores udlånsaktivitet. Men de enkelte realkreditinstitutter har forskellige muligheder for at erstatte realkreditlånene, siger Mogens Munk Rasmussen.
Centrum-Demokraterne, der tidligere har stillet sig på bagbenene over for forslag, der vil ramme boligejerne, stillede sig fredag positiv over for en lavere belåningsprocent. Også de radikales gruppeformand, Jørgen Estrup, er klar til at pille ved låntagernes ret til at hjemtage realkreditlån svarende til 80 pct. af boligens værdi.
- Det kan bestemt være noget, man kan blive nødt til, hvis forbruget begynder at løbe fra os, siger Jørgen Estrup. Han mener dog ikke, at der er behov for et sådant indgreb i øjeblikket.
Men Nykredits koncernchef tvivler på, at regeringen vil røre ved belåningsprocenten blandt andet, fordi Jørgen Estrups partifælle, økonomiminister Marianne Jelved på Realkreditrådets årsmøde i april lovede, at Realkreditloven ikke vil blive brugt i konjunkturpolitisk øjemed.
- Der skal være fornuftige spilleregler for realkreditten, der tilgodeser effektiv kreditformidling til husholdninger og virksomheder, gode forretningsmæssige vilkår og en hensigtsmæssig produktudvikling, sagde Marianne Jelved tilbage i april.
- Eva Elgaard Pedersen (+45) 33 96 96 57.
(c) Reuters Limited 1997.
