Tryg-Baltica Liv positivt påvirket af finans i 96.

KØBENHAVN, 24 marts (Reuter) - Resultatet i Tryg-Baltica Livkoncernen er i regnskabsåret 1996 positivt påvirket af den positive udvikling på de finansielle markeder. Det fremgår mandag af regnskabet fra Tryg-Baltica, som viste et overskud efter skat på 1.068 mio. kr. mod 1.060 mio. kr. i 1995.
- Årets resultat for Livkoncernen udgør 335 mio. kr. mod 213 mio. kr. i 1995. Årets resultat er påvirket af en positiv udvikling på de finansielle markeder med væsentlige kursgevinster på især aktier, skriver ledelsen i regnskabet.
Resultatet af investeringsvirksomhed før realrenteafgift steg med 50 pct. til 6.069 mio. kr. fra 4.046 mio. kr. året før.
Opgjort til markedsværdi udgør investeringsafkastet 6.800 mio. kr., hvoraf 6.535 mio. kr. vedrører afkast i Livkoncernens danske selskaber.
- Bonusudjævningshensættelserne er som følge af de store kursgevinster blevet forøget med 2.078 mio. kr. og udgør herefter 3.286 mio. kr. De store kursgevinster kommer således kunderne til gode igennem bonus i de kommende år, skriver selskabet.
De løbende præmier er steget med otte pct. til 2.057 mio. kr., mens bruttopræmierne er steget til 3.204 mio. kr. fra 2.304 mio. kr. i 1995.
- Jørn Nurkka (+45) 33 96 96 55.
(c) Reuters Limited 1997.
