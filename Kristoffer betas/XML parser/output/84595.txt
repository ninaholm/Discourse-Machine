Indkomstskatter skal vægtes mindre - Lykketoft.

KØBENHAVN, 10 juni (Reuter) - Indkomstskatternes tyngde skal ned de kommende år, slog finansminister Mogens Lykketoft fast, da han tirsdag talte på Landbrugsraadets årsmøde i København.
- Indkomstskatterne er den skatteform, der er mest generende mht. at spare op og gøre en ekstra indsats. Det er også den skatteform, der er lettest at manipulere med, hvis man har tilstrækkeligt gode rådgivere, argumenterede Lykketoft.
Finansministeren har tidligere slået fast, at hovedlinjerne i regeringens skattereform fra 1993 sigter mod flere grønne afgifter og højere bruttoskat til gengæld for de lavere indkomstskatter.
På Landbrugsraadets møde sagde finansministeren, at det samlede skattetryk vil falde de kommende år som en konsekvens af den stigende internationalisering af økonomien.
- Men det er ikke realistisk at tro, at skatterne vil falde drastisk de første år. Der bliver tale om et svagt fald, sagde han.
Mogens Lykketoft sagde, at han ikke mener, danskerne prioriterer lavere skatter på bekostning af den offentlige service.
- Derfor er den rigtige prioritering at skabe bedre rammer for erhvervslivet. Det kan styrke beskæftigelsen og finansiere forbedringer i velfærdssystemet og miljøet, sagde han.
Finansministeren henviste til dagens OECD-rapport, der roser Danmark for at have nedbragt ungdomsarbejdsløsheden.
- Den lave ungdomsarbejdsløshed er et af de mest positive træk ved dansk økonomi. Jeg tør godt vove den påstand, at om et par år er der praktisk taget ingen ungdomsarbejdsløshed, sagde Mogens Lykketoft, som dog erkendte, at de mindre årgange vil korte vejen til regeringens mål.
Lykketoft nævnte også et af de kritiske punkter, som OECD rettede mod dansk økonomi i sin rapport onsdag: Den økonomiske byrde af de mange, der trækker sig tidligt tilbage fra arbejdsmarkedet for at gå på bla. efterløn.
- Jeg er sikker på, at markedsmekanismerne (med mindre årgange og færre erhvervsaktive, red.) vil løse problemet langt hen ad vejen. Men der er også brug for en holdningsændring hos virksomhederne og organisationerne, sagde han.
- Morten Bonde Pedersen (+45) 33 96 96 51.
(c) Reuters Limited 1997.
