Silcons 96-res trukket i rødt af strandet fusion.

KØBENHAVN, 25 marts (Reuter) - Elektronikvirksomheden Silcon fik i 1996 et underskud efter skat på 1,1 mio. kr. efter et overskud i 1995 på 3,7 mio. kr. Ifølge ledelsen skyldes de røde tal på bundlinien bl.a. højere end forventede omkostninger i forbindelse med de strandede fusionplaner med Superconductivity Inc.
- Koncernunderskuddet udgør 1,1 mio. kr. og ikke som forventet i december 1996 et nulresultat. Årsagen til afvigelsen skyldes større skat end forventet, primært i Polen, samt større udgifter end forventet i forbindelse med fusionsforhandlingerne med Superconductivity Inc., skriver Silcon.
Fusionsforhandlingerne med amerikanske Superconductivity Inc. løb ud i sandet i september 1996 som følge af, at Superconductivity Inc. ikke var i stand til at finde den fornødne kapital til at overtage A-aktierne i selskabet.
De strandede forhandlinger kom til at koste Silcon knap 3,7 mio. kr., som i 1996 er udgiftsført som en ekstraordinær omkostning. Da Silcon i september meddelte at forhandlingerne var afblæst, skrev ledelsen, at den forventede en ekstraordinær udgift i andet halvår på to mio. kr. som følge af rådgiverhonorar.
Silcon fik i andet halvår af 1996 et primært driftsresultat på 15,0 mio. kr. mod 0,2 mio. kr. i årets første seks måneder. Fremgangen er bl.a. kommet efter en produktivitetsforøgelse på op til 35 pct. i produktionen i Kolding.
Derudover har udflytning af produktion af små UPS, DP 10 Serien til Asien givet Silcon mulighed for at komme tilbage til et forhandlermarked, der stort set var mistet.
Introduktionen af Silcons nye DP 300 E Serie har også hjulpet på den primære drift.
- Teknisk bygger E Serien på et unikt koncept og overgår i ydeevne samtlige konkurrentprodukter, skriver Silcon, der vurderer kvaliteten af det første års produktion som &quot;særdeles tilfredsstillende&quot;.
Silcon omsatte i 1996 for 422,3 mio. kr. svarende til en stigning på 5,6 pct. i forhold til 1995. Det ordinære resultat i 1996 blev på plus 5,2 mio. kr. mod 5,0 mio. kr. året før.
- Eva Elgaard Pedersen (+45) 33 96 96 57.
(c) Reuters Limited 1997.
