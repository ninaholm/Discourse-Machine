ORGANISK VÆKST BØR SIKRE SALGS-MÅL - COLOPLAST.

KØBENHAVN, 14 november (Reuter) - Coloplast er klar til at opkøbe nye virksomheder for at opfylde koncernens målsætning om en omsætning ved årtusindeskiftet på tre mia. kr. Men den organiske vækst burde i sig selv sikre dette mål, siger koncerndirektør Carsten Lønfeldt fra Coloplast til Reuters Finans.
- Vi har en målsætning om at nå en omsætning på tre mia. kr. i år 2000 - også selv om vi ikke køber mere, siger Carsten Lønfeldt.
Coloplast-koncernen havde i 1995/96 en omsætning på 1.975 mio. kr. med et overskud før skat på 280 mio. kr., svarende til en vækst på hhv. 17 pct. og 36 pct. For indeværende regnskabsår forventes mere afdæmpede vækstrater på respektive ca. 15 pct. og godt 10 pct.
Omsætningen i 1996/97 vil stige med 140 mio. kr. som følge af et nyt køb af aktier i tyske Amoena Holding, hvormed Coloplast bliver majoritetsaktionær. Korrigeret for denne overtagelse forventes væksten i de resterende aktiviteter at udgøre ca. otte pct.
- Vi er kommet op på en omsætning, hvor det bliver sværere og sværere at lægge to-cifret organisk vækst oveni. Men det er vores håb at kunne fastholde to-cifrede organiske vækstrater, siger Carsten Lønfeldt.
Han tilføjer, at koncernen derfor er åben for nye strategiske opkøb, som det bl.a. er sket i USA ved købet af Sween Corporation i 1995.
(c) Reuters Limited 1996.
