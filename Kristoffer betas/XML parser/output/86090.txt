GBP overvurderet men stiger fortsat - analytikere.

KØBENHAVN, 29 juli (Reuter) - Med en stigning i det engelske pund på mere end 40 pct. siden slutningen af 1995, da pundet var på sit laveste overfor D-marken, er flere analytikere enige om, at den britiske valuta er stærkt overvurderet. Men danske eksportører kan fortsat smile, for der er samtidig bred enighed om, at pundet kan fortsætte sin himmelflugt.
- Udsigten til mindst en og muligvis to renteforhøjelser mere i de kommende måneder, mens presset på inflationen forbliver moderat, væksten robust og betalingsbalancen relativ sund, tyder på, at toppen snildt kan ligge 10 pct. over det nuværende niveau, da kapitalen fortsat strømmer til pund-aktiver, skriver britiske NatWest Markets i en analyse.
Banken forudser således, at pundet kan stige til omkring 3,30 overfor D-marken inden opturen stopper. Kursen er tirsdag formiddag lige i underkanten af 3,00 DEM, hvilket svarer 11,40 kr. i dansk regning.
Selvom den britiske industrisammenslutning (CBI) melder om det største kollaps i eksporten i de sidste 17 år, er det stigende pund et bevidst politisk valg, mener økonomerne i NatWest.
- At presse eksporten er politisk at foretrække fremfor en strammere finanspolitik, hedder det i analysen.
Der henvises til, at den officielle britiske rente er hævet tre gange til nu 6,75 pct. siden Labour-regeringen tiltrådte i maj.
NatWest-økonomerne mener, at pundet er 15-20 pct. overvurderet i forhold til øvrige europæiske valutaer. Og selvom nedturen for pundet ikke er lige om hjørnet, så forudser banken en kurs på 2,64 DEM ved udgangen af 1998.
I investeringsbanken Deutsche Morgan Grenfell (DMG) viser en intern beregningsmodel, at pundets ligevægtskurs overfor D-marken er 2,56.
- Men tiden er ikke moden til gennemgribende vending i trenden, skriver banken i en kommentar.
Også investeringsbanken JP Morgen mener, at pundet er for dyrt, selv når der korrigeres for forskelle i enhedslønomkostningerne blandt Storbritanniens handelspartnere. Men modsat økonomerne i NatWest og DMG forventer JP Morgan, at pundets stigende tendens får en ende i slutningen af august.
- Pundets stigning er produktet af omgivelser, hvor rentesatser og ØMU er det eneste, der tæller. Med udgangen af august vil det være overstået og fokus vil skifte til pundets betydelige overværdi, skriver banken i en analyse af pundet.
Bankens argument er bl.a., at investorer vil vise stigende bekymring for konsekvenserne af kollapset i eksporten som følge af det stærke pund fremfor kun at fokusere de engelske renter, der er blandt de højeste i europa.
Derudover vil pundet ikke længere kunne finde støtte i usikkerheden omkring ØMU&apos;en og udsigten til en bred euro, da det efterhånden er indregnet i kursen, fremgår det.
Sammen med en ligeledes kraftig stigende dollar er pundets stigning baggrunden for faldet i den effektive kronekurs til 97,52, som Nationalbanken opgjorde den til mandag, fra 104,4 primo 1996.
- Per Bech Thomsen (+45) 33 96 96 56.
(c) Reuters Limited 1997.
