BOYKOT REDUCERER SAS-BILLETSALG MED 8 PCT - CARLSON.

KØBENHAVN, 21 januar (Reuter) - Boykotten af SAS som følge af selskabets beslutning om, at halvere agentprovisionerne slår allerede igennem på salget af SAS-billetter hos det førende erhvervsrejsebureau i Danmark, Carlson Wagonlit Travel.
- Salget af SAS-billetter ligger i perioden 2.-17. januar fire pct. under samme periode sidste år, og boykotten har kun kørt i halvdelen af perioden. Det giver mig lov til at tro, at salget er faldet med ca. otte pct., siger adm. direktør for Carlson Wagonlit Travel, Ole Andersen til Reuters Finans tirsdag.
Ole Andersen tilføjer, at rejsebureauerne inden boykottens start havde regnet med et fald i SAS-salget på fem til 10 pct. Han estimerer desuden, at de danske rejsebureauer årligt omsætter for to mia. kr. SAS-billetter. Det svarer til 160 mio. kr. i tabte indtægter, hvis de første erfaringer med boykotten holder stik.
En repræsentant for de danske rejsebureauer, Axel Chr. Rasmussen fra Weco-Travel drager onsdag til Stockholm for sammen med andre nordiske kolleger, at mødes med SAS&apos; ledelse. Det første mål er at få en dialog i gang.
- Vores minimumskrav er en forlængelse af den tidsfrist, der er sat til den 1. april. Efter i morgen må vi så se, da vi jo først skal i dialog med hinanden. Uden dialog kan vi ikke nå noget mål, og det er det, vi i første omgang lægger op til, siger de danske rejsebureauers talskvinde, direktør i DSB rejsebureau, Bente Olsen til Reuters Finans tirsdag.
SAS meddelte i midten af december sidste år, at flyselskabet fra april 1997 vil indføre nye former for betaling for rejsebureauernes ydelser, hvilket bl.a. vil medføre en halvering af bureauernes provision ved udstedelse af interskandinaviske og indenrigsbilletter i Norden.
Forrige fredag, den 10. januar, kom de danske rejsebureauer med svar på tiltale og beordrede som sine nordiske kolleger boykot af SAS. Det betyder, at kunderne i videst muligt omfang sendes med alternative flyselskaber, hvis det ikke medfører nogen ubelejlighed, har bureauerne meddelt.
Bente Olsen ligger ikke inde med tal for effekten af boykotten fra den samlede branche. Hun vurderer dog, at aktionen mod SAS får en &quot;god&quot; effekt, der sagtens kan blive større end i Sverige og Norge.
Det skyldes, at rejsebureauerne i Danmark har et langt større udvalg af fremmede selskaber at vælge mellem end deres nordiske kollegaer. Således er der 48 selskaber, der flyver på Danmark mod 11 i Sverige og ni i Norge.
I Norge har rejsebureauerne ifølge den norske erhvervsavis Dagens Næringsliv tirsdag opgjort effekten af deres kampagne mod SAS til et indtægtstab for SAS på ca. 10 mio. NOK i de første to uger af 1997 og et tab af markedsandele på fem pct. til 50 pct.
Halveringen af provisionen ved udstedelse af SAS-billetter vurderes at koste de nordiske rejsebureauer et trecifret million-beløb om året. (/slj).
(c) Reuters Limited 1997.
