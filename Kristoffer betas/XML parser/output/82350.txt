Presserunde - Finans/Økonomi mandag 7 april.

Reuters står ikke inde for avisartiklernes nøjagtighed 1) Antallet af danske søfolk, som arbejder ombord på danske skibe, er for første gang siden oprettelsen af Dansk Internationalt Skibsregister (DIS) i 1988 faldet til under 5.000 personer. Opgørelsen er foretaget i slutningen af 1996. I forhold til året før, er der tale om tilbagegang på 345 personer. (Jyllands-Posten Erhverv &amp; Økonomi side 3)
2) Danske virksomheder er klar til at investere to mia. kr. i Rusland. Dermed er der lagt op til et dansk gennembrud på det russiske marked. Hidtil har ustabiliteten i landet holdt danske investorer tilbage, men ifølge IØ-fonden er der de seneste tre måneder kommet projekter ind for tilsammen to mia. kr. De fleste projekter handler om etablering af produktion. (Børsen side 1 og 11)
3) Danske virksomhedsledere tillægger nu en fælles valuta mindre betydning end tidligere. Det viser en Greens-undersøgelse. 61,2 pct. mener fortsat, at den danske vækst ville blive større ved ØMU-medlemskab end uden. Men det er et fald fra 63,3 pct. i 2. kvartal 1996. Samtidig mener nu 23,8 pct., at væksten ikke bliver større ved ØMU-medlemskab. I 2. kvartal 1996 var det tal 16,8 pct. (Børsen side 10)
4) Staten har allerede tjent 20 mia. kr. på private investorer som følge af, at reglerne for aktiebeskatning blev ændret i 1993. Det viser et notat fra Skatteministeriet til brug ved den skattepolitiske forespørgselsdebat i morgen. Debatten er rejst af Enhedslisten, men ventes samtidig at udløse et krav fra VK om, at de gamle regler genindføres. (Børsen side 12)
5) Svenske S-E-Banken lægger sig nu for alvor i selen for at få fodfæste på det danske finansielle marked. Banken har netop oprettet en obligationsafdeling med 16 mand. Med hensyn til aktiehandel og Corporate Finance (emissioner) peger flere på, at et opkøb af finanshuset Gudme Raaschou er en mulighed. Værdien af Huset sættes til 300 mio. kr. (Børsen side 19)
6) Det ser ud til, at der er modsatrettede ønsker i Nykredit omkring en mulig børsnotering. I forbindelse med indkaldelsen til styrelsesrådets møde i denne måned, fremgår det, at formanden Axel Ladegaard Nielsen blot har tænkt sig at gøre status over den nuværende situation. Dermed er der reelt ikke lagt op til en retningsændring. Koncernchef i Nykredit, Mogens Munk Rasmussen, ventes på mødet at sørge for, at debatten om børsnoteringen ikke forbigår i al stilhed. (Berlingske Erhverv side 1).
(c) Reuters Limited 1997.
