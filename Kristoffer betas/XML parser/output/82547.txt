SFDS venter i 1997 overskud i underkanten af 1996.

KØBENHAVN, 11 april (Reuter) - Sydfyenske Holding venter i 1997 et mindre overskud end i 1996, fremgår det fredag af en fondsbørsmeddelelse. Sydfyenske Holding havde i 1996 et overskud før skat på 36 mio. kr. mod 30 mio. kr. året før.
- Under forudsætning af et stabilt fonds-og valutamarked resten af året, forventes et overskud i underkanten af det for 1996 opnåede resultat, skriver Sydfyenske Holding.
Selskabet, der tidligere drev færgeoverfarten Spodsbjerg-Tårs, kontrolleres nu 99 pct. af hovedaktionær Gunnar Ruben, der i februar meddelte, at en beslutning om, hvorvidt Sydfyenske Holding skal afnoteres fra Københavns Fondsbørs vil blive taget indenfor nær fremtid. Af fredagens regnskabsmeddelelse fremgår dog intet om det spørgsmål.
- Stig Ørskov Pedersen (+45) 33 96 96 59.
(c) Reuters Limited 1997.
