Indgrebsforlig bryder med skattereformen - CD.

KØBENHAVN, 6 maj (Reuter) - Regeringens forlig med SF og Enhedslisten om et økonomisk indgreb bryder med den skattereform, som regeringen med deltagelse af CD vedtog i 1993. Partiet vil nu gå til statsminister Poul Nyrup Rasmussen og afkræve ham en forklaring på mandagens forlig med venstrefløjen. Det sagde CD&apos;s leder Mimi Jakobsen efter partiets gruppemøde tirsdag.
- Forliget er et klokkerent brud på skattereformen, sagde en ophidset Mimi Jakobsen. Hun mener desuden, at regeringen har brudt det finanslovsforlig, som CD var med til at indgå i fjor.
- Jeg har aldrig før oplevet, at man går hen over hovedet på de partier, som er med i finansloven med initiativer, der påvirker det budget som blev vedtaget i finansloven, sagde Mimi Jakobsen.
Direkte spurgt om CD stadig er en del af regeringens parlamentariske grundlag sagde hun:
- Det spørger vi også statsministeren om.
På spørgsmålet om, hvad der kan mildne CD&apos;s vrede ovenpå mandagens forlig sagde hun:
- Det er op til statsministerens fantasi.
Mimi Jakobsen tror dog næppe, at regeringen vil annullere mandagens forlig.
(c) Reuters Limited 1997.
