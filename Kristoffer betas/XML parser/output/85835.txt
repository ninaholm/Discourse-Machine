Stor nedgang i bilsalget i juni som forventet - DS.

KØBENHAVN, 18 juli (Reuter) - Som forventet var bilsalget i juni stærkt påvirket af det endog meget store salg i maj. Med 7.851 personbiler i juni var salget det laveste siden januar 1994 og 43 pct. og 75 pct. mindre end i hhv. juni 1996 og maj 1997, oplyser Danmarks Statistik.
Nye afgiftsstigninger, der trådte i kraft den 1. juni, fremprovokerede en voldsom stigning i bilsalget i maj.
Det sæsonkorrigerede salg af personbiler til husholdningerne var i perioden april - juni fire pct. højere end i perioden januar - marts, mens junisalget var 69 pct. lavere end i maj.
Det sæsonkorrigerede salg i alt var i den seneste tre månedersperiode 11 pct. højere end i den foregående periode, mens junisalget var 69 pct. lavere end i maj.
I faktiske tal er der i den seneste 12 månedersperiode registreret 155.077 nye personbiler, svarende til en stigning på 12 pct. i forhold til den foregående årsperiode.
Den samlede bestand af personbiler er i juni 1997 faldet med 3.493 og udgør ultimo måneden 1.774.268 eller fire pct. flere end for et år siden.
- Søren Linding Jakobsen (+45) 33 96 96 53.
(c) Reuters Limited 1997.
