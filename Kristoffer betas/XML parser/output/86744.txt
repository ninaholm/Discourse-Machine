Roskilde Bank frem på øget aktivitet og finans.

KØBENHAVN, 15 august (Reuter) - En kombination af øget aktivitet og pæne kursgevinster er hovedårsagen til en fremgang i resultatet før skat på 115 pct. i Roskilde Bank i de første seks måneder af 1997, fremgår det af regnskabet, der viser et resultat før skat på 72,8 mio. kr.
- Resultatet før skat på 72,8 mio. kr. overstiger koncernens budget med 38 mio. kr. eller 108 pct. Denne positive udvikling skyldes øget indtjening som følge af vækst i aktiviteterne samt betydeligt større kursgevinster end forventet, skriver ledelsen.
Den øgede aktivitet skyldes bl.a sidste års køb af Ringsted Sparekasse og åbningen af flere nye filialer.
Bankens udlån er vokset med 15 pct. til 2.542 mio. kr., mens indlånene er steget seks pct. til 2.595 mio. kr.
Kursreguleringer af værdipapirer og valuta blev i halvåret på 26 mio. kr. mod to mio. kr. året før.
Roskilde Bank forventer at kunne fastholde fremgangen fra første halvår i resten af 1997, fremgår det af halvårsregnskab.
- Vi forventer at kunne fastholde den forbedrede driftsindtjening fra første halvår i resten af 1997. Det betyder, at resultatet før skat for hele 1997 forventes at overstige budgettet i samme omfang, skriver ledelsen.
I forbindelse med offentliggørelsen af årsregnskabet i februar, oplyste ledelsen, at den ventede et overskud for hele 1997 på 80 mio. kr. før skat, og at det ville kunne forrente egenkapitalen med ca. 25 pct.
I første halvår af 1997 er egenkapitalen ifølge regnskabet blevet forrentet med 43 pct.
- Jørn Nurkka (+45) 33 96 96 55.
(c) Reuters Limited 1997.
