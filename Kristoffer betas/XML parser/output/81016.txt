Tele DK kan sænke teleafgift 10-20 pct - Tele DK.

KØBENHAVN, 4 marts (Reuter) - De afgifter, som andre selskaber skal betale, når de bruger Tele Danmarks telefonkabler, kan blive sænket 10-20 pct. de kommende to-tre år. Det siger underdirektør i Tele Danmark, Tom Togsverd, til Reuters Finans.
- Jeg kan sagtens forestille mig, at det (prissænkningen, red.) bliver i størrelsesordenen 10-20 pct, siger han.
Det er moderniseringer og omstruktureringer i Tele Danmark, der kan komme de fremmede selskaber til gavn, siger underdirektøren.
- Vi prøver hele tiden at modernisere vores net. Og den gevinst vi opnår ved det, får vores samtrafik-kunder selvfølgelig også gavn af, siger han.
I øjeblikket skal fremmede selskaber ifølge Tom Togsverd betale 18 øre pr. minut for at leje sig ind på Tele Danmarks net til regionale samtaler. Den lokale takst er 12 øre.
Tom Togsverd siger, at det i øjeblikket er umuligt for Tele Danmark at sænke priserne.
- Hver eneste øre kan afspejles i de omkostninger, vi har på vores net. Hvis man trækker udgifterne fra, er der et overskud på tre pct. Derfor vil vi tabe penge, hvis vi sænker priserne nu, siger han.
I går forudså to af Tele Danmarks konkurrenter, svenske Telia og Netcom Systems Danmark, at det nuværende lovudkast til en fremtidig samtrafiklov vil tvinge Tele Danmark til at sænke samtrafik-afgifterne til en trediedel.
Politikerne på Christiansborg forhandler i øjeblikket om reglerne for et frit tele-marked. Her er samtrafik-afgifterne en af de største knaster, som endnu skal ryddes af vejen, vurderer flere politikere overfor Reuters Finans.
Tom Togsverd mener, det er Tele Danmarks konkurrenter, der har fået politikerne til at rette øjnene mod de omdiskuterede afgifter.
- Samtrafik er blevet kernepunkter, fordi andre operatører har overbevist ministeren om, at hvis afgiften kommer ned, så har de det godt. Men dermed ikke være sagt, at det er rimeligt, siger han. Underdirektøren mener, debatten om afgifterne er blevet fordrejet.
- Der har været en forkert opfattelse i debatten af, at et fremmed selskab skal kunne køre en samtale over vores net via deres egne centraler og så gøre det billigere, end vi selv kan, selvom de skal betale to gange samtrafik-afgift. Den opfattelse er efter min mening noget misforstået, siger han.
Han siger, det liberaliiseringen ikke har til formål, at alle andre tele-selskaber skal leje sig ind på Tele Danmarks kabler.
- Meningen er, at de selv skal bytte deres net op og supplere ved at købe sig ind hos os. Og så skal kunderne heller ikke blive tabere. De skal kunne tale med abonnenter på de andre net, siger Tom Togsverd.
- Morten Bonde Pedersen (+45) 33 96 96 51.
(c) Reuters Limited 1997.
