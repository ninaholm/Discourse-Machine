Maersk Supply chartrer japansk skib - Søfart.

KØBENHAVN, 8 august (Reuter) - A. P. Møller rederiet Maersk Supply Service får sent i 1999 et stort supplyskib på timecharter fra den japanske Sanko Steamship-gruppe. Det skriver shippingavisen Søfart fredag.
Nybygningen, der får en dødvægt på 2.900 tons, leveres fra værftet Kværner Kleven i Norge, der også skal bygge to supplyskibe til rederiet D/S Torm.
Ifølge Søfart er det første gang, at Maersk Suply tager en nybygning på timecharter.
Af Shipping Intelligence Weekly fra det britiske skibsmæglerfirma Clarkson fremgår det, at supply-raterne fortsat ligger dobbelt så højt som sidste år, men er faldet noget siden toppen blev nået i april og maj.
- Stig Ørskov Pedersen (+45) 33 96 96 59.
(c) Reuters Limited 1997.
