OMSORG KAN BLIVE KERNEOMRÅDE FEM-SYV ÅR - ISS.

KØBENHAVN, 21 januar (Reuter) - Børnepasning og ældrepleje kan blive kerneområder for ISS i løbet af de næste fem til syv år, siger koncernens skandinaviske chef, Sven Ipsen, til Reuters Finans.
- Kommunerne vil i løbet af de næste fem til syv år udlicitere børnepasning og ældrepleje til private entreprenører. Så der er et kæmpe potentielt marked. Og da vi er førende i Danmark med at udvikle koncepter for omsorgsområdet, er der ingen tvivl om, at det kan blive et kerneområde for os, siger Sven Ipsen.
ISS har brugt mellem 10 og 20 mio. kr. på at udvikle koncepter for ældrepleje de sidste fire-fem år. Og Sven Ipsen regner med, at koncernen vil bruge tilsvarende beløb på udvikling inden for børnepasning.
- Vi er i øjeblikket i dialog med syv-otte kommuner om at udvikle koncepter for børnepasning, siger den skandinaviske direktør.
Trods udviklingsarbejdet er det ikke blevet til ordrer herhjemme, selvom to kommuner i dag har udliciteret dele af ældreplejen. I den ene bød ISS på opgaven, men arbejdet gik til en mere erfaren svensk konkurrent.
I den anden kommune, Græsted-Gilleleje, vandt et andet svensk firma, Curatus, ældre-licitationen. Kommunen går i dag med planer om at udlicitere børnepasningen også.
Hvornår planerne bliver til noget, kan byens borgmester, Jannich Petersen, ifølge BT ikke sige noget om nu. Men Sven Ipsen regner med, at de første kommuner vil udlicitere børnepasning i løbet af det næste år.
- Om det bliver os, der får de første ordrer, kan jeg selvfølgelig ikke sige noget om, da flere store udenlandske virksomheder med speciale i børnepasning står på spring til det danske marked, siger han.
Selvom Sven Ipsen knytter store forventninger til det danske omsorgsmarked, venter han &quot;ingen voldsom ekspansion&quot; de første par år.
Til gengæld går det strygende på omsorgsområdet for ISS i Sverige. Her har ISS Care Service en omsætning på ca. 250 mio. kr. bl.a. på rengøring, madleverancer og plejeopgaver.
I Norge skal ISS drive et pleje-og omssorgshjem fra den 1. juli i år. Værdien af den kontrakt er ca. 29 mio. NOK om året, og kontrakten løber frem til år 2002. (/mbp).
(c) Reuters Limited 1997.
