AEROSPACE-LANGTIDSKONTRAKTER PÅ VEJ MOD MÅL - FLS.

KØBENHAVN, 31 oktober (Reuter) - Udviklingen i britiske FLS Aerospace, der gennem flere år har været FLS koncernens problembarn, udvikler sig så tilfredsstillende, at målsætningen om, at 75 pct. af al omsætning skal være baseret på langtidskontrakter, er indenfor rækkevidde. Det siger koncerndirektør Steffen Harpøth fra FLS Industries til Reuters Finans.
- Andelen er fra at have været under 40 pct. for et par år siden nu over 60 pct., og udviklingen går hele tiden i den rigtige retning, siger Steffen Harpøth.
Han vil dog ikke give noget bud på, hvornår FLS forventer, at målsætningen for langtidskontrakternes andel af omsætningen i FLS Aerospace når de 75 pct.
FLS Aerospace underskrev i denne uge endnu en langtidskontrakt - denne gang med charterflyselskabet Premiair til 75-100 mio. kr. løbende frem til år 2000. Indgangen af nye ordrer er dermed hidtil i år løbet op i mindst 750 mio. kr.
- Ordreindgangen er rimelig, og FLS Aerospace befinder sig i en god position, siger Steffen Harpøth, der afviser at sætte den faktiske ordreindgang i forhold til det budgetterede.
Steffen Harpøth blev for lidt over et år siden hentet fra direktionen i FLS Industries til posten som adm. direktør i det dengang stærkt tabsgivende FLS Aerospace. Efter et år på posten og faldende tab i FLS Aerospace er Steffen Harpøth nu tilbage i Danmark, men fortsætter som bestyrelsesformand i det britiske selskab.
- Angående de finansielle resultater i FLS Aerospace kan jeg kun henvise til det seneste regnskabsmeddelelse, siger Steffen Harpøth.
FLS koncernen forventede ved regnskabsaflæggelsen i slutningen af august, at Aerospace-aktiviteterne også i andet halvår vil give underskud. I første halvår 1996 kom FLS Aerospace ud med et ordinært underskud på 35 mio. kr. mod et underskud i hele 1995 på 143 mio. kr. fra en omsætning på 532 mio. kr.
Udviklingen i FLS Aerospace blev vendt, da selskabet efter nye investeringer i primært flykomponenter kunne dække hele flyselskabernes behov for vedligeholdelse og teknisk assistance, eller såkaldt &quot;full support&quot;. Dermed var vejen banet for indgåelse af flere langtidskontrakter, der er langt nemmere at styre.
- Det dog ikke vores mål kun at have langtidskontrakter. Det skal være sådan, at et flyselskab kan komme med et enkelt fly og få det checket, siger Steffen Harpøth.
Således kan FLS Aerospace nu &quot;full support&quot;-servicere de fleste Boeing fly, Airbus fly og McDonnell-Douglas&apos; langdistance fly. Steffen Harpøth vurderer, at antallet af fly, der skal kunne services fuldt ud, ikke vil kræve nye investeringer.
- Men vi vil fortsat investere i en fortsat udvikling af selskabet, siger Steffen Harpøth. (/slj).
(c) Reuters Limited 1996.
