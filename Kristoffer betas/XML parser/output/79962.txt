SAS BLIVER SLAGTET UDEN SAMARBEJDE - FUNKTIONÆRER.

KØBENHAVN, 7 februar (Reuter) - SAS vil blive &quot;slagtet&quot; i den internationale konkurrence, hvis selskabet ikke får en aftale ved de nuværende overenskomstforhandlinger, der fremmer det konstruktive samarbejde mellem ledelse og medarbejdere. Det siger formanden for luftfartsfunktionærerne (LFF), Nicolas Fischer i en pressemeddelelse fredag.
- Hvis ikke SAS nu får en aftale, der fremmer det konstruktive samarbejde mellem ledelse og medarbejdere og øge fleksibiliteten, vil vi blive slagtet i den internationale konkurrence, siger Nicolas Fischer.
Luftfartsfunktionærerne har i sit oplæg til forhandlingerne i følge egne ord slagtet en række hellige køer, da de bl.a. har accepteret begrebet fleksibilitet. Det tilgodeser SAS&apos; behov for specielle deltidsvagter. Desuden påpeger LFF, at de ved forhandlingerne tillige har lanceret enhedsmedarbejderen, der kan sættes ind overalt, hvor der er behov for det.
Den tilbudte pakkeløsning vil ifølge funktionærerne medføre reelle besparelser for SAS, og derfor har LFF svært ved at forstå, hvorfor SAS tilsyneladende satser på, at forhandlingerne overføres til forligsmanden.
- SAS er godt på vej til at bortkaste en enestående chance for at etablere en helt ny type konstruktivt samarbejde med selskabets største medarbejdergruppe, de 1.700 luftfartsfunktionærer, skriver LFF.
Den eneste grund til forhalingen, som LFF kan se, er et krav fra Dansk Industri, SAS&apos; hovedorganisation om at trække så mange forhandlinger over i forligsinstitutionen, hvor de storpolitiske mål bedre kan realiseres.
- Søren Linding Jakobsen (+45) 33 96 96 53.
(c) Reuters Limited 1997.
