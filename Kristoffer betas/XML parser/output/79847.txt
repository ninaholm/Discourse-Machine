AKTIEPRIS VIGTIGT ELEMENT I PHØNIX-KAMP - CODAN.

KØBENHAVN, 5 februar (Reuter) - Størrelsen af købstilbuddet vil være af afgørende betydning for Codan Forsikring, når selskabet skal beslutte, hvem der skal købe selskabets aktier i Phønix Contractors. Det oplyser finansdirektør Michael Colding-Jørgensen til Reuters Finans.
- Prisen vil være et væsentligt element. Men vi har ikke taget stilling endnu. Vi venter til alle kortene kommer på bordet, siger han.
Codan ejer godt 10 pct. af aktierne i Phønix Contractors.
De tre virksomheder - Superfos, Marius Pedersen og norske Rieber &amp; Søn har afgivet købstilbud på Phønix.
Rieber &amp; Søn var første tilbudsgiver på Phønix med et tilbud på 650 kr. for A-aktien og 585 kr. for C-aktien. Superfos fulgte efter ved at byde hhv. 700 kr. og 620 kr., men blev overgået af Marius Pedersen, der bød hhv. 710 og 625 kr. (/uha).
(c) Reuters Limited 1997.
