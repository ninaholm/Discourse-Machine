Presserunde - Finans/Økonomi torsdag 29 maj.

Reuters står ikke inde for avisartiklernes nøjagtighed 1) Den økonomiske overvismand, professor Niels Kærgård, langer nu kraftigt ud efter det danske ØMU-etablissement, der konsekvent lukker øjnene for, at ØMUen kan risikere at blive et økonomisk ustabilt foretagende. (Politiken side 17, Berlingske Erhverv side 2, Det Fri Aktuelt side 11, Information side 4)
2) Nationalbanken kritiserer åbent de økonomiske vismænd for at have anbefalet, at Danmark venter med at træde ind i ØMUen, indtil man har sikkerhed for økonomisk stabilitet. (Børsen side 14)
3) De gunstige forhold i dansk økonomi vil betyde en investeringsbølge i erhvervslivet. Rentefaldet har bidraget til en markant konsolidering, og industrien vil nu udvide for de ekstra penge, viser en rapport fra Finansieringsinstituttet for Industri og Håndværk. (Børsen side 23 JP E&amp;Ø s. 1)
4) En ændring af funktionærlovens regler om løn under sygdom kan blive konsekvensen, hvis EU-domstolen giver HK medhold i en sag om sygdom under graviditet. (Politiken side 17)
5) Det skal være slut med at forhandle renter i banken. Kunder skal helt automatisk have tilbudt de gode rentesatser, som de i øjeblikket kun kan få ved at forhandle med bankrådgiveren, mener forbrugerombudsmand Hagen Jørgensen. Han har derfor rejst kravet over for Finansrådet under de igangværende forhandlinger om bankernes etiske regler. (Politiken side 1 og 17)
6) Kommunernes Pensionsforsikring vil i år øge sine investeringer i aktier på bekostning af obligationer. Pengene vil dog formentlig gå uden om det danske aktiemarked. (Berlingske Erhverv side 7)
7) Finanstilsynet vil i løbet af de kommende uger afgøre Danmarks største sidegadevekselerers skæbne. Det drejer sig om Options Invest Danmark, som gør sig i risikofyldte handler, der i bedste fald giver store gevinster til kunderne. Finanstilsynet har givet sig selv en frist til udgangen af juni til at gøre hovedrent i den omstridte vekselererbranche. Harald Madsen, direkstør for Options Invest, siger at kunderne &quot;vil have risiko&quot;. (Berlingske Erhverv side 3)
(Presserunden er udarbejdet af Finansinformation).
(c) Reuters Limited 1997.
