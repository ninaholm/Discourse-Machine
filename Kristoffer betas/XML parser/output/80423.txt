RISIKO FOR HØJERE DANSK INFLATION - PAINEWEBBER.

KØBENHAVN, 19 februar (Reuter) - Der er flere faktorer, der peger i retning af et pres på den danske inflation på lidt længere sigt, vurderer den amerikanske investeringsbank PaineWebber.
- Forbrugernes købelyst ser ud til at fortsætte med at være stærk, og der er i øjeblikket tegn på, at detailleddet benytter den stærke efterspørgsel til at hæve priserne, skriver PaineWebber.
Derudover hæfter banken sig ved, at overenskomstforhandlingerne tyder på, at løninflationen i år vil ligge på ca. fire pct.
- Selvom man endnu ikke har kunnet læse prispresset ud af tal for detail-og engrospriserne, virker det sandsynligt, at inflationen vil nærme sig den øvre ende af Nationalbankens mål om en inflation på to-tre pct., vurderer banken.
På fredag offentliggør Danmarks Statistik inflationstal for januar. På forhånd forventer en række økonomer i gennemsnit en stigning i forbrugerpriserne på 2,5 pct. år/år.
- Eva Elgaard Pedersen (+45) 33 96 96 57.
(c) Reuters Limited 1997.
