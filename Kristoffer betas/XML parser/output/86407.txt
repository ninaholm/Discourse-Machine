Sonofon tager trussel fra giganter roligt - dir.

KØBENHAVN, 8 august (Reuter) - Telefonselskabet Sonofon, der ejes af GN Store Nord med 53,5 pct. og amerikanske BellSouth med 46,5 pct., føler sig ikke truet af de gigantiske konkurrenter på mobiltelefonmarkedet. Det siger Peter Trige, der er salgs-og marketingsdirektør i Sonofon, til Reuters Finans fredag.
- Vi oplever os selv som den naturlige nr. to totalt på det danske marked, og vi har to meget solide ejere i ryggen, så i den henseende nærer vi ingen frygt, siger han.
Inden udgangen af året vil Tele Danmark, Sonofon, svenske Telia og det France Telecom ejede Mobilix alle sælge abonnementer på det nye DCS 1800 mobilnet.
En række analytikere, som Reuters Finans har talt med, vurderer ellers, at der kun er plads til tre store aktørere på det danske telefonmarked og at Sonofon er den svageste af de fire.
De mener ikke, at der er kapital nok i GN Store Nord til at klare konkurrencen over en længere årrække, og de tvivler på, at BellSouth er interesseret i at pumpe yderligere penge i Sonofon.
Men Peter Trige det helt roligt, og byder de to nye aktører, Telia og Mobilix, velkommen på markedet.
- Vi arbejder på at sidde med en markedsandel på mobiltelefoni på 40-45 pct., siger Peter Trige.
I dag har Sonofon en markedsandel på 38,8 pct., mens Tele Danmarks samlede markedsandel på mobiltelefoni er på 61,2 pct.
Tele Danmark regner med at sætte sig på mindst 50 pct. af GSM og DCS 1800 markederne tilsammen.
De to systemer kommer i de nærmeste år til at supplere hinanden, så man ringer over GSM systemet på landet og på DCS 1800 i byerne.
- Carl Johan Corneliussen (+45) 33 96 96 58.
(c) Reuters Limited 1997.
