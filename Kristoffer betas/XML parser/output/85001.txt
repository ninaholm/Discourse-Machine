Tilsyn indskærper hensættelsesprincip i banker.

KØBENHAVN, 20 juni (Reuter) - Finanstilsynet indskærper nu over for de danske pengeinstitutter, at posten med hensættelser til omkostninger i regnskabet misbruges, fremgår det af tilsynets vejledning til pengeinstitutternes halvårsregnskaber.
Finanstilsynet bemærker, at pengeinstitutterne i 1996-regnskaberne benyttede posten hensættelser til omkostninger i noget større omfang end året før.
- På den baggrund præciseres, at det ikke er i overensstemmelse med periodiseringsprincippet i bank-og sparkasseloven at foretage hensættelser til forventede omkostninger, når disse skal afholdes med henblik på at skabe grundlag for fremtidig indtjening, hedder det i vejledningen.
Hos BG Bank steg posten med 77 pct. til 241,8 mio. kr., mens hensættelser til omkostninger steg over 100 pct. til 1.983,5 mio. kr. hos Den Danske Bank.
Mønsteret er det samme hos Jyske Bank, hvor ledelsen hensatte hele 103,7 mio. kr. i 1996 mod 10,1 mio. kr. i 1995.
Bankerne har typist brugt investeringer i edb som begrundelse, men den går ikke, advarer Finanstilsynet.
- Det er ikke et tilstrækkeligt kriterium for at hensætte til udgifter, at der er truffet beslutning om, at de pågældende udgifter senere skal afholdes, hedder det i vejledningen.
- Ole Mikkelsen (+45) 33 96 96 54.
(c) Reuters Limited 1997.
