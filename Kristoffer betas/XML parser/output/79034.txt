RIEBER SER DANMARK SOM VÆKSTMARKED - ADM DIR.

KØBENHAVN, 15 januar (Reuter) - Den norske entreprenør-koncern, Rieber &amp; Søn, der netop har tilbudt at købe alle aktier i Phønix Contractors, ser det danske asfaltmarked som et vækstområde.
Det sagde koncernens administrerende direktør, Olav Daviknes, på et pressemøde onsdag middag i København.
- Vi ser det danske vejmarked som et vækstmarked, fordi den danske stat er mere indstillet på at privatisere end staten i Norge og Sverige, sagde Olav Daviknes.
Phønix har ellers - ligesom de øvrige asfaltentreprenører - lidt under hårdere konkurrence og faldende priser herhjemme de sidste tre-fire år.
Selvom Olav Daviknes vurderer Danmark som et vækstmarked, overvejer ledelsen i Rieber &amp; Søn alligevel at nedjustere sine mål til koncernens afkast, hvis Rieber &amp; Søn overtager Phønix. I dag er målet en afkastgrad på 20 pct. for hele koncernen, der omsætter for fem mia. kr. årligt.
- Vi overvejer, om vi kan oprette så højt et mål, efter at vi har købt Phønix, siger Olav Daviknes.
Olav Daviknes tilføjer dog, at Rieber &amp; Søn på sigt regner med at leve op til de 20 pct. efter et eventuelt køb af Phønix.
Vejen-virksomheden gav i 1995 et overskud efter skat på 4,9 mio. kr. ud af en omsætning på 973,3 mio. kr. @
Det højere afkast hos Phønix vil Rieber &amp; Søn sikre gennem effektivisering. Til gengæld har ledelsen i den norske koncern ingen planer om at afskedige medarbejdere hos Phønix Contractors i Danmark, siger Olav Daviknes. (/mbp).
(c) Reuters Limited 1997.
