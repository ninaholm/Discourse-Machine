FALDENDE ORREFORS-RESULTAT I JAN-SEP.

STOCKHOLM, 25 oktober (Reuter) - Den svenske kunstglasproducent Orrefors Kosta Boda, der er delvist ejet af Royal Copenhagen, noterede et fald i indtjeningen for de første ni måneder af 1996 i forhold til den samme periode i 1995.
Resultat efter finansielle poster for årets første ni måneder faldt til 20,6 mio. SEK fra 30,9 mio. SEK i januar-september 1995. Omsætningen faldt i den tilsvarende periode til 461,5 mio SEK fra 489,6 mio. SEK.
Royal Copenhagen ejer 17,1 pct. af Orrefors Kosta Boda, mens de svenske investeringsgrupper, Proventus og Investor ejer hhv. 30,2 pct. og 23,1 pct. Desuden har Proventus indlagt bud på yderligere 20 pct. af Orrefors Kosta Boda for at sikre selskabets selvstændighed fra et eventuelt dansk ejerskab.
Fredag udsendte Investor en meddelelse om, at de tre storejere har indledt forhandlinger om den langsigtede ejerstruktur i Orrefors Kosta Boda. (/slj).
(c) Reuters Limited 1996.
