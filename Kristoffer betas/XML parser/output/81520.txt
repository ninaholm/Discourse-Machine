Tro på tysk ØMU-opfyldelse før rentero - Unibank.

KØBENHAVN, 17 marts (Reuter) - Der skal en fornyet tillid til at Tyskland kan overholde ØMU&apos;ens konvergenskriterier før den dårlige stemning på obligationmarkedet vender, vurderer Unibank Markets i sin ugentlige kommentar, Pengemarkedet.
- Der skal fornyet tiltro til Tysklands opfyldelse af konvergenskriterierne, før den negative stemning på rentemarkederne kan vende. Vi venter, at den kan vende som følge af udsigt til, at Tyskland kan opfylde kriteriet vedrørende den offentlige budgetstilling, skriver Unibank.
Alternativt skal der være enighed fra mulige deltagerlande om fortolkningen i forbindelse med konvergenskriterierne, tilføjer analyseafdelingen.
Unibank skriver endvidere i Nordisk Update, at den øgede debat om de danske EU-forbehold, primært overfor den fælles asyl-og flygtningepolitik, kan medføre en dominoeffekt, der i den sidste ende kan betyde, at ØMU-forbeholdet kan fjernes.
- Det mere langsigtede håb for dansk deltagelse bygge på, at når ØMU går fra at være noget fjernt og abstrakt til noget nært og konkret, så vil der ske et skred i befolkningens holdning. I det lys er debatten om de tre andre forbehold vigtig. Accepteres det bredt i det politiske spektrum og i befolkningen, at forbeholdenes relevans i dag kan diskuteres, kan en dominoeffekt på lægere sigt finde sted, vurderer Unibank.
Ifølge en Gallup-måling i Berlingske Tidende søndag er tilslutningen til at ophæve ØMU-forbeholdet faldet i løbet af de sidste tre måneder.
Således viser meningsmålingen for marts 1997, at 41 pct. af befolkningen ønsker at ophæve forbeholdet, hvilket er fem pct.point færre end i december 1996. Derimod er befolkningen åbenbart mere indstillet på at ophæve forbeholdet overfor EU&apos;s asylpolitik. Således er 44 pct. nu stemt for en ophævelse af forbeholdet mod 39 pct. i december.
De to sidste forbehold - unionsborgerskabet og fælles forsvarspolitik - ønsker hhv. 14 pct. og 50 pct. ophævet i marts mod hhv. ni og 46 pct. i december.
- Uffe Hansen (+45) 33 96 96 58.
(c) Reuters Limited 1997.
