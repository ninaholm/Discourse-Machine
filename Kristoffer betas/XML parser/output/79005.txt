APM FASTHOLDER AT LINDØ HAR HANDLET LOVLIGT - RB.

KØBENHAVN, 14 januar (Reuter) - Skibsreder Jess Søderberg, A. P. Møller, fastholder, at Lindø Værftet har handlet lovligt og i overensstemmelse med de danske myndigheders regler i forbindelse med statsstøtte til bygning af skibe, skriver Ritzaus Bureau.
Skibsrederens kommentar falder efter, at flere aviser tirsdag citerer erhvervsminister Jan Trøjborg (S) for oplysninger om, at EU-Kommissionen er faldet over fem lånesager, hvor EU-reglerne for støtte er overtrådt. De fem sager skulle angiveligt stamme fra Lindø.
- Lindøværftet har handlet lovligt og korrekt og helt i overensstemmelse med danske myndigheders retningslinier - og så vidt vi ved også gældende EU retningslinier. Det er grotesk og kræver rent teoretiske beregninger uden hold i virkeligheden at kunne påstå overbelåning i disse fem skibe. Således synes EU-Kommissionen nu pludseligt at se bort fra rente på forudbetalinger, og det selv om Kommissionen har udsendt notat om det modsatte, siger Jess Søderberg ifølge Ritzau.
Ifølge det oplyste skulle Lindøværftet have fået 1,5 millioner kroner for meget i støtte.
Jess Søderberg oplyser, at hvis EU-Kommissionen fastholder deres påstand, betaler Lindø Værftet de ca. 1,5 mio. kr. til den danske stat.
(c) Reuters Limited 1997.
