SAS&apos; KAPITALSTYRKE MÅ EJ BLIVE SOVEPUDE - STENBERG.

KØBENHAVN, 21 februar (Reuter) - SAS&apos; genvundne finansielle styrke, der næsten gør flyselskabet gældfri, må ikke blive en sovepude. Det skriver koncernchef Jan Stenberg i en kommentar i personalebladet Inside SAS til det netop aflagte 1996-regnskab.
- Vores finansielle styrke må dog ikke indhylle os i en falsk sikkerhed, skriver Jan Stenberg.
Han tilføjer dog, at den forbedrede finansielle rustning giver SAS mulighed for at være udholdende, når det er påkrævet og have råd til at træffe langsigtede beslutninger.
SAS kom ud af 1996 med et resultat før skat på 1.815 mio. SEK mod 2.632 mio. SEK i 1995.
Jan Stenberg understreger, at et sundt flyselskab må i fuld og fri konkurrence drive en flyoperation, som i sig selv er tilstrækkelig lønsom.
- Ellers er det bare et spørgsmål om tid, inden pengene slipper op, skriver Jan Stenberg.
Han pointerer, at 1997 derfor er et udfordrende år, da SAS&apos; lønsomhed i 1996 ikke er god nok til at sikre selskabet en sikker fremtid. Således skal SAS nu forbedres til glæde for kunderne, aktionærerne og medarbejderne, slutter Jan Stenberg.
- Søren Linding Jakobsen (+45) 33 96 96 53.
(c) Reuters Limited 1997.
