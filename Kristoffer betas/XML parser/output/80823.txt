Maersk Air får det sværere end Braathens - SAS.

KØBENHAVN, 27 februar (Reuter) - Det bliver endnu vanskeligere for Maersk Air og Finnair at erobre markedsandele på ruten mellem Stockholm og København, end det har været for Braathens Safe at erobre markedsandele på ruten mellem Oslo og Stockholm. Det sagde koncerndirektør i SAS, Vagn Sørensen, på et pressemøde torsdag.
- Med det nye SAS Express koncept og de mange transitpassagerer på ruten, tror jeg, at Maersk Air og Finnair vil få det endnu sværere end Braathens Safe på Oslo-Stockholm ruten, sagde Vagn Sørensen.
SAS skønner, at Braathens Safe har opnået en markedsandel på ruten Oslo-Stockholm på ca. 15-18 pct., hvilket får Vagn Sørensen til at vurdere, at Maersk Air og Finnair maksimalt vil få 15-20 pct. af trafikken på København-Stockholm.
Maersk Air oplyste i slutningen af januar, at de vil ind på ruten København-Stockholm. Maersk/Finnair-entreen øger antallet af flysæder på ruten med ca. 50 pct. til omkring 1,7 mio. flysæder om året.
Vagn Sørensen tilføjer dog, at Finnair har en stærk salgsorganisation i Sverige, hvilket Braathens Safe ikke har. Men trods dette forventer Vagn Sørensen, at det dansk-finske flysamarbejde ikke vil få større succes end Braathens Safe.
Vagn Sørensen anførte, at det hidtil må have været et dyrt eksperiment for Braathens Safe at gå ind på den norsk-svenske rute.
- Det viser, at den nye konkurrencesituation ikke ser ud til at få de effekter, som man kunne have frygtet, sagde Vagn Sørensen.
Siden Braathens Safe gik ind på ruten mellem de to nordiske hovedstæder i oktober 1996 er det samlede marked vokset totalt set med 18 pct.
Det svarer til Braathens markedsandel, pointerede Vagn Sørensen, og henviste til, at SAS stort set har fastholdt sit passagerantal på ruten.
- Søren Linding Jakobsen (+45) 33 96 96 53.
(c) Reuters Limited 1997.
