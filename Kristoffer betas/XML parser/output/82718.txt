Fokus Bank forsøger at få DDB til at byde - avis.

KØBENHAVN, 17 april (Reuter) - Den norske Fokus Bank forsøger nu at få interesserede, blandt andet Den Danske Bank og Svenska Handelsbanken, til at byde på aktierne i banken, fremgår det af en artikel i den norske avis Dagens Næringsliv.
- Fokus Bank arbejder aktivt på at få nye bydere ind på banen for at skubbe Sparebankgruppen ud. Dagens Næringsliv er bekendt med, at Fokus Bank har kontaktet både Den Danske Bank og den svenske Handelsbanken, skriver den norske avis torsdag.
Sparebankgruppen, der består af 16 regionale sparekasser, har fremsat et tilbud på 4.795 mio. norske kr. for Fokus Bank.
Bankdirektør Knud Sørensen fra Den Danske Bank sagde tirsdag, at banken ikke har aktuelle planer om at købe en norsk bank.
- Men omvendt vil vi ikke afvise, at hvis der pludselig viser sig en mulighed, kan det tages op til vurdering. Men det har indtil nu ikke været tilfældet, sagde Knud Sørensen til Reuters Finans.
Den norske avis skriver, at Fokus Banks adm. direktør, Bjarne Borgersen, rejser til London fredag, for at møde bankens storaktionærer - et træk som Sparebankgruppen allerede har gennemført.
- Efter hvad Dagens Næringsliv erfarer, har sparebankerne også besøgt den danske storaktionær og samarbejdspartner Codan Forsikring, hedder det i artiklen.
Codan arbejder sammen med Fokus Bank om etablering af et livsforsikringsselskab på det norske marked, og ejer godt fire pct. af aktierne i den norske bank.
- Ole Mikkelsen (+45) 33 96 96 54.
(c) Reuters Limited 1997.
