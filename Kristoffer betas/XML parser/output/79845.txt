CARLSBERG-BASS AFGØRELSE KAN BLIVE UDSKUDT - AVIS.

KØBENHAVN, 5 februar (Reuter) - Den endelige afgørelse af aftalen mellem Carlsberg og den britiske bryggerigruppe Bass, om fusionen af Carlsberg-Tetley (C-T) med Bass, kan blive udskudt endnu engang, da der er opstået tvivl om de britiske monopolmyndigheders (MMC) upartiskhed, fremgår det af den engelske avis Independent On Sunday.
Den endelige godkendelse af aftalen ligger i øjeblikket hos MMC, som senest den 24 marts skal meddele den britiske handels-og industriminister deres holdning til fusionen.
MMC&apos; upartiskhed er dog blevet stillet i tvivl, efter at det er kommet frem, at et af medlemmerne i MMC, Sir Archibald Foster, sidder i betyrelsen for Midland Bank sammen med Allied Domecq&apos;s adm. direktør Tony Hales.
- Det giver en stor interessekonflikt med den sammenblandning, og det viser, at der er total kaos i MMC, siger Tim Martin adm. direktør i pub-kæden Weatherspoons til avisen.
Allied Domecq solgte i august 1996 sin 50 pct. ejerandel i C-T til Bass for 200 mio. pund. Herefter er det meningen at Carlsberg giver sin halvdel i C-T til Bass mod en aktiepost på 20 pct. i Bass-gruppen.
Hvis aftalen mellem Carlsberg og Bass ikke bliver godkendt af MMC, er det aftalt mellem parterne, at Carlsberg køber Bass ejerandel i C-T, og at Allied Domecq derefter skal købe 14,9 pct. af C-T for 33 mio GBP.
Bryggeri-analytikere i London siger til avisen, at der helt klart er tale om en interessekonflikt i MMC.
Flere ledende industrifolk har i ugens løb opfordret til en udskiftning af Sir Archibald Foster, selvom det vil betyde endnu en udskydelse af godkendelsen af aftalen mellem Bass og Carlsberg. (/jnu).
(c) Reuters Limited 1997.
