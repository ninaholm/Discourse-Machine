Synergier i HH-Vandteknik og Union Filtration - dir.

KØBENHAVN, 10 juni (Reuter) - Ved sammenlægningen af Union Engineering og NTR Holding, som der onsdag sendes prospekt på gaden om, er der specielt i datterselskaberne HH-Vandteknik og Union Filtration gode synergieeftekter. En arbejdsgruppe ser i øjeblikket på, hvor der kan rationaliseres, og hvordan de to selskaber kan benytte sig bedst muligt af fælles distribution.
- Det interessante ved de to er, at de komplementerer hinanden og ikke konkurrerer direkte med hinanden, siger administrerende direktør i NTR Holding Stig Rantsén til Reuters Finans.
HH-Vandteknik beskæftiger sig mest med vandbehandling og vandrensning, mens Union Filtration laver separation af non-water væsker. Men teknologierne er de samme.
- Derfor skal vi sætte os ned og arbejde på, hvordan vi får det mest fornuftige ud af det her. Vi kan formentlig bruge hinandens distributionssystemer. Det er det område, hvor der er mest synergieffekt, og dér der ligger mulighed for at rationalisere, siger Stig Rantsén.
Han vil ikke sætte tid på, hvornår han regner med at arbejdet med at trimme virksomhederne til hinanden er færdigt.
Et andet spørgsmål, han heller ikke vil sætte tid eller løsning på, er, om koncerndirektør Lise Friis fortsætter som koncerndirektør. Han vil kun oplyse, at det heller ikke er færdigdebatteret. Hun var direktør i NTR Holding, da selskabet overtog Union Engineering i sidste uge. Men med overtagelsen blev Stig Rantsén indsat som administrerende direktør i NTR Holding. Samme stilling som han havde i Union Engineering.
- Carl Johan Corneliussen (+45) 33 96 96 57.
(c) Reuters Limited 1997.
