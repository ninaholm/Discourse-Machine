RIEBER VIL GIVE PHØNIX ANSVAR FOR AFRIKA OG ASIEN.

KØBENHAVN, 27 februar (Reuter) - Det er bl.a. norske Rieber &amp; Søns strategi, at Phønix Contractors skal have det samlede ansvar for satsningen i Afrika og Asien.
Det oplyser Rieber &amp; Søn i en meddelelse til Fondsbørsen på baggrund af de seneste dages uklarhed i medierne om, hvad Rieber ønsker, hvis det lykkedes at overtage Phønix.
Derudover vil Phønix blive centrum for Riebers aktiviteter i Danmark, mens satsningen i Central-og Østeuropa skal ske i samarbejde mellem Phønix og Rieber.
- På baggrund af ovenstående forhold er det Riebers vurdering, at der ikke efter en overtagelse vil blive tale om afskedigelser i Phønix, og med Riebers offensive planer for videreudvikling af Phønix i en større strategisk sammenhæng, er det vor tro, at Phønix kan styrkes yderligere som en attraktiv arbejdsplads, skriver Rieber &amp; Søn til slut i meddelelsen.
Det er primært Lønmodtagernes Dyrtidsfond (LD), der er en af storaktionærerne i Phønix, der har stillet sig skeptisk overfor Rieber fremfor den anden bejler Superfos.
Således har LD ingen tillid til, at Rieber kan undgå afskedigelser, og fondens direktør Flemming Skov Jensen har overfor Reuters Finans karakteriseret Riebers planer med Phønix som temmeligt &quot;luftige&quot;.
Men ifølge Jyllands-Posten torsdag, står LD på dette punkt isoleret i forhold til de øvrige storaktionærer. ATP, Juristernes &amp; Økonomernes Pensionskasse, Den Danske Bank og Codan siger således, at LDs anbefaling af Superfos må stå for fondens egen regning.
Rieber har i øjeblikket afgivet det højeste købstilbud på 820 mio. kr., Superfos&apos; bud er 12 mio. kr. mindre.
Fristen for købstilbuddene er den 7. marts kl. 16.00, men hos LD forventer man ingen afklaring allerede der. Således forventer fonden, at der vil komme nye købstilbud, der vil skubbe fristen.
Derfor har LD først sat overvejelserne omkring købstilbuddene på fondsbestyrelsens dagsorden den 20. marts, oplyste Flemming Skov Jensen tirsdag.
- Uffe Hansen (+45) 33 96 96 58.
(c) Reuters Limited 1997.
