Obligationsrenter falder ikke mere i år - BG Bank.

KØBENHAVN, 8 juli (Reuter) - Det positive obligationsmarked fortsætter næppe, og renterne kan ikke falde under det nuværende niveau, vurderer BG Bank i den seneste udgave af bladet Investering, som banken udgiver.
- Det er BG Banks vurdering, at renteniveauet har nået det laveste niveau i år, og derfor vil være moderat stigende resten af året. Investorerne bør derfor være varsomme med investering i papirer med stor kursfølsomhed over for rentestigninger - det vil sige papirer med lang løbetid, hedder det i juli-udgaven af bladet.
Bankens eksperter konstaterer, at renten på den toneangivende 10-årige statsobligation, 7 pct. 2007, faldt til 6,30 pct. fra 6,60 pct. i løbet af juni.
- Det er BG Banks vurdering, at renten næppe falder meget fra det nuværende niveau, hedder det i bladet.
Tirsdag er renten på 7 pct. 2007 6,13 pct. 7 pct. 2007 er udset til at afløse bencmark-papiret, 8 pct. 2006, i den nærmeste fremtid.
- Ole Mikkelsen (+45) 33 96 96 54.
(c) Reuters Limited 1997.
