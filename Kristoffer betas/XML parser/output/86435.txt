BRFkredit tror på vækst fra BG-aftale - adm dir.

KØBENHAVN, 8 august (Reuter) - Danmarks tredjestørste realkreditinstitut, BRFkredit, venter pæn vækst efter at have indgået en distributionsaftale med BG Bank, oplyser instituttets adm. direktør, Sven A. Blomberg.
- Vi regner bestemt med at øge vores udlån med den aftale, siger Sven A. Blomberg til Reuters Finans.
BRFkredit og BG Bank oplyste fredag, at de har indgået en aftale, der indebærer, at BG Bank modtager provision for at formidle realkreditlån for BRFkredit. Banken har dermed lavet aftale med de største realkreditinstitutter.
Sven A. Blomberg henviser til tommelfingerreglen om, at en tredjedel af en banks markedsandel svarer til distributionskraften på realkreditmarkedet.
- BG Bank har en markedsandel på ca. 15 pct. for privatkunder, og dermed burde de have distributionskraft til ca. fem pct. af realkreditmarkedet, siger Sven A. Blomberg.
Det er den andel, BRFkredit venter at få en del af, men markedsandelen skal deles med Nykredit og RD, som banken også har distributionsaftaler med.
Ifølge Sven A. Blomberg har muligheden for et tættere samarbejde eller fusion mellem BRFkredit og BG Bank ikke været til diskussion under forhandlingerne.
BRFkredit vil ifølge direktøren fortsætte som selvstændigt realkreditinstitut med vægt på udlån til privatkunder, hvor instituttet oplever vækst i øjeblikket.
Andelen af det totale marked er derimod faldet i andet kvartal 1997, fremgår det en statistik fra Realkreditrådet.
Her er BRFkredits markedsandel faldet til 12,4 pct. fra 13,2 pct. i andet kvartal 1996.
Danske Kredit og Unikredit, der er ejet af Den Danske Bank og Unibank, har oplevet fremgang til henholdsvis 4,5 pct. og 4,7 pct. Et år tidligere var Danske Kredits markedsandel på 3,6 pct. og Unikredits var 3,3 pct.
- Ole Mikkelsen (+45) 33 96 96 54.
(c) Reuters Limited 1997.
