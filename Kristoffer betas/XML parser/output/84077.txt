Øresundskonsortiet opjusterer budget med 875 mio.

KØBENHAVN, 27 maj (Reuter) - Øresundskonsortiets budget for byggeriet af den faste forbindelse mellem Danmark og Sverige rækker efter den seneste revision ikke længere. Det må derfor i 1990-priser opjusteres med 875 mio. kr. til ialt 14.750 mio. kr., fremgår det af en pressemeddelelse tirsdag.
- Årsagen til stigningerne skal findes dels i udgifter til sikkerhed, primært for skibsfarten, dels øgede udgifter til miljø samt øgede anlægsomkostninger, skriver konsortiet.
Stigningen på 875 mio. kr. fordeler sig med 575 mio. kr. i anlægsomkostninger og 250 mio. kr. i nye reserver, fremgår det.
Øresundskonsortiet kender i dag det økonomiske grundlag for ca. 95 pct. af anlægsarbejderne enten via allerede indgåede kontrakter eller modtagne tilbud.
- Øresundskonsortiet anser det for sandsynligt, at det nye budget vil kunne holde frem til Øresundsforbindelsens åbning i 2. halvår af år 2000, skriver konsortiet.
Budgetforøgelsen medfører, at tilbagebetalingstiden for den faste forbindelse over Øresund øges til 27 år fra 26 år, når alle andre faktorer holdes uændrede, herunder bl.a. en fremtidig realrente på fire pct.
- Søren Linding Jakobsen (+45) 33 96 96 53.
(c) Reuters Limited 1997.
