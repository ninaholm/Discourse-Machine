Presserunde - Generelle nyheder torsdag 26 juni.

Reuters står ikke inde for avisartiklernes nøjagtighed 1) SF er stadig langtfra overbeviste om, at de danske EU-forbehold er lænket så fast til den nye traktat, at partiet vil kunne leve med det. Det er især spørgsmålet om flygtninge og grænsekontrol, der volder problemer, siger SFs ordfører, Anne Baastrup. (Berlingske Tidende side 4, Politiken side 4)
2) Den amerikanske præsident, Bill Clinton, gennemfører sit besøg i Danmark, understreger kilder i Det Hvide Hus efter rygter om, at Bill Clinton skulle have udskiftet København som mål med flere østeuropæiske lande. (Jyllands-Posten side 2, Politiken side 2)
3) De danske forbrugere bliver sandsynligvis ikke beskyttet af lovgivning omkring rådgivning. Både erhvervsminister Jan Trøjborg og økonomiminister Marianne Jelved er enige om, at det er mere formålstjenligt at lade reguleringen foregå via frivillige brancheregler. (Børsen side 1 og 20)
4) Venstre og de Konservative vil blive straffet, hvis de forsøger at vælte regeringen på finansloven, siger økonomiminister Marianne Jelved (R), som samtidig inviterer til kludetæppeforlig. Ministeren fastholder, at den nuværende ansvarlige politiske linie skal holdes. Dermed har regeringen lagt op til en række delforlig med Folketingets forskellige partier. (Det Fri Aktuelt side 5)
5) Trods stor skuffelse over kapitlet om beskæftigelse vil Socialdemokratiets fremtrædende EU-skeptiker, Mogens Ove Madsen, ikke forkaste Amsterdam-traktaten. Mogens Ove Madsen er fortsat i tvivl om konsekvenserne af den særlige protokol om det danske forbehold over for EU&apos;s retspolitiske arbejde. Derimod synes afsnittene om miljø og forbrugerpolitik særdeles positive. (Det Fri Aktuelt side 4)
6) Det er intet mindre end en skandale, at der er så mange ledige stillinger på forskningsinstitutterne, siger forskningsminister Jytte Hilden. (Information side 1)
(Presserunden er udarbejdet af Finansinformation).
(c) Reuters Limited 1997.
