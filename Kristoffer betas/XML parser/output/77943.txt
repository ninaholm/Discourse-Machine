RENTEFALD OG USD LØFTER AKTIER I TYND HANDEL.

KØBENHAVN, 29 november (Reuter) - Meget stærke europæiske rentemarkeder og en styrket US-dollar forventes fredag at lægge en bund under det danske aktiemarked, som under forudsætning af at, de lavere renter holder dagen igennem sætte de danske aktier lidt op. Aktiviteten ses dog at være behersket som torsdag, da en del amerikanske investorer holder lang weekend i forbindelse med Thanksgiving torsdag, vurderer en aktiehandler.
- Markedet kan godt køre en spids højere under lav aktivitet, siger han.
KFX-indekset lukkede torsdag 0,11 point nede i 130,08.
December-futuren på KFX-indekset sluttede 0,20 point lavere i 130,60.
Den stærkere dollar og de lavere renter skønnes især at presse kurserne på KFX-papirer og større banker højere. Rederier, der traditionelt er meget dollar-følsomme, vil imidlertid blive ramt af Elite Shippings nedjustering sent torsdag.
- Den stærkere dollar er ikke nok til at opveje det voldsomme ratefald. Derfor kan KIL, Progress og andre rederier blive presset af Elites nedjustering i dag, siger en markedsdeltager.
Der ventes samtidig at være fortsat fokus på de sidepapirer, der i denne uge har fremlagt regnskab, som eksempelvis Martin og Schades torsdag samt Micro Matic tidligere på uge.
- De kan godt køre lidt højere i dag, vurderer en markedsdeltager. Flere handlere anser imidlertid Martin for værende for dyr allerede.
Aktiviteten vil være lidt mere bredt funderet end set i den første halvdel af uge, hvor interessen for børdebutanten InWear nu ses at aftage. InWear steg torsdag yderligere to kr. til 265 mod udbudskurs 220.
Unibank offentliggjorde torsdag en omfattende aftale med svenske Postgirot, der giver den danske bank adgang til 1.000 postkontorer. Det afstedkom ingen kursreaktion torsdag og forventes ejheller at afstedkomme nogen bevægelser fredag.
Desuden skal det danske aktiemarked forholde sig til den seneste kvartalsrapport fra Nationalbanken, der taler om skærpet opmærksomhed på løpnudviklingen samt på skatteminister Carsten Kochs skatteforslag, der kan ramme den danske byggeeksport til Tyskland til en værdi af 10 mia. kr.
(c) Reuters Limited 1996.
