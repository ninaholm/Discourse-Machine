ICOPAL AFVISER AFTALE-FORLYDENDER - ADM DIR.

KØBENHAVN, 28 februar (Reuter) - Icopal afviser alle forlydender om, at der ligger en aftale mellem Icopal og Superfos om, at de to virksomheder vil dele Phønix mellem sig.
- Der ligger ikke nogen aftale. Det kan jeg roligt sige, siger Icopals adm. direktør, Hans C. Andreasen til Reuters Finans.
Fredag meddelte Icopal, at virksomheden &quot;ret sikkert&quot; vil afgive et tilbud på at købe Phønix.
Meldingen kommer efter, at Superfos torsdag meddelte, at virksomheden trækker sig ud af kampen om Phønix.
Superfos&apos; melding har fået mange aktionærer til at sælge deres aktier til norske Rieber &amp; Søn. Og netop det bruger Hans C. Andreasen som et argument for at afvise, at der ligger en aftale med Superfos.
- Vi ville jo ikke komme haltende for sent, hvis vi havde en aftale med Superfos, siger han.
Hans C. Andreasen forklarer, at Icopal er gået ind i kampen om Phønix for at sikre, at Vejen-virksomheden kommer på danske hænder, nu hvor Superfos er gået bagud af dansen om Phønix.
- Superfos har mistet pusten og er kørt træt. Og derfor er vi kommet på banen. Vi har gjort det for at sikre, at nogen tager styringen i den strukturrationalisering, som branchen skal igennem. Det havde vi regnet med, at Superfos ville gøre, siger Hans C. Andreasen.
- Morten Bonde Pedersen (+45) 33 96 96 51.
(c) Reuters Limited 1997.
