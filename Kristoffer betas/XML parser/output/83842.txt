Færre skader og omkostninger hos Codan i 1 kvt 97.

KØBENHAVN, 20 maj (Reuter) - Færre udbetalinger til erstatninger og færre omkostninger var i første kvartal 1997 med til at øge overskuddet i Codan-koncernen, fremgår det af regnskabet, som koncernen offentliggjorde tirsdag.
Koncernens resultat før skat steg godt 18 pct. til 189 mio. kr. fra 160 mio. kr. i den tilsvarende periode sidste år.
- Den primære drift forløb totalt set som forventet, og samtidig blev regnskabet begunstiget af den positive udvikling på værdipapirmarkedet, der i skadeforsikring medførte en kursgevinst på 159 mio. kr., skriver ledelsen i regnskabet.
Inden for dansk skadesforsikring, der udgør det største forretningsområde, faldt bruttoomkostningerne til 247 mio. kr. fra 262 mio. kr. Det svarer til en omkostningspct. på 28, og skadesprocenten faldt til 75 fra 77 sidste år, fremgår det.
- Det skal her bemærkes, at det på grund af vejrlig mv. er sædvanligt, at første kvartals skadeprocent er noget højere end for et år som helhed, skriver ledelsen.
(c) Reuters Limited 1997.
