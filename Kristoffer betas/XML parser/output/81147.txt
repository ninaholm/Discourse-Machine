Dansk rente kan stige om 3-6 måneder - PaineW.

KØBENHAVN, 6 marts (Reuter) - Væksten og den stigende inflation i det danske samfund betyder, at der er risiko for stigende renter på lidt længere sigt, vurderer analytikere fra investeringsbanken PaineWebber.
- Vækst og synlig inflationspres giver ikke tillid til den lange ende af rentekurven. Væksten ventes at være steget til over tre pct. i fjerde kvartal 1996, og på tre til seks måneders sigt ser vi Nationalbanken hæve renterne, skriver analytikerne i en kommentar til den danske økonomi.
De konstaterer, at inflationsniveauet ikke er et problem i øjeblikket.
- Selvom en inflation på 2,7 pct. ikke er et stort problem i sig selv, så kan en lille stigning være nok til at udelukke dansk medlemsskab af ØMU&apos;en, hedder det i analysen.
PaineWebber forudser, at 2,8 pct. bliver den højeste tilladte inflation for de deltagende lande i den økonomiske og monetære union.
- Selv om Danmark er undtaget fra ØMU&apos;en, og det ikke er op til Nationalbanken at bestemme Danmarks politiske skæbne - men blot justere sin politik i forhold til at holde prispresset under kontrol - venter vi, at Danmark vil forsøge at have mulighed for at fjerne undtagelserne i så lang tid som muligt. Og her har Nationalbanken en rolle at spille, skriver PaineWebber.
De seneste BNP-tal er for tredje kvartal 1996, og de viste en vækst på 2,7 pct., ligesom de seneste inflationstal fra Danmarks Statistik viser en stigning på 2,7 pct.
- Ole Mikkelsen (+45) 33 96 96 54.
(c) Reuters Limited 1997.
