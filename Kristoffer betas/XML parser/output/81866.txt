Natbank ser muligt skift til lavere løntakt.

KØBENHAVN, 20 marts (Reuter) - Nationalbanken ser tegn på et strukturelt skift i løndannelsen i Danmark, der kan betyde, at lønstigningerne generelt er blevet lavere. Den afgørende prøve vil finde sted inden for de nærmeste år. Det skriver den danske centralbank i sin årlige beretning, der blev offentliggjort torsdag.
- Hvorvidt der rent faktisk er sket et strukturelt skift i løndannelsen, er det endnu for tidligt at sige, idet de forholdsvis moderate lønstigninger kan være udtryk for en langsom tilpasning til ledighedsudviklingen, skriver Nationalbanken.
Det kraftige fald i den registrerede ledighed i de seneste år har kun affødt en behersket reaktion i løndannelsen. Nationalbanken gør samtidig opmærksom på, at de voldsomme lønstigninger i 1980&apos;erne kom med en vis forsinkelse i forhold til ledighedsfaldet under opsvinget i midten af årtiet. Løneksplosionen førte dengang til alvorlige negative konsekvenser for konkurrenceevnen, eksporten og beskæftigelsen.
I løbet af det aktuelle opsving har de danske lønstigninger hævet sig til at ligge over de øvrige EU-lande set under et fra at have ligget betydeligt under.
Nationalbanken gør sig dog umage med at fremhæve en række forskelle mellem den aktuelle situation og midtfirsernes ukontrollerede lønudvikling.
Det nuværende ledighedsfald kan i høj grad henføres til afgang til overgangsydelse, efterløn og orlovsordninger, og er denne gang mere jævnt fordelt. Det har gjort, at flaskehalsproblemer har været mindre udtalte.
- Dette sammenholdt med, at det generelle ledighedsniveau trods alt er lidt højere, taler således for, at arbejdsmarkedet ikke er helt så stramt som dengang. En mere aktiv arbejdsmarkedspolitik i de senere år har givet bidraget ved at gøre arbejdsmarkedet mere smidigt, skriver Nationalbanken.
Der er tilmed en række faktorer, der i bankens terminologi peger i retning af &quot;et strukturelt skift i løndannelsen mod lavere lønstigninger&quot;.
Et forhold er, at inflationen i dag er lavere, og i en længere periode har været lavere, end i midten af 1980&apos;erne. Det kan have dæmpet forventningerne til den fremtidige inflation og dermed kravene til en vækst i lønnen. De danske lønmodtagere har da også oplevet stigende realløn i en årrække.
Nationalbanken pointerer, at det ligeledes spiller en afgørende rolle, at den danske krone i forhold til kernevalutaerne i det europæiske valutasamarbejde har ligget nogenlunde fast siden starten af 1987.
- Søren Linding Jakobsen (+45) 33 96 96 53.
(c) Reuters Limited 1997.
