Tele DK arbejder på østrigsk mobillicens - dir.

KØBENHAVN, 27 maj (Reuter) - Tele Danmark arbejder på at få andel i den østrigske regerings udbud af landets tredje mobiltelefon-netværk i samarbejde med et konsortium af firmaer. Det bekræfter underdirektør i Tele Danmark med ansvar for forretningsudvikling på det internationale område, Palle Tolstrup Nielsen, overfor Reuters Finans tirsdag.
- Vi er interesseret i det licensudbud, der kører i øjeblikket. Men jeg kan ikke kommentere direkte på, hvilke konsortieforhandlinger, vi har gang i, siger Palle Tolstrup Nielsen.
Den østrigske regering har forlænget tilbudsperioden frem til den 2. juli, fordi nogle interesserede telefonselskaber ikke har nået at blive færdige med deres tilbud på mobillicensen.
Ifølge Reuters i Østrig oplyste det nationale østrigske nyhedsbureau APA mandag, at Tele Danmark arbejder på at overtage en andel på 15-20 pct. i selskabet Connect Austria, hvilket efter sigende skulle føre til en tilsvarende reduktion af Girocredits andel i selskabet.
Palle Tolstrup Nielsen ønsker ikke at kommentere de foreliggende oplysninger om Connect Austria.
- Carl Johan Corneliussen (+45) 33 96 96 57.
(c) Reuters Limited 1997.
