TOPSIL VIL FLYTTE MERE FORARBEJDNING TIL USA - DIR.

KØBENHAVN, 24 januar (Reuter) - Topsil Semiconductor Materials planlægger at flytte en større del af sin forarbejdning til USA i de kommende år, siger selskabets adm. direktør, John Olesen, til Reuters Finans.
Topsil har netop meddelt Fondsbørsen, at selskabet har overtaget halvdelen af den amerikanske virksomhed, Riotech Inc. i Arizona.
- I løbet af de kommende år regner vi med at forarbejde alle vores produkter til USA på virksomheder derovre. Overtagelsen af Riotech er det første skridt i den retning, siger John Olesen
USA er Topsils hovedmarked og tegner sig for en tredjedel af omsætningen i den Frederikssund-baserede elektronik-virksomhed.
- Riotech kan forarbejde en trediedel af de produkter, vi sælger i USA, vil jeg tro, forklarer John Olesen.
Arizona-virksomheden beskæftiger sig med opskæring og polering af siliciumskiver. Silicium&apos;et bliver elektrisk ladet via radioaktiv bestråling i Frederikssund, og det diamant-hårde metal bliver derefter sendt i stænger til USA, hvor det bliver skåret op og brugt i chips.
Selvom Topsil gerne vil flytte hele sit opskæringsarbejde til USA, har virksomheden ingen planer om at flytte bestrålingsarbejdet udenlands.
- Bestrålingsprocessen er så højteknologisk, at det vil være for dyrt at lægge den flere steder, siger John Olesen.
Topsil levererer sine silicium-produkter til især stærkstrøms-elektronikindustrien. Blandt andet er selskabet eneleverandør til ABB, der bruger elektroniske komponenter i dieseltog.
Selskabets omsatte i første halvår af 1996 for 68,2 mio. kr. Ud over USA er Japan, Tyskland, Frankrig og Schweiz de største markeder. (/mbp).
(c) Reuters Limited 1997.
