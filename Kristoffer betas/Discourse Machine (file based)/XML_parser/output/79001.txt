HORN BELYSNING AFVISER AT KOMMENTERE REGNSKAB - DIR.

KØBENHAVN, 14 januar (Reuter) - Direktør Harald Horn, Horn Belysning, afviser at kommentere selskabets årsregnskab overfor pressen, herunder Reuters Finans. Årsregnskabet for 1995/96 blev fremlagt sent mandag.
Specielt revisorernes bemærkning i regnskabet har direktøren ikke lyst til at tale om.
Revisorerne skriver:
- Vi skal henlede opmærksomheden på, at såfremt selskabets aktivitet fortsat giver underskud udover budgetåret 1996/97, kan selskabets eksistens være truet.
Horn Belysnings koncernresultat for 1995/96 lød på et minus på 7,0 mio. kr. efter skat mod et overskud på 10,8 mio. kr. regnskabsåret før. Selskabet nedjusterede i december sine forventninger til resultatet i 1995/96 til forventning om et negativt resultat.
Bestyrelsen betegner i årsregnskabet samtidig driftsresultatet som utilfredsstillende.
- Årsagen til det utilfredsstillende resultat beror på en væsentlig mindre omsætning, end forventet. Omsætningsnedgangen fortsatte mod forventning frem til august 1996, skriver bestyrelsen i årsregnskabsmeddelelsen, der kom sent mandag.
Nettoomsætningen er faldet fra 70,5 mio. kr. til 48 mio kr.
Den faldende omsætning skyldes en omfattende produktsanering, fremgår det af beretningen.
- Det er lykkedes at reducere koncernens samlede varelager med 4,723 mio. kr. heri indgår også en væsentlig forøgelse af nedskrivninger som følge af produktsaneringen, hvilket har påvirket resultatet i nedadgående retning, skriver bestyrelsen.
Værdien af lagrene med færdigvarer og varer under fremstilling er anført til minus 3,6 mio. kr mod godt en mio. kr. regnskabsåret før, fremgår det af resultatopgørelsen.
Den omfattende produktsanering har dog ikke været forgæves, skriver bestyrelsen.
- Den intensiverede produktudviklling har resulteret i en række nye produkter, ligesom der er etableret samhandel med tre betydelige kapitalkæder. På baggrund af ovenstående tiltag forventes en forbedring af driftsresultatet de kommende år. Det kommende års resultat kan dog forventes at blive et mindre underskud. Herudover anses selskabets kapitalberedskab for at være tilstrækkeligt til at gennemføre driften de kommende år, lyder det i beretningen.
Horn Belysnings aktie er ikke handlet på Fondsbørsen efter regnskabet kom frem. Men aktien sluttede i kurs 195 mandag, og der bydes i dag 120 kr. for aktien. (/mbp).
(c) Reuters Limited 1997.
