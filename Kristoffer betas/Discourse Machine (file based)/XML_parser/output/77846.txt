GODT HALVÅR BØR IKKE OVERFORTOLKES - MICRO MATIC.

KØBENHAVN, 26 november (Reuter) - De bedre end forventede økonomiske resultater for de første seks måneder af regnskabsåret 1996/97 i Micro Matic-koncernen bør ikke overfortolkes, siger adm. direktør i Micro Matic Holding, Svend-Aage Nielsen til Reuters Finans.
- Vi har haft ekstraordinær stor aktivitet i første halvår, og jeg understreger, at vi forventer en noget lavere aktivitet i andet halvår. De gode resultater for første halvår bør ikke overfortolkes, siger Svend-Aage Nielsen.
Micro Matic Holding fremlagde mandag regnskab for halvåret maj-oktober 1996, der viste et overskud før skat på 132 mio. kr. mod 96 mio. kr. i samme periode sidste år. Det gav en stigning i overskudsgraden på 2,5 pct.point til 13,6 pct. For 1995/96 udgjorde resultatet af den primære drift 11,5 pct. af nettoomsætningen.
- Indtjeningen mellem regnskabsårets to halvår vil bare være fordelt anderledes i år, siger Svend-Aage Nielsen, der således fastholder forventningerne til helåret.
I halvårsregnskabs-meddelelsen skriver Micro Matic Holding således, at resultatet for 1996/97 vil blive &quot;bedre end 1995/96&quot;, mens koncernen i forbindelse med sit seneste årsregnskab skønnede, at såvel resultatet af den primære drift som resultat før skat for 1996/97 vil udvise en &quot;mindre fremgang&quot; i forhold til forrige år.
Den positive udvikling i første halvår tillægges specielt to ekstraordinære forhold, nemlig et uventet stort salg af parabolantenner gennem selskabet Triax og en fremskyndelse af investeringer i forskellige ventilprodukter til den amerikanske bryggeri-sektor.
- Det er primært på parabolsiden, at vi har set den ekstra aktivitet. Omlægningen af TV3 fra en satellit til en anden samt etableringen af DR2 er helt ekstraordinære forhold. Det vil ikke sætte sig større spor i aktiviteten i andet halvår, siger Svend-Aage Nielsen.
Han vil ikke afsløre, hvordan omsætningen og resultatet før skat er fordelt for de første seks måneder af dette regnskabsår. Han pointerer dog, at Triax har haft en stor fremgang.
Udover parabolantenner (27 pct. af omsætningen i 1995/96) og ventilprodukter i Micro Matic A/S (37 pct.) producerer Micro Matic Holding porte og paneler gennem Nassau Door (25 pct.), apparater og instrumenter gennem Micro Matic Instruments (syv pct.) samt bryggeriudstyr i Scandi-Brew (fire pct.).
I 1995/96 havde Micro Matic Holding et overskud før skat på 203,4 mio. kr. fra en omsætning på 1.669,3 mio. kr. Micro Matic A/S bidrog med næsten halvdelen af indtjeningen. (/slj).
(c) Reuters Limited 1996.
