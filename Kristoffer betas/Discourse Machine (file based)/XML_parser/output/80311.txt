Venstre vil have svar fra EU om NESA-lovgivning.

KØBENHAVN, 17 februar (Reuter) - Venstre forsøger nu at få et svar ud af EU-Kommissionen på, hvorvidt den omdiskuterede NESA-lov strider mod EUs konkurrenceregler.
- Jeg har spurgt kommissionen om, den ikke mener, at den danske NESA-lov er med til at holde udenlandske virksomheder uden for det danske marked, siger Venstres medlem af Europaparlamentet, Karen Riis Jørgensen, mandag til Reuters Finans.
NESA-loven medfører, at en kommune får inddraget sit overskud, hvis den sælger sine aktier i elselskabet NESA med fortjeneste.
Bestemmelsen vil afholde kommunerne fra at sælge deres NESA-aktier. Og det er konkurrenceforvridende, fordi staten på den måde reelt forhindrer at udenlandske el-selskaber kan købe sig ind på det danske el-marked, mener modstanderne af loven.
- Modstanderne tæller Venstre, de Konservative og Fremskridtspatiet, mens der er et flertal for loven bestående af regeringen, SF og CD, siger Venstres energi-ordfører, Knud Enggaard.
Han vurderer, at NESA-loven bliver vedtaget inden for den næste uge, med mindre EU spænder ben for den
EU Kommissionen har tidligere fået lovforslaget til gennemsyn, men i sidste uge udbad kommissionen sig yderligere oplysninger, inden den kan tage endelig stilling til lovforslaget.
Knud Enggard sagde mandag til Reuters Finans, at han håbede på, at Karen Riis Jørgensen ville få et svar fra EU-Kommissionen inden loven skal anden-behandles i Folketinget tirsdag.
Men fra Bruxelles oplyser Karen Riis Jørgensen til Reuters Finans, at hun tidligst får et svar onsdag morgen i denne uge.
Knud Enggaard mener, det er betænkeligt, at et flertal i Folketinget vil vedtage loven inden EU-Kommissionen har givet sin endelige godkendelse.
- For mindretallet er det alvorligt, at en lang række problemstillinger i relation til EU synes ganske uafklarede. Det gælder f.eks. spørgsmålene om mulig statsstøtte, konkurrenceforvridning og diskrimination samt om notificeringer, skriver han i en betænkning, som Venstre og de konservative udsendte mandag.
- Morten Bonde Pedersen (+45) 33 96 96 51.
(c) Reuters Limited 1997.
