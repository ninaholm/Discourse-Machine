INGEN AFRUNDING VED BEREGNING AF MINDSTERENTE - KF.

KØBENHAVN, 8 oktober (Reuter) - Københavns Fondsbørs (KF) meddeler i en pressemeddelelse tirsdag, at der ved beregningen af mindsterenten ikke skal foretages afrunding til to decimaler, som der i børskredse er opstået usikkerhed om.
Usikkerheden er fremkommet, da mindsterenten ekstraordinært vil blive nedsat med virkning fra tirsdag d. 22. oktober. Spørgsmålet er imidlertid, om mindsterenten vil blive sat ned til 4 pct. eller 5 pct. fra de nuværende 6 pct.
Her kan en eventuel afrunding spille ind, da renteudviklingen tirsdag balancerer lige omkring skæringspunktet for en nedsættelse af mindsterenten til ikke tidligere sete 4 pct.
KF har fra Skatteministeriet fået fastslået, at fastsættelsen af mindsterenten skal følge det korrekte beregningsresultat. Det vil sige, at et resultat efter den komplicerede beregningsmetode på 5,0050 vil medføre en mindsterente på 5 pct., mens et resultat på 4,99625 vil give en mindsterente på 4 pct., slår KF fast.
Analytikere i både BG Bank og Nykredit Bank har tidligere tirsdag for Reuters Finans - uden afrunding - beregnet den maksimale gennemsnitlige obligationsrente, referencerenten til 5,66 pct. tirsdag, hvis mindsterenten ekstraordinært skal sættes ned til 4 pct. (/slj).
(c) Reuters Limited 1996.
