SPAR NORD ANBEFALER KØB AF VEST-WOOD VED EMISSION.

KØBENHAVN, 2 december (Reuter) - Aktieanalytikerne i Sparekassen Nordjylland anbefaler sine kunder, at deltage i aktieudbuddet i møbel-og døreproducenten Vest-Wood, fremgår det af en analyse mandag.
- På baggrund af vores forventninger til 1996/97, vil en P/E på 16,0 derfor være en fair prisfastsættelse af Vest-Wood. Dette vil, målt på vores estimater, svare til en kurs på 485, hvorfor der ligger et betydeligt potentiale i aktien, skriver analytikerne.
P/E angiver, hvor meget investorerne er parat til at betale for hver overskudskrone i selskabet.
Vest-Wood udbyder 800.000 stk. aktier a 20 kr. i perioden 9. december til 16. december efter book-building metoden. Kapitalforhøjelsen garanteres og gennemføres af Aros Securities og Sparekassen Nordjylland.
Det indikative kursinterval for aktieudbuddet er fastsat til 385-415 kr. pr. aktie, oplyste Aros tidligere i dag.
Ifølge analysen forventer Vest-Wood i de kommende år vækst i både omsætningen og indtjeningen. I regnskabsåret 1996/97 venter selskabet således en omsætning på ca. 700 mio. kr. mod 553 mio. kr. i 1995/96.
Samtidig ventes et resultat før skat på 60-70 mio. kr. mod 45 mio. kr. i 1995/96.
- Herefter er det vores forventning, at der ligger et vækstpotentiale på 10-12 pct. årligt. Dette indebærer en omsætning i underkanten af en mia. kr. i regnskabsåret 1999/2000, vurderer analytikerne.
Samtidig venter SparNord, at selskabet gennem fortsat effektivisering af forretningsgangene vil være i stand til at forøge overskudsgraden fra de nuværende 9,75 pct. til 11,1 pct. ved årtusindeskiftet.
- Det er på baggrund af dette vores opfattelse, at resultatet vil stige til ca. 79 mio. kr. i 1999/2000 alene gennem organisk vækst, hedder det videre.
Vest-Wood ligger mandag formiddag uændret i kurs 415. Siden årsskiftet er aktien steget knap 34 pct. i kursværdi. (/jnu).
(c) Reuters Limited 1996.
