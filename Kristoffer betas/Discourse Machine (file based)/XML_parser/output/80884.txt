Rentemarginal synes ikke speciel høj - Natbank.

KØBENHAVN, 28 februar (Reuter) - Pengeinstitutternes rentemarginal virker i forhold til udlandet ikke speciel høj, vurderer Nationalbanken i Kvartalsoversigt Februar.
- Mens rentemarginalen i pengeinstitutterne ligger omkring seks pct. er den tilsvarende rentemarginal i realkreditten under en pct. Vægtes udlånene, hvor realkreditten står for omkring to-tredjedel, fås en samlet rentemarginal på ca. 2,5. Denne forskel er mere hensigtsmæssig ved sammenligninger mellem danske pengeinstitutter og udenlandske på konsolideret niveau og forekommer ikke speciel høj, skriver Nationalbanken.
Grunden til, at Nationalbanken inddrager realkreditten i en sammenligning af pengeinstitutternes rentemarginal med udlandet er, at i udlandet sker en væsentlig del af boligfinansieringen direkte gennem pengeinstitutterne, mens det i Danmark i overvejende grad sker via realkreditinstitutter.
- Denne forskel trækker i retning af en højere rentemarginal i danske pengeinstitutter end i udenlandske, da boligfinansiering typisk på grund af sikkerhedsstillelse og mindre krav til administration kan foretages med en lavere rentemarginal, hedder det.
Rentemarginalen udtrykker forskellen mellem den gennesnitlige udlånsrente og den gennemsnitlige indlånsrente. Fra 1995 til tredje kvartal 1996 er den faldet med ca. en halv pct., fremgår det.
- Eva Elgaard Pedersen (+45) 33 96 96 57.
(c) Reuters Limited 1997.
