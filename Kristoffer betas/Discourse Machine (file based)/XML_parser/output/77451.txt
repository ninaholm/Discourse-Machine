PRISHOP UDLIGNER STORT SET DYRERE BRÆNDSTOF - SAS.

KØBENHAVN, 12 november (Reuter) - De generelle prisforhøjelser på ca. to pct. for SAS&apos; billetpriser kompenserer stort set for meromkostningen som følge af dyrere flkybrændstof. Det siger den ansvarlige for SAS&apos; priser, Göran Forsberg til Reuters Finans.
- Prisstigninger ophæver stort set effekten af de øgede omkostninger til flybrændstof, siger Göran Forsberg.
Priserne på flybrændstof er i løbet af 1996 ifølge SAS steget med 16 pct. i gennemsnit i forhold til samme periode sidste år.
SAS har tidligere oplyst til Reuters Finans, at flybrændstof udgør ca. syv-otte pct. af den samlede omkostningsbase. En stigning på 16 pct. på brændstofsposten udgør derfor et løft i de samlede omkostninger på omkring en pct., eller det halve af den generelle prisstigning.
- Det regnstykke er fejlagtigt. De højere billetpriser giver ikke mere end, hvad der skal betales ekstra til brændstof. Det er stort set det samme, gentager Göran Forsberg.
Af samme grund kan Göran Forsberg ikke forestille sig, at dette træk vil ændre på SAS-koncernens samlede resultatforventninger til hele 1996, der lyder på et resultat før salg af anlægsaktiver &quot;noget lavere end rekordåret 1995&quot;. SAS fremlægger kvartalsregnskab den 19. november.
Prisforhøjelser vil i princippet gælde for alle SAS&apos; ruter men visse ruter slipper af enten konkurrencemæssige hensyn eller af luftfartspolitiske årsager. SAS&apos; prisansvarlige vil ikke uddybe, hvilke ruter der af konkurrencemæssige hensyn slipper for prisstigninger.
En oplagt rute i denne sammenhæng, pointerer Göran Forsberg, er mellem København og Bruxelles, hvor Virgin Express via en aggressiv prispolitik vinder markedsandele.
I SAS vurderes effekten af de højere priser ikke at medføre noget tab af konkurrenceevne, da brændstofpriserne rammer bredt. Flere europæiske luftfartsselskaber har også varslet prisforhøjelser på deres hjemmemarkeder, understreger det skandinaviske luftfartsselskab.
SAS bebudede samtidig med meddelelsen om de dyrere billetpriser, at priserne på fragtområdet stiger med ca. fem pct. (/slj).
(c) Reuters Limited 1996.
