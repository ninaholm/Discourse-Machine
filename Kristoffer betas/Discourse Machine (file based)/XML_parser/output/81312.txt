Unibank ser lille indsnævring af stat-real spænd.

KØBENHAVN, 11 marts (Reuter) - Renteafstanden mellem realkredit-og statsobligationerne kan godt blive mindsket yderligere. Men der vil ikke blive tale om nogen dramatisk reduktion. Det vurderer chefanalytiker Kenneth Steengaard fra Unibank Markets.
- Trenden er fortsat nedad i spændet, men hastigheden er aftagende. Det er svært at sætte tal på, men det er nok realistisk at tro på en indsnævring til 100 bp eller lige derunder, siger Kenneth Steengaard til Reuters Finans.
I løbet af den seneste måneds tid er rentespændet mellem det toneangivende realkreditpapir 6 pct. 2026 og den 10-årige statsbenchmark 8 pct. St.l 2006 blevet indsnævret ca. 15 bp til 105-107 bp.
Renteindsnævringen er kommet i kølvandet på en pæn udenlandsk interesse for de danske realkreditobligationer, mens de indenlandske institutionelle investorer har holdt sig lidt på sidelinien.
- I de seneste 14 dage har udenlandske investorer investeret voldsomt i specielt de lavtforrentede realkreditpapirer. Vi formoder, at den nuværende meget store interesse vil dæmpes, men den vil fortsat være der, vurderer Kenneth Steengaard.
Han påpeger dog, at det er vanskeligt at forudsige de udenlandske investorers købsplaner, men han vurderer, at den seneste tids interesse fra udlandet ikke - som ellers udråbt af flere - er startskuddet til, at de internationale investorer for alvor vil købe dansk realkredit.
- Det er nogle enkelte investorer, der har taget en aktiv beslutning om at kigge på det her, men der er ikke tale om en mega-trend, siger Kenneth Steengaard.
Han tror mere på, at der vil komme en bred udenlandsk interesse for dansk realkredit, når udstedelsen af Flex-lån er blevet noget større.
Obligationerne bag Flex-lån er i modsætning til de normale realkreditpapirer inkonverterbare stående lån. Dermed er de for noget lettere at håndtere for udenlandske investorer, da de slipper for at skulle prisfastsætte en konverteringspræmie.
Realkredit Danmark, der introducerede Flex-lån i oktober 1996, forventer, at instituttets samlede udestående af de populære rentetilpasningslån ultimo 1997 vil være ca. 20-30 mia. kr.
- Eva Elgaard Pedersen (+45) 33 96 96 57.
(c) Reuters Limited 1997.
