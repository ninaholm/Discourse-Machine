Portugisisk fabrik gav Højgaard Holding godt 1996.

KØBENHAVN, 17 marts (Reuter) - Højgaard Holding kan takke den portugisiske cementvirksomhed, Secil S.A., for en stor del af den fremgang, som holding-selskabet oplevede i 1996, fremgår det af regnskabet for 1996, der blev offentliggjort mandag.
- Højgaard Holdings ejerandel på 22 pct. i den portugisiske cementvirksomhed, Secil S.A. har igen i 1996 ydet det største bidrag til koncernens indtjening, skriver ledelsen i regnskabet, der viste et resultat før skat på 177 mio. kr. mod 66 mio. kr. året før.
Højgaard &amp; Schultz-koncernen er den dominerende virksomhed i holding-selskabet, og her blev årsresultatet forbedret med 83 mio. kr. fra et underskud før skat på 64 mio. kr. i 1995 til et overskud på 19 mio. kr. i 1996.
Koncernens totale omsætning steg godt ni pct. til 3.182 mio. kr., og heraf stammer de 3.093 mio. kr. fra Højgaard &amp; Schultz-koncernen. Ordrebeholdingen ved årsskiftet 1996/97 var 2.658 mio. kr. mod 2.871 mio. kr. ved forrige årsskifte.
- Det er et tilfredsstillende grundlag for aktiviteten i 1997, skriver ledelsen i regnskabet.
(c) Reuters Limited 1997.
