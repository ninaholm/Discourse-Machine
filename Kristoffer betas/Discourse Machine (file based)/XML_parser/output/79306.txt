DEUTSCHE MG TROR IKKE PÅ DANSK BUDGETBALANCE.

KØBENHAVN, 22 januar (Reuter) - Den tyske investeringsbank, Deutsche Morgan Grenfell, tror ikke på dansk budgetbalance i hverken 1997 eller 1998 trods lysere vækstudsigterne for dansk økonomi. Banken har opjusteret sine skøn for den økonomiske vækst i både 1996 og 1997, men forventer fortsat underskud på de samlede offentlige finanser i prognoseperioden.
Det fremgår af seneste udgave af bankens publikation Economic &amp; Financial Outlook.
Den største risiko mod udviklingen i de offentliges budgetter ligger hos kommunerne, der frem til kommunalvalget i november 1997 kunne finde på at løsne grebet om udgifterne, anfører Deutsche Morgan Grenfell. Efter et underskud i 1996 på 1,6 pct. af BNP forventer banken, at 1997 og 1998 giver underskud på 0,4 pct. af BNP.
Samtidig hæver Deutsche Morgan Grenfell sine estimater for vækstraterne i 1996 og 1997 til hhv. 2,0 pct. og 2,8 pct. fra 1,8 pct. og 2,7 pct. Skønnet for 1998 er uændret 2,8 pct.
Forventningen om en svagt større økonomisk aktivitet har imidlertid ikke fået den tyske investeringsbank til at ændre på sine skøn for prisudviklingen. Forbrugerpriserne ses fortsat at stige med 2,3 pct. i både 1997 og i 1998. (/slj).
(c) Reuters Limited 1997.
