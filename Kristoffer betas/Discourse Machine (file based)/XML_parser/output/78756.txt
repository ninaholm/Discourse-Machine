DANSKE BANKER KAN KOMME I SVENSK SØGELYS - GOLDMAN.

KØBENHAVN, 6 januar (Reuter) - De danske banker skal tænke offensivt, hvis de vil undgå at blive overtaget af svenske banker. Sådan lyder den indirekte advarsel fra Goldman Sachs i en ny analyse af svenske banker.
Her fremhæver den amerikanske investeringsbank især de svenske bankers evne til at sikre sig for fremtiden gennem investeringer. Ikke mindst Svenska Handelsbankens overtagelse af Stadshypotek roses.
- Hvis ikke de danske banker vågner op, ender det med, at det bliver svenske banker, der kommer til at bestyre deres overskudskapital, skriver Goldman Sachs.
Den svenske banksektor er gennem rationaliseringer og sammenlægninger i fuld gang med at tilpasse sig til den kommende dramatiske ændring af den europæiske bankverden, mener Goldman Sachs&apos; analytikerne, der fremhæver de svenske banker for deres offensive strategi med opkøb af konkurrenter.
Ud over Handelsbankens overtagelse af Stadshypotek, har der i nu flere måneder floreret rygter om en fusion af Nordbanken og S-E-Banken. Rygterne bragte fredag Nordbanken i investorernes søgelys, selvom der endnu ikke ligger konkrete meldinger fra nogen af parterne.
Den amerikanske investeringsbank mener, at en fusion mellem de to banker kan betyde store reduktioner i omkostningerne og gøre banken konkurrencedygtig i bankernes europæiske anden division på linje med for eksempel franske Societe Generale, tyske Commerzbank og og schweiziske Swiss Bank Corporation. (/mbp).
(c) Reuters Limited 1997.
