STORBANKERS AKTIER STEG MERE END LOKALBANKER I JAN.

KØBENHAVN, 3 februar (Reuter) - Investorerne har været bedst tjent med at købe aktier i de største banker i årets første måned. Aktiekurserne i de 10 største banker steg i januar nemlig dobbelt så meget som aktiekurserne i resten af de børsnoterede pengeinstitutter, viser en gennemgang af kursudviklingen, som Reuters Finans har lavet.
Kursen på aktierne i de 10 største banker steg i gennemsnit 9,0 pct. i årets første måned, mens gennemsnittet for de resterende 38 pengeinstitutter kun viser en stigning på 4,5 pct. forud for offentliggørelse af årsregnskaberne i den kommende tid.
I gruppen med de 10 største trækker specielt Sparekassen Nordjylland og Sydbank op i gennemsnittet med kursstigninger på henholdsvis 17,6 pct. og 15,6 pct. Aktien i landets største pengeinstitut, Den Danske Bank, har fundet et nyt leje over niveauet 500 kr. i løbet af januar, og har dermed præsteret en stigning på 9,3 pct.
Konkurrenten Unibank sluttede januar i kurs 340, og er dermed steget 11,5 pct. i årets første måned. BG Bank har klaret sig dårligst blandt de 10 største, da aktien kun er steget 3,6 pct. i januar.
Lokalbanken Hjørring har stået for den kedeligste udvikling i januar, da kursen på bankens aktier er faldet 2,7 pct.
To børsnoterede pengeinstitutter har allerede afleveret årsregnskab for 1996. Det er Morsø Bank og Lollands Bank, men det har ikke hjulpet synderligt på aktiekursen i de to banker. Morsø Bank-aktien er således kun steget 0,3 pct., mens Lollands Bank kan fremvise en stigning på 5,4 pct.
Bedste bankaktie i år har været Møns Bank, hvor aktien er steget 17,6 pct. til kurs 300.
Det er blandt andre kommet Topdanmark og Investeringsforeningen Andelsinvest til gode, da de ejer henholdsvis 30.000 stk. og godt 10.000 stk. aktier i den lille bank. (/olm).
(c) Reuters Limited 1997.
