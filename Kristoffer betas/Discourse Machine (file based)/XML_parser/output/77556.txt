INWEAR-EMISSION KAN BLIVE STOR ØKONOMISK BET - P&amp;P.

KØBENHAVN, 14 november (Reuter) - Der er risiko for, at børsnoteringen af tøjproducenten InWear, der på papiret ligner en stensikker succes, kan gå hen at blive en økonomisk bet for de tegnende investorer. Det skriver Penge &amp; Privatøkonomi (P&amp;P) i denne måneds udgave.
- En lille gruppe betydningsfulde iagttagere advarer nu kraftigt private, at hvad der ligner en sikker fidus, meget let kan blive en alvorlig økonomisk bet for private investorer, skriver P&amp;P.
Fidusen går i korthed ud på at tegne aktier i et nyt selskab på fondsbørsen, og dernæst trække sig ud af investeringen med gevinst få dage efter, at emission er overstået.
De institutionelle investorer er dog ved at være trætte af denne praksis.
- Det kan ikke være rigtigt, at kortsigtede spekulanter skal score så store profitter, som det er tilfældet i øjeblikket, siger en porteføljemanager i en af de store pensionskasser.
Men det er ikke kun jagten på de hurtige gevinster, der vækker irritation hos de store pensionsinvestorer.
- Der er også tegn på, at flere af de store institutionelle investorer er blevet skeptiske overfor hovedaktionærers udsalg af egne aktier, pointerer P&amp;P med henvisning til industriselskabet Crisplant, hvis optræden på fondsbørsen ikke har imponeret siden introduktionen sidste år.
P&amp;P hævder, at hovedaktionæren i InWear Niels Martinsen som følge af selskabets høje kapitalgrundlag har et forklaringsproblem, da InWear ifølge flere analytikere ikke har brug for nye penge.
- En emission vil ikke gavne InWear, mener de (analytikere, red.), men blot Niels Martinsen. Og det finder man ikke, er en særlig vægtig grund til at investere i selskabet, skriver P&amp;P.
Det er en af grundene til, at InWear bliver den emission, hvor de institutionelle investorer ikke vil holde hånden under aktien, når de private investorer prøver at hjemtage sin gevinst, advarer P&amp;P.
Tegningen af InWear startede i går onsdag og løber i to uger. Aktien forventes noteret første gang den 29. november. Der udbydes i første omgang 3,6 mio. aktier a nom. 10 kr. (/slj).
(c) Reuters Limited 1996.
