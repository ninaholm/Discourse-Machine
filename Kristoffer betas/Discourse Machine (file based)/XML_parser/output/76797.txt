UKLAR RESULTATEFFEKT AF NOVOBESPARELSER - ANALYTIKER.

KØBENHAVN, 10 oktober (Reuter) - Effekten på Novo Nordisks regnskabsresultat af den annoncerede besparelsesrunde indenfor stabs-og serviceaktiviteterne er uklar. Det vurderer en række medico-analytikere, som Reuters Finans har talt med.
- En del af omkostningsbesparelserne vil blive kanaliseret over i andre aktiviteter, og her har Novo endnu ikke meldt ud, hvor meget det drejer sig om. Derfor er det meget usikkert, i hvor høj grad besparelserne vil bidrage til bundlinien, siger en aktieanalytiker.
Han vurderer imidlertid, at kursreaktionen i Novo Nordisk-aktien torsdag med en stigning på 11-12 kr. til 944-945 kr. er &quot;fornuftig&quot;, hvis bare indtjeningen i 1998 forøges med halvdelen af de annoncerede årlige besparelser på 400 mio. kr.
En anden analytiker vælger i højere grad at lægge vægt på det positive signal i Novo Nordisks vilje til at se indad og dermed hele tiden at tilskære omkostningerne i forhold til aktivitetsniveauet og ad den vej øge indtjeningen.
De frigjorte ressourcer kan ligeledes bruges til at styrke andre områder uden, at det går ud over indtjeningen, vurderer han.
Novo Nordisk burde ifølge denne analytiker blandt andet på grund af de netop meddelte besparelser være på vej til at blive prissat på linie med sektoren. Novo Nordisk handles fortsat ca. 15 pct. under sektorgennemsnittet. En tredie Novo-analytiker vurderer, at den danske medicianlaktie på kort sigt kan stige til kurs 975. (/slj).
(c) Reuters Limited 1996.
