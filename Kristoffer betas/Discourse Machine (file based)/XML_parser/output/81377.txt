Sanistål 1996-overskud skabt i Danmark.

KØBENHAVN, 12 marts (Reuter) - Saniståls 1996-overskud før skat på 97,9 mio. kr. blev skabt på hjemmemarkedet. Koncernens datterselskab i Tyskland, Polen, Estland og Letland, Max Schön AG, viste nemlig et underskud for året på på 6,9 mio. kr. før skat, fremgår det af årsregnskabsmeddelelsen for 1996.
- Overskuddet i de danske afdelinger andrager før skat 104,8 mio. kr., skriver Sanistål.
For hele koncernen var årets andet halvår bedre end det første, fremgår det af regnskabsmeddelelesen.
- Selskabets danske afdelinger har i 1. halvår af 1996 været negativt påvirket af stagnerende efterspørgsel i industrien, faldende stålpriser, samt for byggeriet effekten af den hårde vinter, skriver koncernen.
I Max Schön AG har opbremsningen i den tyske økonomi og den meget hårde og vanskelige vinter for byggeriet haft en &quot;væsentlig negativ effekt på såvel salget som indtjeningen,&quot; hedder det videre.
Anderledes ser billedet ud for andet halvår. Da var Saniståls danske aktiviteter positivt påvirket af en stigende efterspørgsel i industrien og et højt aktivitetsniveau i byggeriet.
Også i Max Schön kom sommeren i andet halvår. Første halvårs underksud på 10,6 mio. kr. blev vendt til et overskud på 3,7 mio. kr., fremgår det af regnskabet.
- Morten Bonde Pedersen (+45) 33 96 96 51.
(c) Reuters Limited 1997.
