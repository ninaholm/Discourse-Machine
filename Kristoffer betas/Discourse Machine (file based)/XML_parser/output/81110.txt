Codans start i Norge trækker ud pga myndigheder.

KØBENHAVN, 6 marts (Reuter) - Starten på Codan-koncernens planlagte aktiviteter i Norge trækker ud på grund af manglende tilladelser fra myndighederne, fremgår det af forsikringsselskabets årsregnskab, der blev offentliggjort torsdag.
- Selskabet er klar til at starte sin virksomhed, men opnåelsen af de fornødne tilladelser fra de norske myndigheder har desværre trukket længere ud end påregnet, hedder det i regnskabet.
Codan har etableret et livsforsikringsselskab i Norge sammen med norske Fokus Bank. Codan har tegnet 90 pct. af aktiekapitalen på 100 mio. norske kroner, mens banken, der er norges tredjestørste, har tegnet sig for resten.
(c) Reuters Limited 1997.
