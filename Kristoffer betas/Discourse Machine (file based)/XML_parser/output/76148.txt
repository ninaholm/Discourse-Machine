FOX-PITT FORETRÆKKER DDB BLANDT DANSKE BANKER.

KØBENHAVN, 3 september (Reuter) - Det britiske finanshus, Fox-Pitt, Kelton, fastholder sin anbefaling på Den Danske Bank frem for andre danske pengeinstitutter, fremgår det af den seneste analyse, som analytikeren Christopher Williams har lavet efter offentliggørelsen af halvårsregnskaberne.
- Vi har en beskeden strategisk præference for Den Danske Bank (fremfor Unibank, red.), skriver Christopher Williams i sin analyse. Han mener, at Den Danske Banks aktier er billigere end aktier i Unibank, når de vurderes på deres værdi.
Det fremgår også, at han foretrækker Sydbank og Jyske Bank fremfor Unibank, når de vurderes på mellemlang sigt.
Fox-Pitt, Kelton har ikke ændret sine anbefalinger på de to største banker i Danmark. Den Danske Bank har således fortsat anbefalingen køb, mens Unibank får anbefalingen hold/køb.
- Vi har ikke ændret væsentligt på vores forventning til egenkapitalforrentningen på mellemlang sigt, skriver Christopher Williams.
Han forudser en indtjening per aktie på 48,90 kr. i Den Danske Bank i 1996, mens han venter en indtjening per aktie på 27,90 kr. i Unibank.
- Til trods for, at DDB-aktien er steget på det seneste, så er det fortsat et godt køb på lang sigt, skriver Christopher Williams, og betegner Danske Bank-aktier som enestående billige i forhold til andre europæiske og danske bankaktier.
Den Danske Bank kom ud af første halvår med et resultat før skat på 2.353 mio. kr., mens Unibank præsterede et resultat før skat på 1.275 mio. kr. (/olm).
(c) Reuters Limited 1996.
