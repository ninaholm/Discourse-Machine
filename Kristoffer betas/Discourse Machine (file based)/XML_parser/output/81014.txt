NeuroSearch tilfreds med 96 trods driftsunderskud.

KØBENHAVN, 4 marts (Reuter) - Forskningsvirksomheden NeuroSearch fik i 1996 et underskud på den primære drift på 4,0 mio. kr., og i 1997 forventer ledelsen et resultat på minus 15-20 mio. kr. Men alligevel er der optimisme at spore i selskabets regnskab, der blev fremlagt tirsdag.
- Året 1996 blev et yderst tilfredstillende år, hvor NeuroSearch opnåede to vigtige milepæle i selskabets korte levetid - børsnotering på Københavns Fondsbørs...., samt påbegyndelse af kliniske fase 2 forsøg med brasofensin til behandling af Parkinson&apos;s sygdom, skriver NeuroSearch.
I november startede selskabet kliniske fase 2 forsøg i et samarbejde med Bristol-Myers Squibb.
I løbet af 1996 har NeuroSearch også arbejdet med at karakterisere lægemiddelkandidater, hvor selskabet er i besiddelse af alle rettighederne. Sidst på sommeren blev NS2389 udvalgt til udviklingskandidat til behandling af depressioner.
- Kemisk synteseoptimering og planlægning af toksikologi og kliniske forsøg er igangsat, skriver NeuroSearch i regnskabet.
Ledelsen forventer, at sikkerhedsundersøgelserne af NS2389 vil blive afsluttet i løbet af indeværende år, og ansøgning til at påbegynde kliniske fase 1 forsøg forventes indleveret ved årsskiftet.
- Endvidere har NeuroSearch opnået en række opmuntrende forskningsresultater med nye stoffer inden for bl.a. beskyttelse mod hjerneskader efter hjertestop og slagtilfælde samt demens. Selskabet har også forstærket sin forskningsindsats inden for ionkanalmodulatorer og inden for nervecellers vækstfaktorer, hedder det i regnskabet.
(c) Reuters Limited 1997.
