TOTALKREDIT FORVENTER LAVERE DRIFTSRESUTAT I 1997.

KØBENHAVN, 18 februar (Reuter) - Totalkredit forventer, at driftsresultatet før kursreguleringer og skat i 1997 bliver lavere end i 1996. Det fremgår af realkreditinstituttets regnskabsmeddelelse tirsdag.
- Det samlede driftsbillede før kursregulering og skat ventes at være mindre end i 1996, skriver Totalkredit.
I 1996 havde instituttet et resultat før kursreguleringer på 69,1 mio. kr. mod 67,9 mio. kr. i 1995.
Derimod var kursgevinsterne større i 1995, og overskuddet før skat i 1996 faldt derfor med næsten 20 mio. kr. til 131,7 mio. kr.
For 1997 budgetterer Totalkredit med et nettonyudlån på godt 2,5 mia. kr. mod 6,6 mia. kr. i 1996. Også bruttoudlånet ventes at falde i 1997 til 7,5 mia. kr. mod 11,8 mia. kr. i 1996.
- Omkostningerne ventes at vise en mindre stigning. Tabsbilledet forventes fortsat at udvise et tilfredsstillende forløb, skriver Totalkredit.
Totalkredit levede i 1996 for første gang op til sine målsætninger for markedsandele. Således var instituttets andel af bruttonyudlånet i 1996 med 10,2 pct. for første gang over målet på 10 pct., mens andelen af nettonyudlånet i 1996 lå 1,0 pct.point over målsætningen på 15,0 pct.
Udlånsbestanden var ved udgangen af regnskabsåret på 33,6 mia. kr. mod 27,0 mia. kr. et år tidligere. Totalkredit betegner udlånsudviklingen i 1996 som værende meget tilfredsstillende.
(c) Reuters Limited 1997.
