Tele DK truer regering med milliardtab - ugebrev.

KØBENHAVN, 17 marts (Reuter) - Ledelsen i Tele Danmark vurderer, at staten vil tabe otte mia. kr. ved det aktuelle udkast til en ny telelov. Ifølge ledelsen vil selskabets årlige overskud efter skat blive reduceret med mellem 700 mio. kr. og 1 mia. kr. på grund af den ulige konkurrence. Det skriver Ugebrevet Mandag Morgen (MM).
- Dette fald i indtjeningen vil få kursen på Tele Danmarks aktier til at falde, således at selskabets markedsværdi vil blive reduceret med mellem 10 og 15 mia. kr., skriver Tele Danmark i et brev til Forskningsministeriet.
Tele Danmark fremhæver i brevet, at staten vil tabe mellem 5,5 og 7,8 mia. kr. på sine Tele Danmark-aktier.
- Med denne trussel forsøger Tele Danmark at presse regeringen til at lempe spillereglerne for fremtidens telemarked. Tele Danmark forventer selv, at tabe 25 pct. af det indenlandske telefonimarked på få år, svarende til et salg på knap to mia. kr., skriver MM.
Staten ejer 51,7 pct. af Tele Danmark og overvejer at frasælge sin aktiepost.
- Jørn Nurkka (+45) 33 96 96 55.
(c) Reuters Limited 1997.
