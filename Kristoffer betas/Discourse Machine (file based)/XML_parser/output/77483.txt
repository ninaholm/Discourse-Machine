INFLATIONSTAL GIVER EJ GRUND TIL PANIK - NATWEST.

KØBENHAVN, 13 november (Reuter) - Der er ingen grund til at gå i panik over de seneste prisstigninger i Danmark, skriver økonomer fra den engelske investeringsbank NatWest.
- Så længe sandsynligheden for yderligere rentenedsættelser bliver mindre, er bekymringen overdrevet, skriver analytikerne i deres seneste gennemgang af dansk økonomi.
De henviser til, at renteniveauet er det laveste i 60 år. NatWest venter, at den danske inflation vil være 2,3 pct. i år og 2,6 pct. næste år.
I den seneste gennemgang af dansk økonomi ventede NatWest en inflation på 2,1 pct. i år og 2,6 pct. næste år.
- Vi venter, at inflationen fortsat vil være højere i Danmark end kerne-landene i EU, men fortsat være under kontrol, skriver NatWest.
Som flere andre økonomer har eksperterne hos NatWest også opjusteret forventningerne til den danske vækst. Nu ventes der en vækst i bruttonationalproduktet (BNP) på 1,9 pct. i år og 2,9 pct. næste år. I oktober var forventningen et vækst i BNP på 1,5 pct. i år og 2,8 pct. næste år.
Der er ikke fundet anledning til at ændre på forventningerne til arbejdsløsheden, der ventes at ligge på 8,8 pct. i år og 8,6 pct. næste år. (/olm).
(c) Reuters Limited 1996.
