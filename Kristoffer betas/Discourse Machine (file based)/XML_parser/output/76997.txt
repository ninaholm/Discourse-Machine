DEUTSCHE TELEKOM-INTERESSE VÆKKER TELE DK-AKTIE.

KØBENHAVN, 21 oktober (Reuter) - Forlydender mandag eftermiddag vil vide, at udbuddet på 500 mio. aktier i Deutsche Telekom allerede er overtegnet og til priser langt over det officielle interval på 25-30 DEM. Det nyder den hjemlige Tele Danmark-aktie godt af, og har sammen med Novo Nordisk trukket hele KFX-indekset op i mandagens marked.
- Hvis de indikative priser for Deutsche Telekom passer, er de fleste øvrige europæiske teleaktier for lavt prissat, siger en markedsdeltager.
Da udbudsperioden endnu ikke er afsluttet, betegnes forlydenderne fortsat som sidegaderygter, men ikke desto mindre var Tele Danmark-aktien steget 8 kr. til kurs 300 ved 15.15-tiden under voldsom handel.
Den danske teleaktie, der gennem et stykke tid har været overset på den internationale arena, er således vågnet op til dåd, og er den europæiske tele-aktie, der har notereret en af de relativt største stigninger mandag.
En teleanalytiker siger til Reuters Finans, at så længe handelen kun baseres på forlydender om indikative priser i det grå marked, er en revaluering af de europæiske teleaktier meget løst funderet. Han vurderer dog at det nye kursleje omkring 300 fortsat gør Tele Danmark til en af de billigste teleaktier i Europa.
Men hvis priserne på den tyske teleaktie holder stik på op til 37-38 DEM holder stik, er det samme analytikers opfattelse, at de kommende teleaktieemissioner ikke vil lægge en så kraftig dæmper på de europæiske tele-kurser - måske nærmere tværtimod.
Prisen for aktierne i Deutsche Telekom fastsættes officielt den 18. november.
Novo Nordisk var tidligere på mandagen oppe i kurs 1.000 men faldt hurtigt tilbage. Medicinalaktien handles kl. 15.15 til 992 eller 20 kr. højere. KFX-indekset ligger i 129,46 eller 0,82 point højere end før weekenden. (/slj).
(c) Reuters Limited 1996.
