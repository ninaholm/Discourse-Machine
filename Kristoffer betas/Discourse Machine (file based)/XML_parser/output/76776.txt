ONTOGEN - STORT POTENTIALE OG HØJ RISIKO - NOVO.

KØBENHAVN, 9 oktober (Reuter) - Novo Nordisk har med forskningsaftalen med Ontogen taget et stort skridt ind i udviklingen af nye lægemidler, der har potentiale til i yderste konsekvens at blive anbefalet til en stor del af verdens 100 mio. diabetikere. Men det er også et høj risiko område, siger Mads Krogsgaard Thomsen, direktør for Novo Nordisks lægemiddelforskning i Danmark.
- Forskningssamarbejdet med Ontogen kan føre til lægemidler, der vil være et supplement til insulinen for de insulinkrævende diabetikere, mens de kan give en mere passende insulinbehandling for de ikke-insulinkrævende patienter, siger Mads Krogsgaard Thomsen.
Novo Nordisk forventer imidlertid ikke, at samarbejdet med den amerikanske virksomhed på kort sigt vil kaste konkrete nye lægemiddelprodukter af sig. Typisk tager de kliniske test af nye lægemidler mod kroniske sygdomme samt opnåelse af myndighedernes godkendelse syv år, anfører Mads Krogsgaard Thomsen.
Det vil sige, at Novo Nordisk tidligst om en halv snes år og mindst en milliard kr. fattigere forventer at kunne udvide produktsortimentet som følge af det nye forskningssamarbejde, understreger Mads Krogsgaard Thomsen.
Af verdens 100 mio. diabetikere lider kun hver tiende af insulingkrævende diabetes. Denne gruppe udgør de klassiske sukkersygepatienter, mens tre fjerdedele af de resterende 90 mio. diabetikere, kaldet Type2-diabetikere, kan nøjes med lægemidler, der stimulerer den insulin, der allerede er i kroppen.
Novo Nordisk forventer, at forskningssamarbejdet med Ontogen især vil resultere i lægemidler, der kan komme Type2-patienter til gode. Det skyldes, at de nuværende stimuli af det eksisterende insulin lægger et stort pres på bugspytkirtlen, så den hos hver fjerde Type2-patient på et tidspunkt sætter helt ud. Disse patienter kan herefter ikke selv danne insulin og bliver insulinkrævende, men de potentielle lægemidler fra Ontogen-samarbejdet forventes at reducere belastningen på bugspytkirtlen og dermed i det mindste forlænge insulinproduktion.
Samarbejdet vil imidlertid også kunne få betydning for de klassiske diabetes-patienter, da det kan føre til en bedre udnyttelse af den indførte insulin i kroppen, påpeger Novo Nordisk. (/slj).
(c) Reuters Limited 1996.
