DANYARD-FORSINKELSER KOSTER 6 MIO USD I 96 - STOLT.

KØBENHAVN, 11 oktober (Reuter) - Forsinkelserne med leveringen af syv højtavancerede kemikalietankskibe fra Lauritzen-værftet Danyard til Stolt Parcel Tankers vil koste det norsk-amerikanske rederi netto seks mio. USD i 1996. Det vurderer finansdirektør Jan Engelhardtsen fra Stolt Parcel Tankers i London.
- Forsinkelser vil på bundlinien netto koste seks mio. USD i år, siger Jan Engelhardtsen til Reuters Finans.
Det forventede indtjeningstab i 1996 vil ikke direkte blive dækket af Danyard, men dog indirekte via bøder. Jan Engelhardtsen vil ikke angive de akkumulerede bøders størrelse, eller hvorvidt Danyard allerede har betalt bøder.
Stolt Parcel Tankers har indtil videre kun modtaget et skib fra værftet i Frederikshavn, og ser utålmodigt frem til at modtage flere, fremfører Engelhardtsen.
- Vi har været nødt til at sætte andre skibe ind, der hvor vi havde regnet med at have Danyard-skibene. Vi har således ikke mistet forretninger, men vi ville med flere Danyard-skibe have fået et bedre afkast på vores transporter, siger Jan Engelhardtsen.
Stolt Parcel Tankers er meget tilfreds med det leverede kemikalietankskib, døbt Stolt Innovation, der ifølge Jan Engelhardtsen helt lever op til rederiets forventninger. Det illustreres blandt andet af, at Stolt Parcel Nielsen med Stolt Innovation opnår en bedre indtjening, end markedspriserne på time charter basis, påpeger Jan Engelhardtsen.
Stolt Innovation har tilmed en bedre performance end nogen af Stolt-flådens sammenlignelige kemikalietankskibe, da skibets effektivitet mere end opvejer skibets højere pris, anfører Jan Engelhardtsen. (/slj).
(c) Reuters Limited 1996.
