ROKADE BERØRER IKKE ØKONOMISK POLITIK - ØKONOM.

KØBENHAVN, 30 december (Reuter) - Ministerrokaden efter CDs udtræden af regeringen vil ikke få nogen betydning for den overordnede økonomiske politik, vurderer cheføkonom i Codan Bank, Niels Jørgen Larsen.
- Rokaden omfatter ikke de basale økonomiske områder, så jeg forventer ikke, at rokaden får den store indflydelse, siger Niels Jørgen Larsen til Reuters Finans.
De tunge økonomiske ministre som Marianne Jelved i Økonomiministeriet, Mogens Lykketoft i Finansministeriet og Carsten Koch i Skatteministeriet bliver siddende i statsminister Poul Nyrup Rasmussens nye regering.
Niels Jørgen Larsen henviser til, at finansloven for næste år er blevet vedtaget, men at regeringen trods alt er blevet svækket som følge af CDs udtræden.
- Det peger på en fortsættelse af den økonomiske politik med de begrænsninger, der ligger i at skulle samle flertal for nye tiltag som en endnu mindre mindretalsregering, siger Niels Jørgen Larsen.
Han peger især på de vanskeligheder, som regeringen må formodes at løbe ind i, når finansloven for 1998 skal strikkes sammen. Codan Bank-cheføkonomen forventer ikke, at oppositionen vil deltage i et forlig, der dækker et valgår. Derfor må regeringen igen ty til venstrefløjen.
Der er dog tradition for, at finansloven bliver stemt igennem, og Niels Jørgen Larsen noterer, at det Radikale Venstre ikke har samme berøringsangst for venstrefløjen som CD.
- Derfor kan det ikke udelukkes, at næste valg først kommer til 1998, anfører Niels Jørgen Larsen.
Han vurderer dog, at et folketingsvalg til efteråret 1997 er urealistisk på grund af kommunalvalgene. Hvis der ikke udskrives valg i løbet af foråret, er der derfor meget, der ifølge Codan Bank peger på et valg i 1998.
Nye kriser af dimensioner på størrelse med Rushdie-sagen kan dog ændre på disse forudsigelser, mens EU-politikken udgør en joker, anfører Niels Jørgen Larsen. (/slj).
(c) Reuters Limited 1996.
