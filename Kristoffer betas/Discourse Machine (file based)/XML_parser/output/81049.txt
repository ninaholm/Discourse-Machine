Regeringen venter øget eksport i 1997 - Lykketoft.

KØBENHAVN, 5 marts (Reuter) - Regeringen forventer en stigning i eksporten i år. Det siger finansminister Mogens Lykketoft til Reuters Finans i en kommentar til 1996-tallene for betalings-og handelsbalancen, som Danmarks Statistik (DS) offentliggjorde onsdag.
- I den valutakursudvikling, der er sket i forhold til nogle af de vigtige markeder, er der grund til at være optimistiske, siger han, og henviser til, at dollaren, pundet og den svenske krone er steget overfor kronen.
Det har styrket de danske eksport-muligheder på de pågældende markeder.
Udsigterne til en stigende eksport får dog ikke regeringen til at ændre på sin prognose for udviklingen i betalingsbalancen. Den lyder på et overskud i 1997 på 13,0 mia. kr. og et overskud i 1998 på 15,0 mia. kr. fremgår det af Økonomisk Oversigt december 1996.
For 1996 ventede regeringen et overskud på 12,0 mia. kr. En forventning, som tallene fra DS ikke helt levede op til. De viste kun et overskud på 10,9 mia. kr.
- Tallene fra DS giver ikke grundlag for at rokke ved prognosen for i år, siger Mogens Lykketoft.
Han mener, betalingsbalancen-overskuddet vil udvikle sig som ventet, fordi den stigende eksport bliver modsvaret af en ligeså stigende import.
- Det bedste skøn er vel at sige, at de (stigningen i importen og eksporten, red.) vil være lige kraftige. Den økonomiske aktivitet i samfundet taler for, at importen vil vokse. Men udviklingen i omverdenen og valutakursforskydningerne taler faktisk for en pæn vækst i eksporten, siger Lykketoft
Selvom 1996-tallene var godt en mia. kr. under regeringens forventning, betegner Mogens Lykketoft dem som opmuntrende.
- De er mere opmuntrende, end vi frygtede. Der var jo i månederne forud lige lovlig lav vækst i eksporten. Det har heldigvis rettet sig. Så vi lander jo altså på stort set det, vi havde regnet med, siger han.
- Morten Bonde Pedersen (+45) 33 96 96 51.
(c) Reuters Limited 1997.
