4 PCT-PAPIRER AFVENTER INVESTOR-REAKTIONER - BANKER.

KØBENHAVN, 22 oktober (Reuter) - Startskuddet til udstedelse af de første 4 pct.-obligationer lød tirsdag morgen, og både Øresundskonsortiet og Kommunekredit slog til med låneoptagelse til den lave rente. Bankerne, der arrangerer de nye obligationslån, vil imidlertid først afvente investorernes dom, inden de vurderer de nye papirers popularitet.
- Obligationer retter sig primært mod private investorer, og så må vi se, hvor meget interessen rækker til, siger Johannes Jensen fra Carnegie Bank.
Carnegie Bank står bag et nyt obligationslån fra Øresundskonsortiet på 300 mio. kr. Den Danske Bank arrangerer et lån på 600 mio. kr. for Kommunekredit, mens Unibank også for Kommunekredit arrangerer et lån på 200 mio. kr.
I de tre banker siger man enstemmigt, at nu er de første investeringsobjekter som følge af nedsættelsen af mindsterenten til 4 pct. kommet på markedet. Så vil nye udstedere højst sandsynligt afvente interessen fra primært de private investorer.
Afgørende for investorinteressen vil primært være den effektive rente efter skat. Med en kuponrente på kun 4 pct. vil den effektive rente blive relativt høj grundet den skattefrie kursgevinst for private. Desuden vil nogle investorer se på, hvor solide og kreditværdige udstederne er.
De tre banker vil ikke på det nuværende spinkle grundlag sige noget om den forventede interesse fra hverken udsteder-eller investorside for de nye obligationer med den historisk lave rente.
- Nu skal røgen lige lægge sig. Og så må vi se, hvordan de nye produkter modtages. Men det ser ganske positivt ud, siger Johannes Jensen fra Carnegie Bank.
I både Unibank og Den Danske Bank vurderer man, at det er for tidligt at sige noget mere konkret, men interessen og opmærksomheden omkring obligationer med kuponrente 4 pct. har været stor.
Realkredit Danmark var tirsdag det første realkreditinstitut til at åbne en serie af realkreditobligationer med kuponrente 4 pct. Serien har udløb i 2009. (/slj).
(c) Reuters Limited 1996.
