NYKREDIT BANK NEDJUSTERER SKØN FOR LANGE RENTER.

KØBENHAVN, 3 februar (Reuter) - Nykredit Bank har nedjusteret sit skøn for de lange danske renter marginalt på 12 måneders sigt, fremgår det af bankens seneste udgave af Investorguide.
- Det er vores holdning, at effekten af, at rentestigningsscenariet i Europa rykker nærmere, først og fremmest vil give sig udslag i en indsnævrign af det 10-årige rentespænd mellem USA og Tyskland. Herigennem begrænses den ventede rentestigning i Europa, lyder bankens begrundelse for det ændrede skøn.
Nykredit Bank forventer således nu en 10-årig rente på 6,7 pct. om 12 måneder. Tidligere lød forventningen på 7,0 pct. Renten på de 30-årige realkreditobligationer ser økonomerne i 7,7 pct. om et års tid mod tidligere forventet 8,0 pct.
At de europæiske rentestigninger efter Nykredit Banks opfattelse er rykket nærmere, er en konsekvens af, at den forventede renteforhøjelse i USA er fremrykket til første halvår 1997 fra andet halvår.
- Renteforhøjelsen ventes samtidig at markere afslutningen på rentestigningsforløbet i USA. Det er således vores opfattelse, at vi i første halvår vil se en opbremsning af væksten i det private forbrug, skriver økonomerne.
Renteforskellen mellem de toneangivende danske og tyske 10-årige statsobligationer vil på kort sigt udvides til omkring 90 rentepunkter fra i dag omkring 72 bp., mener Nykridit Bank.
- Med baggrund i den kraftigere løn-og inflationsudvikling herhjemme end i Tyskland, er det vores vurdering, at rentespændet vil udvides marginalt i prognose perioden til 0,9 pct.point, hedder det. (/pbt).
(c) Reuters Limited 1997.
