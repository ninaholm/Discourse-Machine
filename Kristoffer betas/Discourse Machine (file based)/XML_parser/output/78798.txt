NATIONALBANKEN TILFREDS MED ÅBNING AF 4 PCT PAPIR.

KØBENHAVN, 7 januar (Reuter) - Nationalbanken er ovenud tilfreds med forløbet af auktionen over det nye statsgældsbevis, 4 pct. 2000 I, tirsdag formiddag. Det oplyser kontorchef i kapitalmarkedsafdelingen, Ove Steen Jensen, til Reuters Finans.
- Auktionen forløb rimeligt succesfuldt, og vi er absolut tilfredse, siger Ove Steen Jensen, der mener, at der har været pæn efterspørgsel fra private investorer efter det nye 4 pct.&apos;s-papir.
På få minutter efter åbningen kl. 11.00 lykkedes det Nationalbanken at sælge for samtlige tre mia. kr. af det nye statsgældsbevis, som banken tidligere havde annonceret, ville blive det maksimale udbud på åbningsdagen.
Åbningskursen blev fastsat til 98,92, men steg hurtigt til kurs 99,08. I forhold til den sammenlignelige statens 6 pct. st.l. 1999 blev det nye statsgældsbevis således solgt til en effektiv rente, der er omkring 25 rentepunkter lavere.
Det var tidligere forventet, at renteforskellen før skat mellem de to papirer vil komme ud omkring 15 basispunkter. Men et noget lavere udbud fra Nationalbankens side end ventet af markedet pressede prisen i vejret og udvidede rentespændet til statens 6 pct. st.l. 1999.
Renteniveauet for det nye statsgældsbevis blev da heller ikke helt, som chefanalytiker Birger Durhuus fra Nykredit Bank havde forventet.
- Det fik afgørende betydning for prisen, at Nationalbanken begrænsede sig til tre mia. kr. Efter min vurdering ville et spænd til 6 pct. 1999 omkring 15 bp. være et mere korrekt niveau, siger Birger Durhuus.
Han er enig med Ove Steen Jensen i, at papiret primært henvender sig til private investorer af skattemæssige årsager. Og netop skatteeffekten gør det svært at tale om korrekt prissætning, påpeger Birger Durhuus.
- Skatteeffekten gør markedet mere segmenteret end tidligere. Der er vidt forskellige efterspørgselssegmenter, og derfor er det svært at sige, hvad der er for dyrt, og hvad der er for billigt, forklarer han.
Det høje prisniveau gør det ifølge Birger Durhuus svært af sælge papiret til udenlandske investorer. Men han er langt fra overbevist om, at kursen vil falde tilbage, og underrenten til 6 pct. 1999 mindskes mod de 15 bp.
- Den burde falde lidt tilbage, men det er langt fra givet. Disse skattepapirer er meget standhaftige med hensyn til prisen. Samtidig har Nationalbanken indikeret en forsigtig linje med udstedelsen, anfører han. (/pbt).
(c) Reuters Limited 1997.
