KONKURRENCE BAG STIGENDE NOMECO-OMKOSTNINGER I 96.

KØBENHAVN, 27 februar (Reuter) - Markedet for lægemidler er presset, og den skærpede konkurrence har bl.a. medført, at omkostningerne i Nomeco-koncernen fortsat stiger. Det fremgår af medicinalgrossistens 1996-regnskab udsendt torsdag.
- Konkurrencesituationen har bl.a. medført, at den stigning i moderselskabets kapacitetsomkostninger, der kunne konstateres fra 1994 til 1995, er fortsat ind i 1996, samtidig har bruttomarginalen i moderselskabets Apoteksdivision vist en vigende tendens, skriver Nomeco.
Koncernen tilføjer, at en højere omsætning og et fortsat fald i finansierings-omkostningerne ikke har kunnet opveje denne negative indvirkning.
I 1996 så Nomeco således et fald i det ordinære resultat på fire mio. kr. til 98 mio. kr., mens resultatet af den primære drift faldt 10 mio. kr. til 120 mio. kr. På baggrund af de vanskelige markedsforhold betegner Nomeco selv resultatet for 1996 som tilfredsstillende.
Indenfor Leverandørdivisionen har 1996 som forventet været præget af et højt aktivitetsniveau, og der er sket tilgang af flere betydelige leverandører, skriver Nomeco.
Koncernens dattervirksomheder fik i 1996 et ordinært overskud før skat på 6,1 mio. kr. mod 6,8 mio. kr. året før, hvilket under et betegnes som mindre tilfredsstillende. NDH Nordisk Droge Handels fik bl.a. et resultat under det forventede, og er da også blevet solgt til Superfos per 1. januar 1997.
Salgsprisen blev ikke oplyst, men Nomeco vil i 1997 kunne bogføre en ekstraordinær indtægt på 10 mio. kr. som følge af salget.
Monberg &amp; Thorsen Holding ejer 53,7 pct. af aktiekapitalen og 51,8 pct. af stemmerne i Nomeco.
- Søren Linding Jakobsen (+45) 33 96 96 53.
(c) Reuters Limited 1997.
