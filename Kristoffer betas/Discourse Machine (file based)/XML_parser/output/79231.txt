KOCH INDSTILLET PÅ NYE SELSKABSTØMMER-RETSSAGER.

KØBENHAVN, 21 januar (Reuter) - Skatteminister Carsten Koch er indstillet på at gennemføre flere retssager, hvis selskabstømmerne ikke frivilligt indbetaler skyldige beløb til Skattevæsenet. Det kom frem på et pressemøde tirsdag eftermiddag i forlængelse af Højesterets dom i Satair-sagen.
- Om nødvendigt kan vi blive nødt til at anlægge sag i de tilfælde, hvor folk ikke henvender sig frivilligt, sagde Carsten Koch.
Han gav ikke noget bud på, hvor mange penge staten kan forvente at få igen, men han oplyste, at der ligger sager i øjeblikket, som ialt repræsenterer ca. 1,9 mia. kr. i erstatningskrav.
- Men hvor mange ag dem, vi får ind igen, tør jeg ikke sige, sagde Carsten Koch, der tilføjede, at det kan blive en &quot;ganske pæn del&quot;.
Højesteret stadfæstede tirsdag Østre Landsrets dom i Satair-sagen. Satair tager dommen til efterretning og har allerede efter landsrettens dom betalt det idømte beløb på 13 mio. kr.
Det svarer til det beløb, som selskabet tjente i 1992 ved at sælge et datterselskab til selskabstømmeren Preben Restrup. Samtidig skal Satair betale 1,2 mio. kr. i sagsomkostninger.
Anklagemyndigheden har 1.600 lignende selskabstømmersager klar, der bare har afventet Højesterets afgørelse i Satair-sagen. Her er flere banker involveret. (/olm/slj).
(c) Reuters Limited 1997.
