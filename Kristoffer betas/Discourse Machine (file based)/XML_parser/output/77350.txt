CARLSBERG IKKE I FORHANDLINGER OM HANSA - IUUL.

KØBENHAVN, 6 november (Reuter) - Hos Carlsberg i Valby afviser koncerndirektør Michael Iuul nu, at koncernen har været inde i seriøse forhandlinger omkring købet af det norske bryggeri Hansa. Selvom Carlsberg tidligere til Reuters Finans har sagt, at man var interesseret, så er meldingen nu ændret lidt.
- Vi har ikke været inde i konkrete forhandlinger om en eventuel overtagelse af Hansa bryggeriet fra Orkla, siger Michael Iuul til Reuters Finans tirsdag.
Carlsberg har i maj sammen med to lokale norske bryggerier afgivet et tilbud på Hansa bryggeriet. Senere har de to lokale bryggerier, i indforståelse med Carlsberg, afgivet et selvstændigt tilbud på Hansa.
Orkla er af EU-kommisionen blevet tvunget til at sælge Hansa bryggeriet, da Kommisionen mener, at Orkla har en for dominerende position på det norske øl-marked.
Hansa bryggeriet sidder for tiden på den norske Coca-Cola licens, og det skulle være den, som Carlsberg er mest interesseret i, mener flere aktieanalytikere.
Spørgsmålet er så, om cola-licensen automatisk følger med ved købet af Hansa, eller om Carlsberg allerede har sikret sig licensen udenom Hansa bryggeriet.
I analytikerkredse er meningerne delte, men flere mener dog, at den sidste mulighed er den mest sandsynlige.
Koncerndirektør Walter Poulsen fra Carlsberg, sagde i slutningen af september til Reuters Finans, at forhandlingerne med Coca-Cola om et fremtidigt samarbejde i Norge og Sverige gik stille, roligt og positivt fremad.
Michael Iuul ønsker dog ikke i denne her omgang at komme nærmere ind på, hvordan forhandlingerne med Coca-Cola skrider frem.
I analytikerkredese vurderer man, at Carlsberg er tæt på en aftale med Coca-Cola omkring et samarbejde i Norge og Sverige, og at en eventuel aftale vil blive offentligjort i forbindelse med Carlsbergs årsregnskab i slutningen af måneden.
Carlsberg distribuerer i forvejen Coca-Cola i Danmark igennem det 100 pct. ejede datterselskab Dadeko.(/jnu).
(c) Reuters Limited 1996.
