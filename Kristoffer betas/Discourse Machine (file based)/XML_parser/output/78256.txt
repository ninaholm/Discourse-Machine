FREDGAARD-RES OP 8 PCT I 95/96 - ANALYTIKERE.

KØBENHAVN, 12 december (Reuter) - Når Fredgaard Radio torsdag eftermiddag offentliggør sit årsregnskab for 1995/96 lyder forventningen hos analytikere, som Reuters Finans har talt med, på et resultat efter skat på 39 mio. kr. Det svarer til en vækst på otte pct. i forhold til året før.
I 1994/95 blev resultatet før skat på 36 mio. kr.
- Min vurdering er, at de kommer med et flot resultat, men det interessante er, hvad de skriver om fremtiden, og om hvordan den skærpede konkurrence vil påvirke selskabet fremover, siger en analytiker, der ønsker at være anonym.
Konkurrencen inden for elektronikbranchen er blevet skærpet betydelig på Sjælland efter etableringen af de såkaldte mega-butikker i Københavns-området.
- Der er ingen tvivl om, at Fredgaard er blevet presset på indtjeningen, og det bliver meget interessant at se, hvad de skriver om konkurrenterne, siger en anden analytiker.
Til gengæld ser analytikerne mere lyst på Fredgaards muligheder for at få en større markedsandel på Fyn og Jylland i takt med, at selskabet udvider sin dækningsgrad i resten af landet.
Indtil nu har Fredgaard primært haft sine butikker koncentreret på Sjælland, men er begyndt på en ekspansion til resten af landet.
Generelt er analytikerne dog også positive med hensyn til forventningerne til resultatet efter skat i 1996/97 og her forventes et resultat omkring 45 mio. kr.
- Jeg tror fortsat på en pæn indtjeningsvækst i 1996/97 på trods af den hårdere konkurrence. Men det kommer selvfølgelig også lidt an på, hvilke signaler de i regnskabet udsender omkring konkurrencesituationen og ekspansionen i resten af landet, siger en analytiker.
En anden analytiker er lidt mere negativ. Han venter, at indtjeningen i hele branchen vil komme under betydeligt pres i de næste par år.
Den nye konkurrencesituation er opstået efter, at Fona har opført sin mega-butik, Electric City, Merlin/FDB har opført Electronic World, samt at norske El-giganten har opført den tredje mega-butik, El-giganten.
Fredgaard-aktien er ikke blevet handlet de første par timer torsdag formiddag, men onsdag lukkede aktien i kurs 633. Siden årsskiftet er aktien steget godt 40 pct. i kursværdi. (/jnu).
(c) Reuters Limited 1996.
