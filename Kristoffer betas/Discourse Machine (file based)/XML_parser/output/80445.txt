JYSKE BANKS UDGIFTER VIL VÆRE I RO I 1997 - DIR.

KØBENHAVN, 20 februar (Reuter) - Omkostningerne i Jyske Bank vil ikke stige med samme hastighed i 1997, som det var tilfældet i 1996, oplyser bankens ordførende direktør Kaj Steenkjær.
- Da vi budgetterer med driftsudgifter og afskrivninger på mellem 1.525 og 1.575 mio. kr., er der ikke plads til en stigning på fem pct., siger Kaj Steenkjær til Ruters Finans.
Den post løb op i 1.528 mio. kr. i 1996 efter at være steget knap fem pct. Stigningen i 1996 er ifølge Kaj Steenkjær ikke noget problem.
- Det er ikke noget problem, når man ved, hvad pengene er gået til, siger Kaj Steenkjær.
Han henviser til, at der har været udgifter af engangskarakter i forbindelse med en større organisationsændring. Samtidig er princippet for afskrivninger på ejendomme ændret, og det påvirker også posten med omkostninger.
Jyske Bank kom ud af 1996 med et ordinært resultat på 993 mio. kr. mod 961 mio. kr. året før. Trods stigningen er det mindre end forventet af en række bankanalytikere, der forudså et ordinært resultat på godt en mia. kr.
(c) Reuters Limited 1997.
