FINANSRÅD VIL HELST BLIVE I ERHVERVSMINISTERIET.

KØBENHAVN, 30 december (Reuter) - Finansrådets formand, bankdirektør Thorleif Krarup, havde helst set, at banksektoren var forblevet under Erhvervsministeriet.
- Vi betragter pengeinstittuter som en erhvervssektor i sig selv, hvilket regeringen også ved gentagne lejligheder har understreget. Udover at pengeinstittuterne har en formidlingsopgave imellem folk der indskyder og folk der skal låne penge, så har vi også en selvstændig funktion at varetage som erhvervsgren. Så derfor ville det have været naturligt for os at ligge i Erhvervsministeriet, siger Thorleif Krarup mandag.
Statsminister Poul Nyrup Rasmussen har mandag formiddag udnævnt tidligere trafikminister Jan Trøjborg til ny erhvervsminister. Men samtidig er alt tilsyn og regulering med de finansielle virksomheder blevet samlet i Økonoministeriet.
Dermed er hele den finansielle sektor inklusive lovgivningen blevet samlet under Marianne Jelved, der tidligere kun havde en enkelt del af den finansielle sektor, realkreditten, under sig.
- Det bliver en udfordring for Økonomiministeriet, da det ikke tidligere har beskæftiget sig med lovforberedende arbejde indenfor vores sektor, siger Krarup.
På trods af, at Finansrådet helst var blevet under Erhvervsministeriet, finder Thorleif Krarup det fornuftigt, at hele branchen med rokaden er blevet samlet under et ministerium.
- Vi har på lovgivningsområdet oplevet, at delingen på to ministerier har givet en række uhensigtsmæssigheder. Vi kan så håbe på, at samlingen i Økonomiministeriet bevirker, at man ser på tværs af de finansielle markeder, hvilket også er nødvendigt, da de finansielle markeder flyder mere og mere ind over hinanden, siger Thorleif Krarup til Reuters Finans. (/eep).
(c) Reuters Limited 1996.
