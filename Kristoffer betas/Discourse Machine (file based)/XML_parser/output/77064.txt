HANDEL &amp; SERVICE SER VÆKST PÅ GODT 2 PCT I 1996.

KØBENHAVN, 23 oktober (Reuter) - Dansk Handel &amp; Service venter en vækst på godt to pct. i 1996, fremgår det af oplægget Husholdningspengene og samfundsøkonomien, som organisationen offentliggjorde onsdag.
- Dansk Handel &amp; Service skønner, at det samlede privatforbrug i 1996 vil vokse realt med godt to pct. i forhold til 1995. Dette skøn er bl.a. baseret på en forventning om en vækst i detailomsætningen på 1,5-2,0 pct. og en stigning i bilkøbene på tre-fire pct., skriver Dansk Handel &amp; Serivice i oplægget.
I oplægget henvises der til, at i årets første otte måneder lå den mængdemæssige udvikling i detailomsætningsindekset en pct. over samme periode i 1995.
- Meldinger fra Dansk Handel &amp; Services medlemmer inden for flere af de brancher, der er omfattet af detailomsætningsindekset, tyder imidlertid på, at den usikkerhed, der registreres i 1994 og 1995 om nøjagtigheden af detailomsætningsindekset fortsat gør sig gældende, påpeger Dansk Handel &amp; Service.
I oplægget fra organisationen peges der på, at de foreløbige nationalregnskabstal indikerer, at væksten i detailomsætningen i år er højere end angivet af detailomsætningsindekset.
- Dansk Handel &amp; Service vurderer derfor, at detailomsætningen i 1996 stiger med 1,5-2,0 pct. målt i faste priser i forhold til 1995, hedder det i oplægget.
Dansk Handel &amp; Service forventer, at forbruget af tjenesteydelser realt vil vokse med fire-fem pct. i 1996 i forhold til 1995.
Bilsalget ventes at stige med tre-fire pct. i 1996 i forhold til 1995.
- På baggrund af disse forventninger samt skøn over udviklingen i de øvrige forbrugskomponenter, ventes det samlede privatforbrug at vokse med godt to pct. i 1996. (/olm).
(c) Reuters Limited 1996.
