JYSKE BANKS HALVÅR VENTES FORBEDRET MED 6 PCT.

KØBENHAVN, 27 august (Reuter) - Jyske Bank ventes at være kommet igennem første halvår 1996 med et ordinært resultat, der er knap seks pct. bedre end resultatet i den tilsvarende periode sidste år, viser et estimat, som Reuters Finans har indsamlet tal til fra fem analytikere.
Et gennemsnit af analytikernes gæt på bankens ordinære resultat lyder på 420 mio. kr., og hvis det holder stik, vil det være knap seks pct. bedre end året før, hvor det blev til et ordinært resultat på 397 mio. kr.
Den mest optimistiske analytiker venter et ordinært resultat før skat og ekstraordinære poster på 475 mio. kr., mens den mest pessimistiske venter et resultat på 340 mio. kr. fra landets fjerde-største pengeinstitut, der offentliggør sit halvårsregnskab onsdag.
Jyske Bank skrev i sit årsregnskabet, at koncernen vil få et årsresultat på 600-750 mio. kr. før kursreguleringer af værdipapirer, ekstraordinære poster og skat.
Analytikerne venter, at de samlede omkostninger vil udgøre 704 mio. kr. i første halvår, og hvis det holder stik, vil det være et fald på 1,2 pct. i forhold til året før. Ledelsen i Jyske Bank budgetterer selv med omkostninger på 1.470 mio. kr. i hele 1996.
Posten med tab og hensættelser ventes at være stort set uændret i underkanten af 160 mio. kr., mens netto rente-og gebyrindtægter ventes at være steget godt to pct. til 1.146 mio. kr.
Kursreguleringer af værdipapirer ventes halveret til 93 mio. kr. fra 178 mio. kr. sidste år.
Her følger i tabelform aktieanalytikernes prognose for Jyske Banks halvårsregnskab, der offentliggøres onsdag:.
[MORE].
