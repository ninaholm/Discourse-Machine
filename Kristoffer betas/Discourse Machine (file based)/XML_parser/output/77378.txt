HØJERE AFGIFT I FINANSSEKTOR KOSTER 1200 JOB - FA.

KØBENHAVN, 7 november (Reuter) - Hvis regeringen får flertal for et forslag om at hæve den såkaldte lønsumsafgift i den finansielle sektor, vil godt 1.200 ansatte i sektoren miste deres job, viser en analyse, som Finanssektorens Arbejdsgiverforening (FA) har lavet.
- En forhøjelse på to pct.point vil indebære, at FA&apos;s medlemsvirksomheder påføres en meromkostning på 372 mio. kr. årligt. Da gennemsnitslønnen for finansmedarbejdere er på ca. 302.000 kr., vil finanssektoren blive beskattet i en størrelsesorden, der svarer til godt 1.230 stillinger, hedder det i analysen.
Den samlede lønsum i FA&apos;s medlemsvirksomheder er i 1996 estimeret til 18,6 mia. kr. Heraf betaler sektoren 8,55 pct. i lønsumsafgift, det vil sige i alt 1,590 mia. kr.
- Som led i regeringens afgiftsinitiativer på energiområdet i 1995, blev det besluttet at hæve afgiften yderligere - fra de nuværende 8,55 pct. til 8,92 pct. af lønsummen i 1999. I absolutte tal er der tale om en afgiftsforhøjelse på 69 mio. kr., hedder det i analysen. (/olm).
(c) Reuters Limited 1996.
