Valuta - SEK svækket af svensk rentesænkning.

KØBENHAVN, 24 oktober (Reuter) - Den svenske krone
handles på lidt svagere niveauer mod D-mark torsdag
formiddag, og årsagen er den svenske rentenedsættelse
tidligere i dag.
Riksbanken satte indlånsrenten ned til 4,25 pct., og
udlånsrenten røg tilbage i 5,75 pct. Begge renter er
således reduceret med 50 bp. Reporenten fik også et lille
tryk, og genkøbsrenten er nu 4,60 pct. mod 4,85 pct.
- Selv om sænkningen af ind- og udlånsrenten ikke var
nogen overraskelse for markedet, kom sænkningen af
reporenten lidt uventet, siger analytikere.
Den svenske valuta reagerede med et hurtigt fald på
omkring en enkelt svensk øre, og lidt efter kl. 11.00 er
kursen 4,3285 mod D-mark. Lige før renteændringen var
niveauet omkring 4,3200. Over for Danmarks krone er SEK
svækket til 88,52.
Italien filede lidt af renterne sent onsdag, men
valutaen har ikke flyttet sig væsentligt. Liren ligger
torsdag formiddag stadig ved 1.006 per D-mark.
Bundesbank har ikke tænkt sig at holde møde for
pressen efter dagens ordinære 14-dages samling.
Analytikerne venter heller ikke, at der bliver noget
at meddele pressen. 10 ud af 10 internationale analytikere
tror, at Buba vælger at holde renterne uændrede, og der er
også enighed om, at der ikke bliver lavere tyske
nøglerenter i indeværende år.
DEM/DKK  USD/DKK  FRF/DKK USD/JPY USD/DEM
Torsdag   11.09  3,8340   5,8250  1,1340  112,60  1,5180
Onsdag    14.49  3,8330   5,8245  1,1330  112,65  1,5195
(/klp).
(c) Reuters Limited 1996.
