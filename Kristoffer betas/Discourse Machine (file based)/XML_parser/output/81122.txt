Skuffelse hvis ikke Rieber forhøjer - Phønix fmd.

KØBENHAVN, 6 marts (Reuter) - Det vil være en stor skuffelse, hvis ikke norske Rieber &amp; Søn forhøjer deres eksisterende tilbud eller kommer med et nyt og bedre tilbud, der mindst matcher Icopal i kapløbet om Phønix Contractors. Det siger Henry Petersen, bestyrelsesformand i Phønix til Reuters Finans.
- Det vil være en stor skuffelse, hvis ikke Rieber kommer med et nyt tilbud inden den 1. april (frist for Icopals købstilbud, red.), siger Henry Petersen.
Icopal bød i sidste uge overraskende over Rieber med et tilbud på 876 mio. kr. eller 56 mio. kr. højere.
Bestyrelsen hælder fortsat mest til et salg til nordmændene på grund af deres fortrin på de bløde parametre, men hvis de ikke mindst matcher Icopals tilbud, vil storaktionærerne ikke sælge til dem. Rieber &amp; Søns seneste tilbud udløber fredag kl. 16.00, hvilket kan betyde, at Rieber &amp; Søn allerede i denne uge føler sig tvunget til at forhøje sit tilbud for at holde sig inde i kampen eller trække sig.
- Vi (bestyrelsen, red.) vil forholde os i ro, medmindre Rieber kommer med en udmelding i morgen. I så fald har vi noget konkret at reagere på, siger Henry Petersen, der håber på en sådan udmelding senest fredag.
Hvis nordmændene forholder sig tavs ud over tilbudsfristens udløb, har Henry Petersen dog ikke afskrevet Rieber &amp; Søn. Han tror heller ikke på, at Bergen-selskabet vil trække kapløbet i langdrag ved at komme med et nyt tilbud, hvis frist udløber efter Icopal.
- De kan nok få en eller anden dispensation fra fire-ugersreglen, hvis de kommer med et nyt tilbud med den samme frist som Icopal, siger Henry Petersen.
Bestyrelsen for Phønix har umiddelbart ingen nye meldinger i ærmet, da offentligheden i tidligere meddelelser kender bestyrelsens anbefaling af Rieber, hvis nordmændene ellers står med det højeste tilbud.
Norske aktieanalytikere, som Reuters har talt med, tror ikke på et nyt Rieber-tilbud, da smertetærskelen for en lønsom Phønix-investering er overskredet med Icopals tilbud på 876 mio. kr.
- Søren Linding Jakobsen (+45) 33 96 96 53.
(c) Reuters Limited 1997.
