Ingen kommentar til tele-udkast - Knud Heinesen.

KØBENHAVN, 12 marts (Reuter) - Formanden for Tele Danmarks bestyrelse, Knud Heinesen, afviser at kommentere det udkast til en ny telelov, som politikerne fra en række partier i disse dage behandler.
- Jeg fornemmer, man er inde i en forhandlingsfase, hvor lovudkastet ligger og har fået sin endelige udformning, og derfor vil jeg ikke kommentere sagen yderligere for nuværende, siger Knud Heinesen.
Knud Heinesen selv har tidligere udtalt, at loven vil påføre den danske telegigant &quot;betragtelige tab&quot;, hvis den bliver vedtaget i sin nuværende form. Ifølge de ansatte i Telekommunikations-forbundet viser Tele Danmarks egne beregninger, at det drejer sig om årlige tab i milliard-størrelsen.
De truende udsigter har fået Tele Danmarks bestyrelse til at appellere til politikerne.
I et brev til forskningsminister Jytte Hilden og partiernes tele-ordførere dateret den 20. februar, gør Knud Heinesen og bestyrelsens næstformand, Nils Wilhjelm, opmærksom på, hvilke alvorlige konsekvenser loven vil få for Tele Danmark.
Jytte Hilden reagerede for 14 dage siden på henvendelsen ved at sige, at hun er villig til at &quot;justere&quot; på lovudkastet.
- Nu får vi at se, hvor meget, hun er villig til at ændre lyder Knud Heinesens sparsomme kommentar onsdag.
- Morten Bonde Pedersen (+45) 33 96 96 51.
(c) Reuters Limited 1997.
