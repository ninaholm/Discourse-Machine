KRITIK AF ARBEJDSGIVERAFGIFT UTROVÆRDIG - JELVED.

KØBENHAVN, 24 september (Reuter) - Økonomiminister Marianne Jelved rettede i sit indlæg på Industriens Årsdag en skarp kritik mod Dansk Industris (DI) forslag om at droppe indførelsen af nye arbejdsgiverafgifter.
- DI&apos;s kritik af arbejdsgiverafgiten er ude af proportioner og utroværdig. Der er tale om en udgift på knap 0,2 pct. af lønomkostningerne, sagde Marianne Jelved.
DI præsenterede mandag en syvpunktsplan, der ifølge DI vil kunne styrke konkurrenceevnen. I planen indgår et forslag om at fjerne arbejdsgiverafgiften, der ellers er planlagt at træde i kraft ved nytår.
Derudover foreslår DI bl.a., at indførelsen af spildevandsafgiften droppes, at erhvervsbeskatningen tilpasses, så den præmierer risikovillighed og fremtidige investeringer, og ikke mindst at de grønne afgifter afskaffes til fordel for forpligtigende aftaler.
Også finansminister Mogens Lykketoft var kontant i sin kritik af DI&apos;s oplæg, som han betegnede som en gavebod.
- DI&apos;s forslag udhuler skattebasen og øger de offentlige udgifter, sagde Mogens Lykketoft i sit oplæg tirsdag.
Både Venstres politiske ordfører, Anders Fogh Rasmussen, og den konservative leder, Hans Engell, erklærede sig i det store hele enige i Dansk Industris synspunkter. (/eep).
(c) Reuters Limited 1996.
