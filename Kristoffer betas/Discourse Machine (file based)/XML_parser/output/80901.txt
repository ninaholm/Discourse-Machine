EURO GIVER KUN PLADS TIL FÅ OBLIGATIONSBØRSER-KF.

KØBENHAVN, 28 februar (Reuter) - Indførslen af den fælles mønt, Euro&apos;en, vil betyde, at behovet for lokale obligationsbørser i Europa vil blive væsentligt reduceret. Det vurderede underdirektør i Københavns Fondsbørs, Poul Erik Skaaning-Jørgensen på en ØMU-konference i København arrangeret af Institute for International Research (IRR).
- Med Euro&apos;en bliver statsobligationer og obligationsderivater en massevare. Det vil tendere mod, at obligationshandlen vil blive handlet på et eller et par enkelte steder, sagde Poul Erik Skaaning-Jørgensen.
Han vurderer, at det danske obligationsmarked i starten kan få en fordel af at have et seperat obligationsmarked med sin egen valuta. Men senere vil handlen med obligationer på Københavns Fondsbørs formodentlig blive truet, idet han vurderer, at den danske stat mere og mere vil udstede statsobligationer i Euro i stedet for i kroner.
- Med hensyn til realkreditmarkedet er det nok lidt mere tvivlsomt, men man kunne godt forestille sig, at der var nogle fordele ved at fonde sig i Euro, sagde Poul Erik Skaaning-Jørgensen.
Med hensyn til det generelle værdipapirmarked, forventer Københavns Fondsbørs, at der i løbet af fire-seks år vil være plads til fire-seks selvstændige europæiske børser.
- Her er London, Frankfurt, Paris og Schweiz sikre deltagere, vurderer Skaaning-Jørgensen.
Han talte stærkt for, at de nordiske børser bør forsøge et samarbejde.
- Det kan blive det femtestørste aktiemarked og det tredjestørste obligationsmarked i Europa. Det ville være til stor gavn for de involverede børser, og på mellemlang sigt lette muligheden for at overleve. Ydermere vil det give en bedre udgangsposition, hvis udviklingen skulle medføre at der må ske yderligere sammensmeltninger og fusioner på tværs af grænserne, vurderede Skaaning-Jørgensen.
Den fælles mønt vil efter planen blive indført primo 1999.
- Eva Elgaard Pedersen (+45) 33 96 96 57.
(c) Reuters Limited 1997.
