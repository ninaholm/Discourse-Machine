UDSIGT TIL STILLE UGE PÅ PENGEMARKEDET - UNIBANK.

KØBENHAVN, 6 december (Reuter) - Analytikerne i Unibank Markets venter en stille uge på det danske pengemarked. Det fremgår af bankens ugentlige pengemarkedsprognose.
- Der er for de internationale finansmarkeder få betydningsfulde begivenheder i denne uge, hvorfor vi venter en relativ stille uge for det danske pengemarked, skriver Unibank Markets.
Økonomerne venter, at tre måneders renten vil blive handlet på niveauet 3,60-3,65 pct.
Niveauet for dag-til-dag renterne vil i indeværende uge svinge noget, vurderer Unibank.
- Ugens tre første dage ventes de forholdsvis lave omkring 3,35 pct. bl.a. som følge af udbetaling af rente på 6 pct. st.l. 99 tirsdag. Vi forventer, at niveauet stiger torsdag og fredag med ca. 25 bp, skriver Unibank Markets.
Unibank noterer endvidere, at en ny dansk rentenedsættelse er praktisk talt udelukket. Det skyldes, at det lysner for vækstudsigterne for den tyske økonomi. (/jnu).
(c) Reuters Limited 1996.
