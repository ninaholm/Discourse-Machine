Phønix&apos; egne aktier bliver ej trumfkort - bestfmd.

KØBENHAVN, 17 marts (Reuter) - Phønix Contractors&apos; beholdning af egne aktier vil ikke blive anvendt som tungen på vægtskålen, hvis kampen om at overtage virksomheden ender med et tæt opløb. Det siger Phønix&apos; bestyrelsesformand, Henry Petersen, til Reuters Finans mandag.
Henry Petersen har ellers tidligere sagt, at de 2,8 pct. af Phønix-aktierne (10,1 pct. af stemmerne), som virksomheden selv ejer, eventuelt kan bruges til at hjælpe den ene af parterne det sidste stykke over målstregen for at få afsluttet den langvarige kamp om virksomheden.
Men mandag er meldingen fra bestyrelsesformanden mere moderat:
- Jeg kan ikke forestille mig, at vi vil bruge (aktierne, red.) som tungen på vægtskålen. Hvis vi gør det, skal vi jo være forsigtige. Hvis bestyrelsen lægger aktierne i den ene vægtskål, kan nogle af de aktionærer, der vil lægge dem i den anden skål, sige, at bestyrelsen har påført dem et tab. Og så kan der være et erstatningsansvar, man kan gøre gældende, siger Henry Petersen.
Han siger, at han stadig har bestyrelsens bemyndigelse til at sælge aktierne. Men uden bestyrelsens opbakning, vil han ikke spille sin trumf, siger han.
- Bestyrelsen skal samles og bedømme, om nogen kan lide tab, inden vi vil sælge vores egne aktier. Og hvis vi bedømmer, at nogen kan det, vil vi ikke sælge, lyder bestyrelsesformandens melding.
Et dødt løb er ikke nogen urealistisk udgang på det langvarige kapløb om at overtage Phønix. De to bejlere til virksomheden, Icopal og norske Rieber &amp; Søn, ejer begge en del af den attraktive bedrift.
Rieber ejer 32,6 pct. af aktierne i Phønix, mens 11,23 pct. ligger hos Icopal. Sådan lyder de seneste meddelelser, som de to virksomheder sendte ud fredag.
Netop en opsplitning af aktionærerne mellem de to bejlere er den situation, Henry Petersen har advaret imod, siden slaget om virksomheden begyndte.
Alligevel tager bestyrelsesformanden det aktuelle kapløb med ro.
- De 11,23 pct. som Icopal ejer, er ikke så vigtige, så længe andelen ikke stiger, siger han.
Henry Petersen erkender dog, at løbet kan ende mule ved mule. Og så må de to parter sætte sig ned og snakke sig til rette om, hvem der skal overtage virksomheden, siger han.
Bestyrelsesformanden mener, det har lettet situationen, at Rieber har meddelt, at koncernen vil være tilfreds med at få to tredjedele af Phønix-aktierne mellem hænderne.
- Hvis Rieber får de 66,6 pct., forventer vi at Icopal vil sælge sin del til Rieber, siger Henry Petersen, og henviser til de udenlandske regler.
De påbyder taberen af løbet af afstå sin post til vinderen. Og det mener Henry Petersen også, at Icopal vil gøre, hvis det lykkes Rieber at nå de magiske totredjedele.
- Jeg kan ikke se, hvorfor de skal have penge bundet hos en konkurrent, som de ikke har indflydelse over, siger han.
Icopal og Rieber har begge budt 876 mio. kr. for Vejen-virksomheden.
- Morten Bonde Pedersen (+45) 33 96 96 51.
(c) Reuters Limited 1997.
