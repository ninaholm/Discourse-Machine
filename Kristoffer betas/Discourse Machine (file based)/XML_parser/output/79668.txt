BRENT VIL KOSTE 22,50-23,50 USD NÆSTE UGE - SAGA.

KØBENHAVN, 31 januar (Reuter) - Det norske olieselskab, Saga Petroleum forudser, at Brent til lastning i marts i næste uge vil blive handlet til priser mellem 22,50 og 23,50 dollar per tønde.
- Marts kontrakten forventes at bevæge sig indenfor et prisbånd på 22,50-23,50 USD/tønde, hovedsageligt i den lavere del af skalaen, skriver Saga Petroleum i sin ugentlige kommentar til oliemarkedet. Saga vurderer, at markedet i øjeblikket er præget af en positiv stemning, hvilket bl.a. baseres på udviklingen i denne uge, hvor marts Brent er steget 1,20 dollar per tønde.
Fredag er marts Brenten dog faldet med 32 cents i London til 22,86 dollar omkring klokken 16.30 dansk tid.
Saga Petroleum hæfter sig ved, at differencen mellem første måneds kontrakt af Brent og den amerikanske såkaldte referenceolie WTI på ca. 1,70 dollar per tønde giver mulighed for, at der fortsat er basis for at sejle olie fra Nordsøen til USA.
- For de første to uger af februar er det nu næsten ikke Brent Blend (marts Brent, red.) at opdrive. Kombinationen af forskellen i Brent Blend og WTI samt lav tilgængelighed i de nærmeste uger i Nordsøen, bidrager til, at priserne holder sig stærke. Norske råoliekvaliteter opnår stærke priser. Meldinger om koldt vejr i USA har givet stærke priser på fyringsolie, hvilket virker støttende på de amerikanske oliepriser, skriver Saga Petroleum. (/uha).
(c) Reuters Limited 1997.
