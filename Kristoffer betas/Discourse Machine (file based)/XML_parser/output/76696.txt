UDHULING AF BETALINGSBALANCEPLUS PÅ VEJ - BG BANK.

KØBENHAVN, 4 oktober (Reuter) - Nedbringelsen af industriens lagre efter den store opbygning i 1995 er nu så fremtræden, at den relativt større indenlandske aktivitet i Danmark påny vil udhule de eksterne balancer. Det vurderer BG Banks analysechef Frank Fryd Pedersen.
- Da den indenlandske aktivitet faktisk går hurtigere end aktiviteten hos vores største samhandelspartnere, vil det betyde, at der bliver trukket mere i importen end i eksporten. Det er derfor, at vi forventer en relativ forværring af betalingsbalancen, siger Frank Fryd Pedersen til Reuters Finans.
Det har gennem længere tid været BG Banks hovedtese, at forbedringen af betalingsbalancen i løbet af foråret var midlertidig, og handels-og betalingstallene for juli understøtter ifølge Frank Fryd Pedersen denne opfattelse.
BG Bank er i øjeblikket ved at udarbejde en ny økonomisk prognose, og hvor banken tidligere var mere stemt for at opjustere årsskønnet for betalingsbalancen for 1996 fra de nuværende 6 mia. kr., peger den seneste udvikling på et uændret niveau, siger BG Banks analysechef.
Overskuddet på betalingsbalancen beløber sig foreløbig for 1996 til 12,4 mia. kr. mod 13,7 mia. kr. i samme periode sidste år. For de seneste 12 måneder har overskuddet været 18,9 mia. kr. mod 9,6 mia. kr. i det foregående år. Frank Fryd Pedersen forventer, at det løbende 12-måneders overskud i løbet af andet halvår gradvist vil bevæge sig ned mod de estimerede 6 mia. kr.
Han vil dog ikke tænde de store advarselslamper for udviklingen i de løbende poster overfor udlandet, da meget tyder på, at den økonomiske aktivitet på Danmarks største eksportmarkeder vil tage til.
Det vil løfte dansk eksport, men indtil videre er der indenfor den overskuelig fremtid ikke noget, der synes at hindre udhulingen af overskuddene på de eksterne balancer, vurderer man i BG Bank.
Frank Fryd Pedersen ser ikke mange muligheder fra dansk side for at forbedre de eksterne balancer ud over, at der bliver udvist ansvarlighed ved forårets overenskomstforhandlinger. Ved fortsat lave lønstigninger forventer BG Bank, at eksporten for alvor tager fart i 1997.
Et træk, der dog kunne overvejes fra politisk side, er yderligere opstramninger af finanspolitikken, påpeger Frank Fryd Pedersen. (/slj).
(c) Reuters Limited 1996.
