Norge mulig ejer af danske SAS-aktier - avis.

KØBENHAVN, 12 marts (Reuter) - Den norske stat er muligvis interesseret i at udvide sin ejerandel i SAS med aktier i den danske og den svenske del af det fælles skandinaviske luftfartselskab. Det fremgår af en artikel i den norske avis Dagens Næringsliv onsdag.
- Alt er muligt. Det kan godt tænkes, at Norge er interesseret i at købe en ejerandel i det svenske og danske moderselskab. Det jeg ved, er, at der ikke er særlig stor bevægelighed i den svenske aktie, mens den danske er lettere omsættelig, siger departementsråd Karin Bruzelius fra den norske stat.
Den norske regering har ifølge Dagens Næringsliv nedsat en arbejdsgruppe, der skal vurdere mulighederne for at placere nogle af de norske oliepenge i bl.a. luftfart. Ved nytår stod der ca. 50 mia. norske kr. på oljefonden i udlandet.
- Redaktionen (+45) 33 96 96 56.
(c) Reuters Limited 1997.
