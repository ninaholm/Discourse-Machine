INWEAR ANBEFALES VARMT OP TIL HALVÅRSREGNSKABET.

KØBENHAVN, 19 februar (Reuter) - Det er ikke kun tøjet
hos InWear , der er populært hos danskerne, også
selskabets aktie nyder godt af stor interesse fra både
investorerne og analytikerne. Således anbefaler ni ud af
ti aktieanalytikere, som Reuters Finans har talt med, køb
af aktien op til offentliggørelsen af halvårregnskabet på
torsdag. Den sidste analytiker anbefaler hold.
Halvårsregnskabet fra InWear ventes dog ikke at blive
den helt store overraskelse, da selskabet allerede i
forbindelse med børsprospektet i oktober oplyste
forventningerne til resultatet.
Ledelsen i InWear skrev i børsprospektet, at det
ordinære resultat før skat i regnskabsårets første halvår
ville være ca. 10 pct. lavere end i den tilsvarende
periode i 1995/96, primært pga. valutaudsving.
InWear kom ud af de første seks måneder af
regnskabsåret 1995/96 med et ordinært resultat på 103 mio.
kr., og et resultat, der ligger 10 pct. lavere, svarer til
et ordinært resultat før skat på ca. 93 mio. kr. for
første halvår 1996/97.
InWear-analytikerne har stort set rettet deres
estimater ind efter selskabets egne forventninger og
gennemsnitlig ventes et ordinært resultat før skat på 94
mio. kr.
- Halvårsresultatet byder således nok ikke på de helt
store overraskelser, men vi har stadigvæk store
forventninger til selskabets fremtidige vækst. Der er
fortsat en generel positiv stemning i markedet omkring
forbrugsaktierne, hvilket fortsat vil trække op i aktien,
siger en analytiker.
Flere af analytikerne vurderer, at aktien sagtens kan
stige til kurs 300 inden offentliggørelsen af
årsregnskabet om et halvtårstid.
Omsætningen i InWear ventes at stige til 758 mio. kr.
i første halvdel af 1996/97 mod 733 mio. kr. i samme
periode året før, vurderer analytikerne.
For hele regnskabsåret 1996/97 venter modehuset et
ordinært resultat før skat på 183 mio. kr. mod 159 mio.
kr. i 1995/96.
Kursen på InWear-aktien er siden udbudskursen på 220 i
november steget pænt. Aktien ligger tirsdag ved 14-tiden i
kurs 288.
Nedenfor følger fem Inwear-analytikers estimater for
første halvår 1996/97. (alle tal i mio. kr.).
(c) Reuters Limited 1997.
