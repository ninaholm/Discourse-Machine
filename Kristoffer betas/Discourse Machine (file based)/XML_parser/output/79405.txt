SÆLG LANGE DANSKE STATSPAPIRER MOD SVENSKE - BG.

KØBENHAVN, 24 januar (Reuter) - BG Bank anbefaler sine kunder at sælge 10-årige danske statspapirer mod tilsvarende svenske, efter at det lange rentespænd mellem Danmark og Sverige er udvidet. Det fremgår af et analysepapir, udsendt fredag.
- BG Bank vurderer, at markedet har overreageret og forventer fortsat reponedsættelser samt en ikke-lempelig finanspolitik, hvorfor spændet bør blive indsnævret, vurderer bankens analytikere.
BG Bank forventer således, at rentespændet påny kan indsnævres til omkring 10 bp. mod aktuelt over 30 bp.
Sveriges Riksbank forventes på tre måneders sigt at sænke repo-renten med 60 bp. til 3,50 pct., mens statsminister Göran Perssons udtalelser om flere penge til kommuner vurderes at være overfortolket af markederne, anfører BG Bank.
Banken tilføjer imidlertid, at en investering i Sverige ikke er uden risikofaktorer og nævner Sveriges problemer med en høj arbejdsløshed.
- Sverige har problemer med arbejdsløsheden på pt. 12 pct., som de har intentioner om at halvere inden år 2000, hvorfor kommende udtalelser fra Persson bør følges nøje, skriver BG Bank. (/slj).
(c) Reuters Limited 1997.
