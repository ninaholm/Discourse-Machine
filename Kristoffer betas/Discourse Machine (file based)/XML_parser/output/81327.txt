Malaysisk Danyard-betaling kan blive forsinket - JL.

KØBENHAVN, 11 marts (Reuter) - En endelig aftale mellem J. Lauritzen Holding og malaysiske Penang Shipbuilding Construction (PSC) om salget af knap halvdelen af Danyard-værftet kan fortsat forsinkes af de malaysiske myndigheder. Det kan betyde, at betalingen for Danyard på 100 mio. USD ikke falder den 1. april som ventet. Det siger adm. direktør i J. Lauritzen Holding, Bent Østergaard til Reuters Finans tirsdag.
- Vi regner med, at forhandlingerne er på plads inden udgangen af marts. Men det er ikke sikkert, at myndighedernes godkendelse er det, siger Bent Østergaard.
Ifølge Lauritzen-direktøren vil det betyde, at betalingen heller ikke kan falde til den 1. april.
PSC kontrolleres af forretningsmanden Amin Shah, der har interesser i en lang række virksomheder i og uden for Malaysia. Blandt disse virksomheder er Naval Dockyard i Malaysia, der er det værft, som forudsættes at skulle spille en central rolle i bygningen af potentielt 27 kystbevogtningsbåde, af hvilke den malaysiske regering foreløbig har sendt seks i udbud. Danyard er i et konsortium med fem andre selskaber prækvalificeret til den endelige udbudsrunde.
Mandag opstod der i Malaysias hovedstad Kuala Lumpur usikkerhed om projektet med de 27 kystbevogtningsskibe. Ifølge avisforlydender skulle den malaysiske regering overveje at stoppe projektet af økonomiske årsager.
Selv om både PSC og den malaysiske regering afviser, at projektet skulle være stoppet, faldt PSC-aktien mandag 4,4 pct. i Kuala Lumpur, hvilket fik PSC til at bede om en suspension af aktien, indtil det var opklaret, om der var kød på historien om projektstoppet.
I udgangen af januar oplyste J. Lauritzen Holdings bestyrelsesformand Michael Christiansen til Reuters Finans, at Danyard-forhandlingerne ventedes afsluttet i midten af marts.
J. Lauritzen oplyste den 11. december 1996, at der var underskrevet et Letter of Intent med Penang Shipbuilding Construction.
PSC skal under forudsætning af forskellige godkendelser den 1. april 1997 overtage 48 pct. af Danyard A/S og 40 pct. af Danyard Aalborg for tilsammen 100 mio. USD.
- Stig Ørskov Pedersen (+45) 33 96 96 59.
(c) Reuters Limited 1997.
