ISS&apos; NAVN OG LOGO I USA IKKE ET KRAV - KONCERNDIR.

KØBENHAVN, 20 august (Reuter) - At ISS i USA skal fortsætte med ISS&apos; navn og logo efter, at koncernen har skilt sig af med aktiemajoriteten og kun besidder 25-30 pct. af aktierne, skal snarere opfattes som en ønskemodel end et egentligt krav. Det forklarer koncerndirektør Jørn Wendel Andersen til Reuters Finans.
- Vi har spillet ud med, hvordan vi kunne se det, men det betyder bestemt ikke, at vi ikke er parate til at drøfte andre alternativer, siger Wendel Andersen.
Således rammer han en pæl igennem den herskende opfattelse i markedet, at en fortsat tilstedeværelse af ISS-navnet i USA er et ufravigeligt krav fra ISS-ledelsens side.
Ifølge Jørn Wendel Andersen arbejder ledelsen med to modeller for salg af aktiemajoriteten i det amerikanske datterselskab. Enten salg til en ren finansiel partner eller at sælge til en industriel køber - med andre ord en konkurrent.
Bliver løsningen den sidste, erkender ISS, at det ikke er realistisk at beholde koncernens navn og logo i USA.
- Hvis det bliver en industriel køber - altså en fra branchen - vil det i praksis være umuligt at bibeholde en ISS-idenditet, siger Wendel Andersen.
Derimod vil det være oplagt at beholde ISS-navnet, hvis det bliver en finansiel køber, mener koncerndirektøren. Og gennem sit ønske om at fortsat kunne operere under ISS-navnet i USA, har ledelsen udtrykt, hvad de foretrækker.
- Netop fordi det er to forskellige typer købere, kan man ikke forstille sig, at et eventuel frasalg vil ske på samme vilkår. Den ene vil kigge på, hvor synergierne er, og den anden vil fokusere mere på det finansielle, siger Jørn Wendel Andersen.
Mange analytikere arbejder i disse dage hårdt på at vurderer, hvor meget koncernen kan få for aktiemajoriteten i det amerikanske datterselskab. Udgangspunktet for beregningerne tager analytikerne i den rentebærende gæld på ca. 1,2 mia. kr. i ISS Inc.
- Det virker ikke logisk, hvis nogen vil gå ind og overtage gælden og derudover give penge for ISS Inc., siger en analytiker.
Flere analytikere er enig om, at et krav fra ISS om at selskabet skal fortsætte under ISS-navnet samtidig med, at køberen skal overtage gælden, afskrækker mulige købere.
- Kan de slippe afsted med at komme af med en del af gælden, skal de være glade, siger en analytiker. Han mener iøvrigt, at det er urealistisk, at salget vil kunne indbringe ISS en egentlig avance at bogføre over resultatopgørelsen.
At ISS skulle kunne bogføre en avance fra salget af ISS Inc. skyldes, at koncernen som konsekvens af de gigantiske problemer i selskabet USA har nedskrevet værdien af de amerikanske aktiviteter til nul.
- Dette er bl.a. gjort for at imødegå diskussion om, hvorvidt indtjeningen i ISS Inc. kan retfærdiggøre opretholdelsen af goodwillbeløbet, skrev ledelsen i halvårsregnskabet i sidste uge.
Jørgen Wendel Andersen vil ikke kommenterer analytikernes vurderinger af frasalget, men gentager i stedet, at koncernen regner med, at goodwill-nedskrivningen på 1,2 mia. kr. vil være tilstrækkelig.
- Det betyder selvfølgelig ikke, at vi vil forhandle med det udgangspunkt, at vi skal eftergive hele gælden. Det er ikke alene for at holde forhandlingspositionen åben, men også fordi vi reelt ikke ved, hvad forhandlingerne vil bringe, at vi har undladt at komme med nogle tal, siger Jørgen Wendel Andersen.
Koncerndirektøren kan heller ikke udelukke, at ISS kan ende op med en del af gælden fra det amerikanske datterselskab. (/pbt).
(c) Reuters Limited 1996.
