CODAN BANKS DANSKE AKTIEPULJE GAV 9,3 PCT I 3 KVT.

KØBENHAVN, 31 oktober (Reuter) - Puljen med danske aktier har givet det bedste afkast i tredje kvartal 1996 blandt Codan Banks seks pensionspuljer, fremgår det af opgørelse fra banken.
I tredje kvartal gav puljen et afkast på 9,3 pct., og i årets første ni måneder er det dermed blevet til 23,8 pct. i afkast før realrenteafgift. Porteføljen tæller bl.a. aktier i D/S Svendborg, Sophus Berendsen, Kansas, Danisco og Novo Nordisk.
- En del af forklaringen på puljens gode resultat kan findes i, at de nævnte aktier har haft en kursudvikling, der er bedre end gennemsnittet, mens f.eks. Tele Danmark, som puljen har undervægtet, har udviklet sig dårligere, skriver Codan Bank.
Banken har ingen planer et ændre sammensætningen væsentligt, og forventer for året som helhed et afkast på ca. 25 pct.
Den såkaldte Mixpulje, der har investeret i både danske og udenlandske aktier samt obligationer, har givet et afkast på 4,8 pct. i tredje kvartal, mens de første ni måneder har givet et afkast på 12,4 pct. For hele året venter Codan Bank et afkast på 12-14 pct.
International pulje, der har købt aktier i store international koncerner, har til gengæld givet et negativt afkast på 1,5 pct. i tredje kvartal, men det forhindre ikke puljen i at have præsteret et positivt afkast i årets første ni måneder på 9,7 pct.
Puljen med danske obligationer gav et afkast på 5,2 pct. i tredje kvartal, og har dermed oparbejdet et afkast på 8,8 pct. i år.
Afdelingen med korte obligationer opnåede et afkast på 2,5 pct. i tredje kvartal, og kan nu præstere et afkast på 6,3 pct. i de første tre kvartaler.
Puljen med indeksobligationer gav 3 pct. i afkast i tredje kvartal, og har givet 5,0 pct. i løbet af de første ni måneder i år. (/olm).
(c) Reuters Limited 1996.
