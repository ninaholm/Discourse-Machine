ASIEN OG ØSTEUROPA FREMTIDENS MARKEDER - AARSLEFF.

KØBENHAVN, 7 januar (Reuter) - Markederne i Fjernøsten og Østeuropa vil i årene fremover bidrage med en større del af indtjeningen inden for Per Aarsleff-koncernen. Det vurderer selskabets adm. direktør, Palle Svejstrup over for Reuters Finans tirsdag efter offentliggørelsen af årsregnskabet for 1995/96.
- Inden for vandbygningsafdelingen har vi store forventninger til markederne i både Østeuropa og Fjernøsten. I Estland og i St. Petersborg har vi allerede nu en ordrebeholdning på 100 mio. kr., og det er mange vandrør, siger Palle Svejstrup.
I Fjernøsten har koncernen for tiden gang i et vandrørsprojekt i Taiwan, som indtil nu har givet overskud, og Palle Svejstrup har store forventninger til hele regionen.
- Der er et stort potentiale i hele regionen inden for vandforsyning og deres drikkevandsproblemer tiltager hele tiden. Vi har kig på flere projekter og håber, at vi kan få en markedsandel i området, fortsætter han.
Vandbygningsafdelingen fik i regnskabsåret 1995/96 sit hidtil bedste resultat.
Resultatet af den primære drift i hele koncernen steg med 48 pct. til 108 mio. kr. mod 73 mio. året før.
Hele koncernen kom ud af regnskabsåret 1995/96 med et resultat før skat på 120 mio. kr. mod 82 mio. kr. året før.
I regnskabsåret 1996/97 forventer koncernen et lidt lavere resultat end i det netop afsluttede regnskabsår.
- Per Aarsleff har en koncern-ordrebeholdning på ca. 1.000 mio. Virksomheden budgetterer med en næsten uændret omsætning og et overskud før skat på ca. 90 mio. Året er begyndt godt, og første kvartal ser ud til at svare til forventningerne, skriver Per Aarsleff. (/jnu).
(c) Reuters Limited 1997.
