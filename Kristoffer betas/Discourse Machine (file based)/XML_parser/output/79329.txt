GLOBAL ONE HOLDER SIG FRA PRIVAT INDLANDSTELEFONI.

KØBENHAVN, 23 januar (Reuter) - Global One forventer at den netop indgåede samtrafikaftale med Tele Danmark forbedrer teleselskabets muligheder for at nå nye kundegrupper. Men aftalen betyder ikke, at Global One går ind på markedet for indlandstelefoni til private. Det fremgår torsdag af en pressemeddelelse.
- Det betyder ikke, at Global One gør entre på markedet for indenlandstelefoni til private kunder. Derimod påtænker vi at tilbyde virksomheder, der er tilsluttet Global One&apos;s net, at foretage opkald i Danmark til konkurrencedygtige priser, skriver Global One.
Global One er ejet af France Telecom, Deutsche Telekom og Sprint.
Global One&apos;s fokusering er fortsat rettet mod dansk erhvervsliv, offentlige organisationer, nye operatører og serviceproviders samt partnere med behov for nationale og internationale telefoni-og datakommunikationsløsninger.
- Denne position ønsker vi at styrke og udbygge i løbet af 1997, hvor vi med vore 35 medarbejdere forventer at runde 100 mio. kr. i omsætning, skriver Global One.
Selskabet ser mange spændende muligheder i den indgåede aftale, men Global One&apos;s direktør, Peter Jerry Sørensen tilføjer, at der fortsat er en generel problemstilling i forskellen samtrafikpriserne og gældende markedspriser på indenlandske regionale og lokale telefonsamtaler.
- Prisen for lokal interconnect ligger i dag på et udfordrende niveau, hvor de store investeringer og driftsomkostninger, der er nødvendige for at tilslutte sig et stort antal lokale centraler, løbende skal vurderes, siger Peter Jerry Sørensen.
Tele Danmark har torsdag tilmed indgået en samtrafikaftale med CyberCity. I forvejen har Tele Danmark samtrafikaftaler med bl.a. de to svenske selskaber Telia og Netcom Systems. (/slj).
(c) Reuters Limited 1997.
