BIOSCAN VENTER BETYDELIG INDTJENING I KOMMENDE ÅR.

KØBENHAVN, 20 januar (Reuter) - Bioscan, der tidligere hed Øresund City, venter betydelig indtjening i de kommende år, fremgår det af en meddelelse til Københavns Fondsbørs.
- Med gennembrud på blot et væsentligt forretningsområde for Biorek-konceptet, samt et rimeligt resultat fra de øvrige forretningsområder, forventer koncernen at nå en betydelig indtjening i de kommende år, skriver ledelsen i en meddelse forud for offentliggørelse af et prospekt senere på måneden.
Det fremgår, at politiske forhold kan forsinke tidspunktet for, hvornår der sker et gennembrud.
- Men omvendt kan en øget politisk erkendelse af såvel de miljømæssige problemer som de løsningsmæssige muligheder medføre, at indtjeningen acceleres, hedder det i meddelelsen.
Koncernen Bioscan venter et årsresultat på ca. minus 400.000 kr. i 1996, baseret på driften i Bioscan Engineering i perioden 6. september til 31. december 1996. For hele 1997 ventes et plus på ca. 400.000 kr.
- Der er ikke siden 31. august 1996 indtrådt begivenheder, der ændrer på selskabets forventninger til fremtiden. Det skal nævnes, at der ultimo november 1996 er indgået en aftale med civilingeniør Erik Jensen om ovetagelse af rettighederne til en nyudviklet, patentanmeldt ammoniakfordamper, der vil betyde væsentlige energibesparelser og øget effektivitet i Bioscan-konceptet, skriver selskabet.
Bioscan udbyder 500.000 stk. aktier til kurs 5,25 kr. pr. aktie af fem kr. i perioden 12. til 26. februar. (/olm).
(c) Reuters Limited 1997.
