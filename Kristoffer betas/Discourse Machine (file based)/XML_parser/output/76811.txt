Valuta - USD og D-mark afventende før US-tal.

KØBENHAVN, 11 oktober (Reuter) - Eftermiddagens tal
for producentpriser og detailsalg i USA har lagt en dæmper
på udsvingene i valutakurserne i Europa fredag formiddag.
Den amerikanske dollar holder sig på figuren over for
D-mark, hvor en kurs på 1,5300 er marginalt stærkere i
dollarens favør i forhold til torsdag.
En dollar koster 111,35 yen, hvilket ligeledes er en
anelse stærkere end torsdag. Dollaren tog ellers et kort
dyk til under 111,00 yen i nattens fjernøstlige handel,
men blev hurtigt handlet tilbage til sit nuværende niveau.
Bank of Japans guvernør Yasuo Matsushita udtalte
tidligere, at pengepolitikken fortsat vil arbejde for at
sikre et økonomisk opsving, hvilket ifølge
markedsdeltagere var med til at understøtte dollaren.
Ernst Welteke fra Bundesbank sagde på et møde torsdag,
at der ikke er noget nævneværdigt inflationspres i
Tyskland eller resten af Europa.
Der kom i morges inflationstal fra Frankrig, der viste
en årlig stigning på 1,6 pct., som ventet. Den endelige
tyske inflation viste en årlig stigning på 1,4 pct.
Den italienske lire er styrket til 994,15 fra 996,80
torsdag. Blandt dealere taler man om weekend-positioner i
lire og finmark, idet det betragtes som mest sandsynligt,
at en eventuel indtræden i EMS-samarbejdet for de to
valutaer vil ske i løbet af en weekend.
Finmarken er dog kun styrket marginalt til 2,9865 fra
2,9880 torsdag.
DEM/DKK  USD/DKK FRF/DKK USD/JPY USD/DEM
Fredag    11.12  3,8325   5,8645  1,1330  111,35  1,5300
Torsdag   15.30  3,8310   5,8585  1,1330  111,20  1,5290
(/clm).
(c) Reuters Limited 1996.
