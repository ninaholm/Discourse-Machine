TELE DK-MEDARBEJDERE GIK TIL STORMØDER FREDAG - RB.

KØBENHAVN, 31 januar (Reuter) - Tele Danmark medarbejdere i Aalborg og dele af Sjælland valgte fredag at gå til stormøder for at diskutere ledelsens besked om, at 2500 skal afskediges i de kommende år, skriver Ritzaus Bureau (RB).
Lige fra morgenstunden forsøgte tillidsfolk over hele landet at få de ansatte til at genoptage arbejdet. Men ca. 500 telefolk ville ved ni-tiden gå til stormøde i Aalborg, mens et ukendt antal fra Sjælland skulle samles kl. 10.00 i KB-Hallen i København, fremgår det.
Fredag formiddag havde der endnu ikke tegnet sig et klart billede af omfanget af arbejdsnedlæggelser, skriver det danske nyhedsbureau. (/Reuter).
(c) Reuters Limited 1997.
