FALDENDE OMSÆTNING I DANMARK TRAK NED HOS CUBIC.

KØBENHAVN, 20 november (Reuter) - Den nordjyske elektronikkoncern Cubic kom ud af regnskabsåret 1995/96 med et resultat før skat på 15,9 mio. kr. mod 17,9 mio. kr. året før, fremgår det årsregnskabet.
- Årsagen er fortsat, at omsætningen på det danske marked ikke har levet op til de stillede forventninger. Koncernens samlede danske omsætning er reduceret med ni pct. i forhold til 1994/95, hvilket skyldes et generelt lavere aktivitetsniveau på markedet, specielt indenfor forretningsområderne specialsystemer og Cubic-tavler, skriver ledelsen i regnskabsmeddelelsen.
Resultatet efter skat faldt til 10,5 mio. kr. fra 11,2 mio. kr., mens driftsresultatet er faldet med 4,1 mio. kr. til 14,6 mio. kr., og det er under det niveau, der blev anslået i den seneste meddelelse til Fondsbørsen i august, fremgår det.
- Det begrænsede fald i overskuddet efter skat bør dog ses i sammenhæng med en positiv udvikling i nettofinansieringsindtægter på 2,1 mio. kr., bl.a. hidrørende fra en avance på ca. 1,1 mio. kr. ved salg af egne aktier umiddelbart før børsemmissionen i marts 1996, skriver Cubic-ledelsen som forklaring på nedgangen.
(c) Reuters Limited 1996.
