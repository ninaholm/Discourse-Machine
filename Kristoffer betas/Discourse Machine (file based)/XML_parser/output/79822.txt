RIEBER-LEDELSE ANALYSERER PHØNIX-MELDING - DIR.

KØBENHAVN, 5 februar (Reuter) - Ledelsen i Rieber &amp; Søn er i gang med at vurdere og analysere mulighederne for at komme med et nyt købstilbud på Phønix Contractors, siger Riebers adm. direktør, Olav Daviknes, til Reuters Finans.
- Der sker en del vurderinger og analyser. Og det vil vi fortsætte med en tid endnu, siger Olav Daviknes.
Han er i dag er til møde hos Alfred Berg i København, der er Riebers rådgivere i forbindelse med købstilbuddet.
Her er et nyt købstilbud et af de emner, der bliver drøftet.
Også i Bergen holder Rieber-ledelsen møde, siger Daviknes. Han kan ikke udelukke, at den norske koncern-ledelse kommer frem til et svar i morgen.
Olav Daviknes siger, at Rieber &amp; Søn har noteret sig, at gårsdagens meddelelse fra Phønix-bestyrelsen kan betragtes som en åben invitation til Rieber om at forhøje sit købstilbud.
- Vi har noteret os, at det var en åben invitation. Men hvad, vi vil gøre nu, det har vi ikke bestemt os for endnu, siger han.
(c) Reuters Limited 1997.
