DANMARKS RENTEBYRDE ER UACCEPTABEL - KONSERVATIVE.

KØBENHAVN, 3 oktober (Reuter) - Det Konservative Folkeparti kalder det helt uacceptabelt, at Danmark har en rentebyrde på ca. 60 mia. kr. om året. Partiet vil have landets gæld betalt tilbage, fremgik det i åbningsdebatten torsdag.
- Hvert eneste år sender vi ca. 60 mia. kr. i rente afsted fra det danske statsbudget. Det er ca. fem mia. kr. pr. måned. Det finder vi helt uacceptabelt, sagde Det Konservative Folkepartis politiske ordfører Anne Birgitte Lundholt fra talerstolen.
Af talen fremgik det, at de konservative vil sikre, at gældsætningen standses, og at tilbagebetalingen kommer i gang.
- Det er årsagen til, at vi fra konservativ side har stillet det ultimative krav i de kommende finanslovdrøftelser, at der næste år skal være balance på de offentlige budgetter, sagde Anne Birgitte Lundholt.
Hun understregede, at balancen skal opnås ved at gennemføre reelle besparelser, så der ikke er risiko for, at målsætningen skrider i løbet af året. (/olm).
(c) Reuters Limited 1996.
