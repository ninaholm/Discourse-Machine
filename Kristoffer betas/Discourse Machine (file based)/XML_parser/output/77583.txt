AKTIEMARKED VENTES AT GÅ STILLE DAG I MØDE.

KØBENHAVN, 18 november (Reuter) - Der er ikke forventning om de store kursudsving fra ugens start på aktiemarkedet. Det begrundes bl.a. med, at weekenden ikke har budt på de store nyheder, der kan sætte noget i gang fra ugens start. KFX indekset steg fredag 0,11 point til 128,81.
- Vi begynder nok ugen stille og roligt uden de store bevægelser. Priserne vil nok holde sig på det nuværende niveau, siger han. Eneste markante nyhed fra morgensstunden er udskiftningerne i Crisplants direktion, der nok kan skærpe fokus på den aktie, tilføjer dealeren.
Fra USA fredag er signalerne ikke helt entydige. Således steg Dow Jones Industrials Indekset med godt en halv pct. til 6.348,03, mens den 30-årige T-bond faldt godt et halvt kurspoint til 100-16. Dollaren har ikke ændret sig voldsomt over weekenden. Kort før klokken 9.00 handles den i 1,505 DEM mod 1,507 fredag morgen.
Crisplant kom mandag morgen med en markant fondsbørsmeddelelse. Således bliver der nu ændret kraftigt på koncerndirektionen.
Adm. direktør Jesper Krogh er således trådt tilbage med øjeblikkelig virkning.
Ebbe Funk er udnævnt til hans afløser. Samtidig ansættes Torben Bjerre-Madsen som koncerndirektør.
Fredag irettesatte fondsbørsen Crisplant for ikke at have præciseret sin nedjustering af selskabets årsresultat 1995/96 forud for offentliggørelsen.
- Crisplant har jo været i fokus i længere tid. Og meddelelsen mandag vil være med til at holde på investorernes interesse for aktien, siger dealeren.
Aktien er dog ikke handlet fra morgensstunden. Således ligger den fortsat i kurs 310.
Dealeren mener ikke ellers, at der er aktier, der skinner i øjnene fra dagens start.
Jyske Bank har dog også meddelt, at Jens Larsen har købt Jyske Banks bestemmende aktiepost i møbelkoncernen Friis Møbler.
Fra regnskabsfronten er der annonceret et resultat for BTL&apos;s 3. kvartal.
På den anden side af kloden sluttede Nikkei-indekset svækket med 0,64 pct. i 20.796,37.
(c) Reuters Limited 1996.
