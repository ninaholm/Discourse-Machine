LIDT HØJERE 1996-RESULTAT I MIDDELFART SPAREKASSE.

KØBENHAVN, 4 februar (Reuter) - Middelfart Sparekasse kom ud af regnskabsåret 1996 med et lidt højere resultat end året før. Det skete efter en stigning på 11 pct. i netto rente-og gebyrindtægterne og et svagt fald i indtægten fra kursreguleringer fra værdipapirer, fremgår det af sparekassens årsregnskab.
Det ordinære resultat før skat og ekstraordinære poster steg ca. fem pct. til 29,1 mio. kr. fra 27,6 mio. kr. Netto rente og gebyrindtægterne steg til 83,6 mio. kr., mens kursreguleringerne faldt til 8,6 mio. kr. fra 9,0 mio. kr. året før.
- Årsregnskabet 1996 for Middelfart Sparekasse bekræfter de seneste års flotte resultatet, idet også 1996 har givet en solid fremgang i den ordinære drift, hvilket ikke mindst skyldes en fortsat flot kundetilgang, siger adm. direktør Hans Erik Brønserud i en kommentar til regnskabet.
Bankens udlån er steget godt 11 pct. til 824,4 mio. kr., mens indlån er steget knap 14 pct. til 932,5 mio. kr.
Middelfart Sparekasse forventer, at faldet i rentemarginalen vil fortsætte i 1997.
- De seneste to års flotte regnskabsresultater har styrket sparekassens mulighed for fortsat at være offensiv i vort markedsområde, og det vil vi naturligvis udnytte til fortsat kundetilgang. Lykkes det, forventer vi også et godt resultat i 1997, hedder det i regnskabet. (/olm).
(c) Reuters Limited 1997.
