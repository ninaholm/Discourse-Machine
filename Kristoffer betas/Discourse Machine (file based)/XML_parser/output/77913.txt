INGEN TEGN PÅ STIGENDE INFLATION - INDOSUEZ.

KØBENHAVN, 28 november (Reuter) - I de netop offentliggjorte forbruger-og nettopriser for oktober er der ingen tegn på stigende inflationspres. Det vurderer økonom Kai Lindberg fra Banque Indosuez i København.
- Der er intet i tallene, der for os tyder på, at et efterspørgsels-eller omkostningspres er på vej i priserne, skriver han i en kommentar til Danmarks Statistiks offentliggørelse af inflationen i oktober.
Forbrugerpriserne steg 2,4 pct. i oktober på årsbasis og 0,1 pct. fra september. Nettopriserne steg 2,2 pct. på årsbasis og 0,2 pct. fra september.
- Med en månedsstigning på 0,1 pct, der tilmed primært er trukket af stigende energipriser, er der intet, der tyder på, at den basale inflation er tiltagende, skriver Indozues-økonomen.
Ifølge Kai Lindberg er den væsentligste årsag til den svagt tiltagende årsstigningstakt de faldende priser i 1995, der var en følge af den stærke kronekurs og det svigtende forbrug. (/pbt).
(c) Reuters Limited 1996.
