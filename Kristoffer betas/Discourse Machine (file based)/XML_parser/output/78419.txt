SAS VIL FASTHOLDE TRAFIK FRA NEDLAGTE RUTER - SAS.

KØBENHAVN, 18 december (Reuter) - SAS vil ikke give slip på transfertrafikken fra de nedlagte ruter. SAS vil således prøve at finde partnere blandt de operatører, der flyver på de seks ruter, som SAS tirsdag besluttede at nedlægge. Det siger vicepræsident for SAS&apos; internationale ruter, Marie Ehrling, til Reuters Finans.
- Hvis der er selskaber, der er interesseret i at flyve på eksempelvis Newcastle-København, så er vi interesseret i et samarbejde, siger Marie Ehrling med henvisning til de passagerer, der på den måde bliver fastholdt i SAS&apos; trafiksystem.
SAS vil nedlægge seks ruter til destinationerne Newcastle, Lyon, Minsk, Borlänge, Osaka og Athen i et forsøg på at forbedre indtjeningen. Desuden justeres antallet af afgange på en række ruter.
Marie Ehrling afviser, at SAS i sine bestræbelser på at gøre SAS mere lønsom vil ty til samarbejdsaftaler med andre selskaber som aftalen mellem Sabena og Virgin Express. Virgin Express har her overtaget Sabenas ni daglige flyvninger mellem Bruxelles og London.
Der er endnu ikke lavet aftaler om trafikken på de nedlagte ruter, men Marie Ehrling ser tirsdagens meddelelse som første signal til de selskaber der opererer på de nedlagte ruter. Ruterne nedlægges i perioden januar til april, så det giver SAS tid, anfører SAS.
Gennemgangen af SAS&apos; flyprogram, der har resultateret i rutelukningerne, er en ekstraordinær revision ud over den sædvanlige løbende justering af trafikprogrammet, siger Marie Ehrling.
- Lukningerne er et resultat af en ekstra gennemgang, men det betyder ikke, at kriterierne for lønsomheden for vores ruter er blevet strammet. De er fortsat de samme, siger Marie Ehrling.
SAS vil ikke give et bud på, hvor meget indtjeningen i SAS vil blive forbedret at disse tiltag, der ud over lukningerne omfatter oprustning på andre ruter samt udleasing af overflødige fly.
- Tiltagene vil dog først få fuld resultateffekt i 1998, understreger Marie Ehrling.
SAS kom i de første tre kvartaler ud med et resultat før skat på 1.257 mio. SEK, svarende til et fald på 40 pct. i forhold til samme periode sidste år. (/slj).
(c) Reuters Limited 1996.
