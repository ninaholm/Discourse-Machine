THYSSEN-AFTALE INGEN EFFEKT FØR 97/98 - NORDTANK.

KØBENHAVN, 4 februar (Reuter) - Hos Nordtank Energy Group venter selskabets adm. direktør, Vagn Trend Poulsen, at det nye samarbejde med den tyske koncern Thyssen tidligst vil afspejle sig positivt i regnskabsåret for 1997/98.
- Vi forventer, at samarbejdet med Thyssen på sigt vil resultere i et øget salg. Det er et mere langsigtet samarbejde, så vi forventer ikke den helt store økonomiske effekt på kort sigt, siger Vagn Trend Poulsen til Reuters Finans.
Nordtank og Thyssen har mandag indgået en strategisk samarbejdsaftale om salg af vindmøller og udvikling af vindmølleparker.
Nordtank og Thyssen har tidligere arbejdet sammen, men Thyssen opsagde samarbejdet, da koncernen på daværende tidspunkt ikke var indstillet på at satse på vindkraft, oplyser Vagn Trend Poulsen.
- Nu har Thyssen besluttet sig til at arbejde mere aktivt indenfor området, og så ville vi gerne lave en samarbejdsaftale med dem. Vi har forhandlet med Thyssen i det sidste halve årstid, og er på nuværende tidspunkt nået til enighed omkring et fremtidigt samarbejde, fortsætter han.
Vagn Trend Poulsen tilføjer, at Thyssen primært er interesseret i at udvikle vindmølleprojekter, mens Nordtanks interesse i samarbejdet ligger i at levere vindmøllerne.
Nordtank forventer at komme ud af regnskabsåret 1996/97 med et resultat før ekstraordinære poster og skat på ca. 18 mio. kr. Det har selskabet tidligere oplyst. (/jnu).
(c) Reuters Limited 1997.
