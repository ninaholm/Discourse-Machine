BG BANKS KUNDER IKKE TILFREDSE NOK ENDNU - THUFASON.

KØBENHAVN, 9 januar (Reuter) - BG Bank har endnu ikke opfyldt sin målsætning med sit såkaldte kundeprojekt, der bl.a. skal forbedre kunderne tilfredshed med banken. Det fremgår det af en kommentar fra bankens adm. direktør Henrik Thufason i et tillæg til medarbejderbladet Indsigt.
- Kundeprojektets foreløbige resultater viser, at vi har formået at fastholde fokus på kunderne, salget og forretningen. Vi er på rette vej. Men målet er ikke nået endnu, skriver Henrik Thufason.
Han karakteriserer kundeprojektet som et af de vigtigste midler til at nå bankens mål i 1997.
- Kundeprojektet er hele bankens projekt. Det bliver et af de vigtigste midler til at nå vore mål i 1997, fordi det fokuserer på kundernes loyalitet - loyale kunder er lønsomme kunder, fastslår BG Banks topchef.
På privatkundeområdet er det meningen, at kundeprojektet skal bremse kundeafgangen i løbet af årets første tre måneder.
- Målet er i første omgang at skabe balance i kundeudviklingen, dvs. bremse kundeafgangen og vende den til kundetilgang inden udgangen af 1. kvartal 1997, hedder det i tillægget om kundeprojektet.
Der skal samtidig skaffes flere helkunder på erhvervsområdet, samtidig med at BG Banks position når det kommer til betalingsformidling fastholdes.
- Målet for BG Bank er at opnå en kundetilfredshed, som er højere end de to øvrige storbankers, hedder det.
Henrik Thufason bebuder, at der også i år skal tages et langt sejt træk for at få flere tilfredse kunder.(/uha).
(c) Reuters Limited 1997.
