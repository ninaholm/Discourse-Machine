CITIBANK HÆVER SKØN FOR DANSK VÆKST I 96 OG 97.

KØBENHAVN, 5 november (Reuter) - Den amerikanske investeringsbank, Citibank, har opjusteret sit skøn for Danmarks økonomiske vækst i både 1996 og 1997, fremgår det af The Economic Adviser, som Citibank udgiver.
Nu venter banken et vækst i bruttonationalproduktet (BNP) på 1,3 pct. i 1996 og 2,9 pct. i 1997. Det forrige skøn lød på 1,1 pct. i 1996 og 2,4 pct. i 1997.
Banken er forholdsvis positiv i sit syn på dansk økonomi, men nævner de danske forbehold fra Maastricht-aftalen som et problem.
- Selv om de fundamentale ting i dansk økonomi er gode, så betyder forbeholdet over for den Økonomiske og Monetære Union et rentespænd til Tyskland på mindst 75 basispoint, hedder det i vurderingen.
Økonomerne fra Citibank tilføjer, at flertallet i befolkningen må være af den opfattelse, at forbeholdene er den pris værd.
Afstanden mellem de 10-årige danske og tyske obligationer er tirsdag 90 basispoint.
Samtidig med at bankens økonomer har hævet skønnet for BNP, er forventningerne til inflationen i 1997 blevet sænket til 2,4 pct. fra 2,7 pct., mens inflationsskønnet for 1996 fastholdes på 2,2 pct.
Prognosen for arbejdsløsheden 1996 er blevet sat op til 8,3 pct. fra 7,7 pct., mens forventningerne til 1997 fastholdes på 7,5 pct.
Banken har ikke ændret på sine skøn for betalingsbalancen. Der ventes således fortsat et overskud på 7,5 mia. kr. i år og 10,0 mia. kr. næste år. (/olm).
(c) Reuters Limited 1996.
