INDUSTRI-TAL TYDER PÅ FORTSAT LAV INFLATION - INDO.

KØBENHAVN, 3 februar (Reuter) - Franske Banque Indosuez ser industriens konjunkturbarometer for første kvartal 1997 som endnu et bidrag til forventningerne om en fortsat stabil dansk prisudvikling, fremgår det i en kommentar fra bankens danske afdeling.
- Vi vurderer industriens konjunkturindikator som et yderligere bidrag til forventningerne om fortsat stabil inflation, samtidig med at der er udsigt til stigende aktivitet. Tallene underbygger forventningerne om et fortsat lavt og sandsynligves faldende renteniveau, skriver Banque Indosuez.
Den sammensatte konjunkturindikator, der sammenfatter industriens forventninger, steg korrigeret for sæsonmæssige udsving med seks pct.point i første kvartal 1997 til plus tre i forhold til kvartalet før. Det er første gang siden udgangen af tredje kvartal 1995, at indikatoren har antaget en positiv værdi.
- Industrien tør dog endnu ikke regne med stigende beskæftigelse, og der er således kun beskeden udsigt til væsentlige stigninger i beskæftigelsen på trods af, at indekset ligger væsentligt over niveauet fra første kvartal 1996, vurderer Indosuez.
Ifølge DS&apos;s beregninger venter tre pct. netto et fald i beskæftigelsen, mens 11 pct. netto venter en stigende produktion og 16 pct. en stigende ordreindgang.
- Der kan konstateres en stigende kapacitetsudnyttelse i industrien, hvilket følges af stigende investeringsplaner og en lille opgang i råvarelagrene. Samtidig fortsætter de uforholdsmæssige store lagre af færdigvarer med at falde. Vi tolker udviklingen på den måde, at industrien vælger at satse på stigende investeringer fremfor større beskæftigelse, skriver Indosuez.
Årsagen hertil er ifølge den franske banks økonomer formentlig det lave renteniveau, men også et behov for at forbedre priskonkurrencen. (/eep).
(c) Reuters Limited 1997.
