RADIOMETER HALVÅRSRESULTAT VENTES UÆNDRET.

KØBENHAVN, 9 december (Reuter) - Der er afdæmpede forventninger til medico-koncernen Radiometers økonomiske resultater i de første seks måneder af regnskabsåret 1996/97. Det ordinære resultat før skat forventes med 147,3 mio. kr. således kun lige at overstige overskuddet for samme periode sidste år på 144,5 mio. kr.
Forventningen er baseret på et gennemsnit af fem analytikeres estimater.
Flere aktieanalytikere, som Reuters Finans har talt med forud for offentliggørelsen af halvårsregnskabet på onsdag, regner med en såkaldt &quot;non-event&quot;.
Radiometer har ligget relativt stille i et ganske boomende dansk aktiemarked i 1996.
- Og det er fortjent efter nedjusteringen i helårsregnskabet. Der er begyndende uro i USA med skærpet pres på priserne, en ny generation af blodgasinstrumenter er i stigende grad påkrævet for at opretholde de relativt høje marginaler, mens det såkaldte tredie ben lader vente på sig, siger en aktieanalytiker.
Radiometer-aktien er faldet syv pct. i år og tilhører en af de ringest performende KFX-aktier i 1996.
På grund af markedets meget afdæmpede forventninger til selskabets helårsresultat tror flere analytikere, at regnskabet og kommentarer godt kan overraske positivt.
- Men det kræver overbevisende udtalelser om, at de begyndende indtjeningsproblemer på det vigtige amerikanske marked kun har været midlertidige eller en meddelelse om lancering af den forventede nye generation af blodgasinstrumenter, skønner en iagttager.
Pengekassen hos Radiometer bugner, og det er endnu ikke lykkedes for adm. direktør og hovedaktionær Johan Schrøder at finde det annoncerede såkaldte tredie ben.
Soliditeten stiger langsomt, hvilket skaber problemer med at fastholde forrentningen af egenkapitalen.
- Det er ikke nemt at finde en virksomhed med ca. en mia. kr. i omsætning og en høj indtjening på et svagt voksende marked, vurderer en aktieanalytiker, der ikke forventer nogen nyheder fra den front i forbindelse med halvårsregnskabs-meddelelsen.
Imens stiger forventningen om et stærkt forhøjet udbytte eller udstedelse af fondsaktier i takt med den øgede overkapitalisering.
Det kan imidlertid blive taget ilde op og blive set som et tegn på, at selskabet skal tappes for kapital, inden Johan Schrøder trækker sig tilbage om forventelige fire-fem år og formentlig sælger virksomheden.
Johan Schrøder kontrollerer Investeringsselskabet af 30.4.92, som igen ejer 33,35 pct. af aktierne i Radiometer og 68,7 pct. af stemmerne.
På Radiometers generalforsamling i midten af september sagde bestyrelsesformand Steen Rasborg på baggrund af de første fire måneder af regnskabsåret 1996/97, at forventningerne til helåret var uændrede.
Resultatprognosen lyder således på 1.775 mio. kr. i omsætning med et nettoresultat på 200 mio. kr.
I 1995/96 var omsætningen 1.683 mio. kr. med et overskud efter skat på 231 mio. kr.
(c) Reuters Limited 1996.
