Kansas gik frem i 1996 som følge af opkøb.

KØBENHAVN, 10 marts (Reuter) - Kansas Erhvervsbeklædning fik i 1996 en fremgang i det primære driftsresultat på 32 mio. kr. til 116 mio. kr.
Resultatfremgangen skyldes overvejende købet af aktiemajoriteten i finske Leijona Pro Yo i maj, og at svenske Fristad i 1996 er fuldt indregnet i regnskabet. I 1995 blev Fristad kun indregnet i fire måneder. Det fremgår af koncernens helårsrapport, der blev fremlagt mandag.
- Stigningen i det primære driftsresultat modsvarer årets omsætningsstigning og skyldes hovedsageligt indregning af Leijona og fuld indregning i 1996 af Fristad i resultatopgørelsen, skriver Kansas.
Leijona er indregnet for otte måneder.
Kansas omsatte sidste år for 918 mio. kr. mod 657 mio. kr. Af omsætningsstigningen kan 41 mio. kr. henføres til konsolideringen af Leijona, mens den resterende del primært skyldes Fristad.
- Hele koncernen har i 1996 haft en moderat stigning i aktiviteterne på hovedmarkederne, dog har afsætningen på det tyske marked ikke levet op til det forventede. Fremgangen i koncernens omsætning er således blevet mindre end forventet, skriver Kansas.
Bestyrelsen foreslår i regnskabet, at udbyttet hæves til 3,50 kr. per aktie fra 3,00 kr. året før.
Kansas havde ultimo 1996 en balance på godt 700 mio. kr. Heraf udgjorde egenkapitalen ca. 400 mio. kr.
- Eva Elgaard Pedersen (+45) 33 96 96 57.
(c) Reuters Limited 1997.
