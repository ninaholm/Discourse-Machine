SUPERFOS OVERGIK EGNE VÆKSTMÅL I 96 - ANALYTIKERE.

KØBENHAVN, 25 februar (Reuter) - Når Superfos offentliggør sit regnskab for 1996 ventes koncernen at kunne fremvise en fremgang i det ordinære resultat før skat på knap 22 pct. til 327 mio. kr. Dermed ventes koncernen at kunne overgå sine egne forventninger om en vækst i det ordinære resultat før skat på 20 pct.
Det viser en rundspørge blandt fem Superfos-analytikere, som Reuter Finans har foretaget, inden offentliggørelsen af årsregnskabet på torsdag.
Analytikerne forventer i gennemsnit, at resultatet af den primære drift vil stige med 20 pct. til 266 mio. kr.
Omsætningen i Superfos vil efter analytikernes skøn stige til 5.393 mio. kr. mod 4.861 mio. kr. i 1995.
På bundlinien ventes et resultat på 304 mio. kr., hvilket er 46 mio. kr. højere end i 1995.
- Vi venter et flot resultat i Superfos, som helt klart vil overgå koncernens egne forventninger om en vækst på 20 pct. i det ordinære resultat. På længere sigt venter vi også pæne vækstrater i koncernen. Men hvor store de bliver afhænger lidt af, om det lykkes at købe Phønix, eller om Phønix bliver solgt til norske Rieber, siger en analytiker.
Superfos-koncernens indtjening vil dog blive negativt påvirket lige meget, om det lykkes for Superfos at overtage den sydjyske asfaltkoncern eller ej, vurderer analytikerne.
- Superfos&apos; målsætning om en vækst i det ordinære resultat på 15-20 pct. vil ikke kunne opretholdes i de næste to til tre år, hvis det lykkes at købe Phønix. På lidt længere sigt vil de pæne vækstmål nok igen kunne blive opfyldt, vurderer en analytiker.
Modsat vurderes et salg af Phønix til Rieber at kunne presse indtjeningsmarginen på Superfos danske asfaltaktiviteter, hvilket kan trække ned i vækstraten.
Usikkerheden omkring købet af Phønix spiller også ind på analytikernes købsanbefalinger. To af analytikerne anbefaler køb, mens de tre sidste anbefaler hold på aktien, indtil der er kommet en afgørelse i kampen om Phønix. Hvis det til gengæld lykkes for Superfos at overtage Phønix, vil to af de tre hold-anbealingerne blive ændret til køb.
(c) Reuters Limited 1997.
