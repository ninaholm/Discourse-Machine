Sydbank ændrer anbefaling på flere aktier.

KØBENHAVN, 14 marts (Reuter) - Aktieanalytikerne i Sydbank har i marts-udgaven af publikationen Fondsudsigten ændret anbefaling på flere aktier.
Der er tale om en opjustering af anbefalingen på Københavns Lufthavne, mens Scanbox, Albani, Calkas og DFDS alle bliver nedjusteret.
Anbefalingen på Københavns Lufthavne er blevet opjusteret til &quot;reducer&quot; fra &quot;sælg&quot;, efter fremlæggelsen af selskabets regnskab den 6. marts.
Aktien ligger fredag formiddag uændret i kurs 690.
Det fynske bryggeri Albani har fået ændret sin anbefaling til &quot;reducer&quot; fra &quot;akkumuler&quot;.
Analytikerne vurderer, at aktien på det seneste er steget til et niveau, som er i lidt overkanten, når man ser på den forventede begrænsede indtjeningsvækst i 1997 og 1998.
Albani er fredag ved 10-tiden endnu ikke handlet, og aktien lukkede torsdag i kurs 1.082.
DFDS&apos; anbefaling er ændret til &quot;reducer&quot; fra &quot;akkumuler&quot; efter rederiets 1996-regnskab.
- Trods det pæne regnskab har Sydbank nedjusteret anbefalingen på DFDS fra akkumuler til reducer. Selskabet vil efter vores opfattelse få svært ved, at øge indtjeningen i de kommende år på grund af øgede afskrivninger og finansieringsudgifter oven på betydelige skibsinvesteringer, skriver analytikerne.
Aktien er fredag formiddag ikke handlet og sluttede torsdag i kurs 5.200.
Calkas er efter meddelelsen om et forventet salg af datterselskabet Dansk SystemMørtel blevet nedjusteret til &quot;reducer&quot; fra &quot;køb&quot;.
Calkas er ikke handlet fredag morgen, og aktien lukkede torsdag i kurs 515.
Scanbox er blevet nedjusteret til &quot;sælg&quot; fra &quot;reducer&quot; uden at analytikerne giver en nærmere forklaring til nedjusteringen i Fondsudsigten.
Aktien er ikke omsat fredag og lukkede torsdag i kurs 293.
- Jørn Nurkka (+45) 33 96 96 55.
(c) Reuters Limited 1997.
