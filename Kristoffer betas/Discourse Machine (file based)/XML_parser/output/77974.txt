NØGLETAL KAN GIVE VOLATILT FRA-MARKED - UNIBANK.

KØBENHAVN, 2 december (Reuter) - En stribe vigtige udenlandske nøgletal kommer til at bestemme udviklingen for det danske pengemarked i denne uge, og markedet for Fremtidige RenteAftaler (FRA) kan få en volatil uge. Det vurderer Unibank Markets i sin ugentlige analyse over det pengemarked.
- På det øvrige pengemarked ventes ingen markante bevægelser i den kommende uge. Vi venter, at bunden for tre månedersrenten ligger omkring 3,63 pct., og at årsrenten ikke går under 3,90 pct., skriver Unibank Markets.
Bankens analytikere ser desuden dag-til-dag renterne falde fra et niveau mandag omkring 3,55 pct. til 3,35 pct. torsdag. Det skyldes, at der mandag udbetales bloktilskud m.m. på ca. 17 mia. kr., mens Nationalbanken samme dag sælger indskudsbeviser. De resterende dage er der mindre udbetalinger på 0,5 mia. kr.
- Inklusiv valør på skatkammerbevisauktionen mandag øges sektorens likviditet med 15 mia. kr., skriver Unibank Markets. (/slj).
(c) Reuters Limited 1996.
