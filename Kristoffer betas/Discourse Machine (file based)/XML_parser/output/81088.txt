Fjernelse af svensk monopol øger salg - Bryggerier.

KØBENHAVN, 5 marts (Reuter) - Udsigten til, at det svenske Systembolaget mister sit monopol på salg af øl, vin og spritus imødeses med stor tilfredshed i Bryggeriforeningen i Danmark. Foreningens direkør, Niels Hald, venter en øget afsætning i Sverige, men også til andre nordiske lande, hvor monopolerne også står for fald.
- Generelt vil en ophævelse betyde, at det bliver lettere at markedsføre produkterne, samt, at man får et mere naturligt salg i Sverige, hvis produkterne kommer til at indgå i de almindelige butikker, siger Niels Hald til Reuters Finans onsdag.
Muligheden for, at Systembolaget kan miste sit monopol i Sverige er opstået efter, at EU-domstolens generaladvokat har anbefalet domstolen, at betragte monopolet som en handelshindring.
Umiddelbart venter Bryggeriforeningen dog ikke noget boom i eksporten til Sverige.
- Det eneste man kan konstatere er, at i Sverige har man et relativt lavt ølforbrug i forhold til det øvrige Europa - unaturligt lavt. Men det kan ikke udelukkes, at salget kan øges, fortsætter han.
Niels Hald tilføjer, at både Finland og Norge har monopol-selskaber, som står for salget af øl, vin og spiritus, og at disse monopoler også vil forsvinde, hvis det svenske monopol bliver opløst.
- Godt nok er Norge ikke med i EU, men de er en del af Det Indre Marked i kraft af EØS-aftalen, så de vil nok følge EU-domstolens afgørelse. Samtidig kører der en tilsvarende sag i Norge, som kan åbne op for det norske marked, siger Niels Hald.
- Jørn Nurkka (+45) 33 96 96 55.
(c) Reuters Limited 1997.
