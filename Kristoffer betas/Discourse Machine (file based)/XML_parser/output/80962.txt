Paribas ser BNP-vækst på over 3 pct i 97 og 98.

KØBENHAVN, 3 marts (Reuter) - Den franske investeringsbank Paribas forventer, at den danske BNP-vækst i år vil stige til 3,3 pct. og til næste år med yderligere et halvt pct.point til 3,8 pct.
- Væksten trækkes hovedsageligt af det private forbrug og investeringerne. Selvom eksporten får hjælp af en bedre økonomi i Europa, vil nettoeksporten ikke være med til at bidrage til væksten, da der vil være en stærk vækst i importen, vurderer bankens økonomer i London.
Derudover forventer banken kun en moderat vækst i det offentliges forbrug på ca. to pct. i begge år.
I både 1997 og 1998 skønner Paribas Capital Markets, at ledigheden vil ligge på 7,6 pct. Inflationen ventes at stige til 2,8 pct. i år og til 3,0 pct. i 1998. Banken hæfter sig ved, at forbrugerpriserne i januar steg med 2,7 pct. på årsbasis.
- Overordnet gav forbrugerpristallene for januar et yderligere bevis for, at der er et opadgående pres på inflationen, som er drevet af høje lønstigninger og stigende importpriser som følge af svækkelsen af den effektive kronekurs gennem det seneste halve år, skriver Paribas.
Bankens økonomer forventer, at betalingsbalancen i år vil vise et overskud på 10,2 mia. kr. faldende til otte mia. kr. i 1998.
- Eva Elgaard Pedersen (+45) 33 96 96 57.
(c) Reuters Limited 1997.
