AKTIER VENTES EN SPIDS NED ONSDAG.

KØBENHAVN, 23 oktober (Reuter) - Det danske aktiemarked ventes onsdag at fortsætte en anelse ned, efter at markedet tirsdag var udsat for lidt gevinsthjemtagning.
- Vi forventer, at markedet vil falde en lille halv pct. i dag. Umiddelbart er der ikke de store selskabsnyheder, men vi venter fortsat stor interesse for Tele Danmark, siger en aktiehandler onsdag morgen.
KFX-indekset sluttede tirsdag med et minus på 0,38 point på trods af, at Tele Danmark under en omsætning næsten en halv mio. aktier steg fire kr. til kurs 305.
Tele Danmark har i ugens første to dage været i centrum som følge af den hidtil største aktie-emission i det tyske tele-selskab Deutsche Telekom.
På futuresmarkedet lukkede november futuren på KFX-indekset med et lille minus på 0,05 point i 129,30.
SAS har ifølge Berlingske Tidende og Politiken benyttet uorginale reservedele i flere af sine fly. Den opdagelse har betyder, at leverandøren er blevet sortlistet. SAS-aktien lukkede tirsdag i København uændret i kurs 75.
SAS står ifølge en beregning fra en dansk bank til fortsat at være medlem af KFX-familien, når den nye sammensættes 1. november. Derimod ser EAC og Topdanmark ud til at må forlade indekset, for at blive erstattet af BG Bank og Chr. Hansen Holding.
Topdanmark kan dog glæde sig over, at Børsen onsdag skriver, at nogle analytikere forventer, at forsikringskoncernen det kommende år vil stige 10-15 pct. i kursværdi. Topdanmark-aktien faldt tirsdag efter en meget lille omsætning fem kr. til kurs 690.
BG Bank sluttede tirsdag efter en pæn omsætning i kurs 255 - fem kr. lavere end mandag. BG Bank, der er landets tredjestørste pengeinstitut, kan iøvrigt i dag læse i Børsen læse, at Svenske Handelsbanken har ambition om at blive blandt landets tre største banker.
Landets to største banker, Den Danske Bank og Unibank, sluttede tirsdag begge tre kr. lavere i hhv. kurs 432 og 280.
Iøvrigt har svenske Telia onsdag meddelt, at datterselskabet Stofa vil ind på det danske marked for telefoni og tilbyde samtaler gennem bredbåndsnettet.
Stofa har hidtil primært brugt bredbåndsnettet til etablering og drift af kabel-TV. Men den store kapacitet kan også benyttes til transmission af data, Internet og telefoni.
I USA sluttede Dow Jones Industrial-indekset tirsdag ca. 29 point lavere i 6.062. Det var specielt high-tech-aktier, der trak det amerikanske marked ned. Derimod klarede medico-aktierne sig pænt efter gode regnskaber for tredje kvartal. Eli Lilly sluttede med et plus på 1/2 i 69-1/4. I Japan sluttede NIKKEI-indekset knap 42 point lavere i 21.082.
(/eep).
(c) Reuters Limited 1996.
