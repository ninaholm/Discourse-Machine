SVENSKE BANKANSATTE FORETRÆKKER NORDISK STORBANK.

KØBENHAVN, 13 februar (Reuter) - Svenske banker stirrer sig blinde på nationale fusioner. En nordisk storbankalliance vil have bedre forudsætninger for at være konkurrencedygtigt internationalt, mener Rolf Blom, der er formand for de bankansattes fagforening i Sverige.
- Hvis vi tror, at en svensk bankfusion på sigt styrker den svenske konkurrenceevne, kan vi selvfølgelig ikke være imod. Men det korte perspektiv må ikke skæmme udsigten for det lange perspektiv, siger Rolf Blom til den svenske avis Dagens Industri.
Han sidder i bestyrelsen for S-E-Banken, og betegner kreativiteten som dårlig, når den fremtidige banksystem i Sverige diskuteres.
- Fusioner er ikke den eneste måde at skabe slagkraftige enheder. Man må bruge sin fantasi og ikke mindst føre diskussioner med kollegaer i udlandet. Jeg kan forestille mig, at man i visse henseender skaber alliancer. Det kan blive en nordisk storbank, eller en svensk bank sammen med for eksempel en tysk eller hollandsk bank, siger Rolf Blom.
Diskussionen om fusioner mellem banker i Sverige og de øvrige nordiske lande har bølget frem og tilbage gennem det sidste halve år. Diskussionen fik ny næring i sidste uge, da forhandlingerne om en fusion mellem Nordbanken og S-E-Banken brød sammen.
Det fik medier og aktiemarkeder til at spekulere i en fusion mellem en svensk bank og danske Unibank.
- Ole Mikkelsen (+45) 33 96 96 54.
(c) Reuters Limited 1997.
