Valuta - DKK-styrkelse afhænger af USD og FRF.

KØBENHAVN, 27 september (Reuter) - Den danske valuta
er efter et plus fredag eftermiddag rykket lige ned under
kurs 3,84 mod D-marken.
Kronen vil dog ikke blive styrket isoleret fra dette
niveau, mener en dansk valutahandler.
- Der skal et gennembrud til i opadgående retning i
US-dollar, eller også skal franske franc styrkes mod
D-marken, før kronen forbedres, lyder hans vurdering.
Kronen har ved to tidligere lejligheder forsøgt at
komme gennem kurs 3,8390 per D-mark, men der er stor
købsinteresse i D-marken på dette niveau, oplyser han.
Fredagens valutamarked har fokuseret på CHF, USD og
yen, og selv om CHF ligger nogenlunde på torsdagens niveau
mod D-marken, er der stadig fokus på valutaen, oplyser
valutahandleren.
- Schweizerfrancen kan godt svækkes yderligere efter
torsdagens diskontonedsættelse, og den schweiziske
centralbank har også vist interesse for en svagere valuta,
siger han.
US-dollar bevægede sig næsten ikke efter BNP-tallene
fredag eftermiddag.
Den endelige BNP-vækst for 2. kvartal blev nedjusteret
til 4,7 pct. fra 4,8 pct., men en nedjustering til 4,6
pct. var ventet.
Japanske yen har været lidt i defensiven mod USD i
dag, og ifølge valutahandlere tester den amerikanske
valuta 110,80 yen i opadgående retning.
DEM/DKK  USD/DKK FRF/DKK USD/JPY USD/DEM
Fredag    15.09  3,8395   5,8465  1,1350  110,75  1,5225
Fredag    11.16  3,8415   5,8500  1,1360  110,65  1,5230
(/klp).
(c) Reuters Limited 1996.
