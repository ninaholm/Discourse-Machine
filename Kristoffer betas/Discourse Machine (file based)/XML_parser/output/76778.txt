REGERING KAN IKKE FORHINDRE SALG AF NESA - AUKEN.

KØBENHAVN, 9 oktober (Reuter) - Regeringen har ingen muligheder for at forhindre, at storaktionærer sælger ud af deres aktiebeholdning i el-selskabet NESA. Det oplyste miljø-og energiminister Svend Auken onsdag forud for et samråd på Christiansborg.
- De har selvfølgelig lov til at sælge deres aktier, men det jeg kan gøre er, at beskytte forbrugerne, sagde Svend Auken.
Ministeren var kaldt i samråd i Folketingets energiudvalg for at svare på spørgsmålet om, hvordan han vil forhindre et salg af aktier i NESA til private investorer, herunder udenlandske el-selskaber.
- Det vil være ren og skær tyveri fra forbrugerne, hvis det sker, sagde Svend Auken.
Gentofte Kommune, der har aktiemajoriteten i NESA, er i øjeblikket ved at få vurderet værdien af deres aktiepost med henblik på et eventuelt salg.
- Jeg håber, at alle der forsøger at spekulere i danske el-selskaber, kommer til at tabe på det. Det bliver ikke muligt at &quot;stjæle&quot; fra de danske forbrugere, så længe jeg er i stand til at rokke med ørerne, sagde Svend Auken, inden han gik i samråd.
Gentofte Kommune sidder på 56,7 pct. at aktierne i NESA. Derudover har Københavns Amt 22,0 pct, mens Roskilde og Frederiksborg amter tilsammen har 2,7 pct. af NESA.
Svenske Vattenfall købte i starten af september 10,5 pct. af aktierne i NESA bl.a. fra Kommunernes Pensionsforsikring. (/olm).
(c) Reuters Limited 1996.
