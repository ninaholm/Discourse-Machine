SAMSON TANGES 96/97-RES KAN NÅ 95/96-RES - ADM DIR.

KØBENHAVN, 12 december (Reuter) - Maskinfabrikken Samson Tange frasalg af sit fuldfoderblanderprogram kan bringe resultatet før skat i hele 1996/97 op på niveauet fra 1995/96. Det siger selskabets adm. direktør Steffen Nørgård til Reuters Finans torsdag.
- Det kan godt være vi kommer op på et resultat, der svarer til de 3,2 mio. kr., det blev til sidste år, siger Steffen Nørgård.
Hidtil har selskabet forventet et 1996/97-resultat på et lavere niveau end resultatet før skat i 1995/96.
Samson Tange oplyste onsdag, at selskabets fuldfoderblanderprogram per 1. januar 1997 overdrages til JF-Fabriken Sønderborg. Om frasalgets økonomiske konsekvenser for Maskinfabrikken Samson Tange hed det imidlertid kun, at frasalget forventes at bidrage positivt til årsresultatet.
Den ekstraordinære indtægt fra salget af fuldfodogrammet bringer således bundlinjeresultatet op i niveauet omkring 3,2 mio. kr. Men Steffen Nørgård pointerer, at driftsresultatet i indeværende regnskabsår fortsat ventes at være på et lavere niveau end i 1995/96.
Han oplyser samtidig, at parterne har aftalt ikke at offentliggøre prisen på programmet.
Samson Tange havde i 1995/96 et primært resultat på 11,4 mio. kr. (/pbt).
(c) Reuters Limited 1996.
