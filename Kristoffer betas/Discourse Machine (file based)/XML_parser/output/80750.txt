BILIMPORTØRER STØTTER DELVIST BILAFGIFTS-FORSLAG.

KØBENHAVN, 26 februar (Reuter) - De Danske Bilimportører kan støtte regeringens forslag til omlægning af bilafgigterne, men på visse betingelser. Det fremgår af en pressemeddelelse fra importørerne onsdag.
- De Danske Bilimportører kan på grundlag af en række beregninger, som organisationen har foretaget, fortsat støtte intentionerne i forslaget, skriver importørerne.
Organisationen fastholder dog, at det beregnede merprovenu af den nye ejerafgift på godt 40 mio. kr. årligt, anvendes til nedsættelse af registreringsafgiften.
- Herudover er det ikke acceptabelt, at omlægningen af fradragene for airbag bevirker, at biler med fire airbags stiger ca. 14.000 kr., og at små benzinøkonomiske biler med en airbag eller ingen airbag stiger med 6.000 kr. eller mere, skriver importørernes adm. direktør Bent Mikkelsen.
- Eva Elgaard Pedersen (+45) 33 96 96 57.
(c) Reuters Limited 1997.
