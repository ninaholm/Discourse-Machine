FLS FÅR ORDRE PÅ 70 MIO KR I GUATEMALA - FLS.

KØBENHAVN, 7 januar (Reuter) - I sammenhæng med en ordre afgivet tidligere i 1996 har Cementos Progreso S.A. i Guatemala placeret en ny ordre hos FLS på levering af maskiner og udstyr til en værdi af ca. 70 mio. kr. Det fremgår tirsdag af koncernens interne blad Orientering.
Ordren, der er vundet i konkurrence med tyske og franske leverandører, er den tredie produktlinie, som FLS leverer til Cementos Progreso. Leverancen sker inden for 12-14 måneder og vil da fordoble San Miguel-fabrikkens kapacitet.
Ifølge afdelingsleder Jose Mora-Jensen er der tale om en strategisk vigtig ordre både isoleret set og i sammenhæng med den forrige ordre til en værdi af 30 mio. kr.
- Der er dels tale om en ordre, der udelukkende består af FLS-producerede hovedmaskiner, og som indbefatter det sidste nye indenfor ovne og cementformaling. Dels er Cementos Progreso en vigtig reference på det voksende syd-og mellemamerikanske marked, siger Jose Mora-Jensen til Orientering. (/jnu).
(c) Reuters Limited 1997.
