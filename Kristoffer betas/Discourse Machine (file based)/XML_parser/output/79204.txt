FORBRUGER-OG NETTOPRISER SES UÆNDREDE I DECEMBER.

KØBENHAVN, 20 januar (Reuter) - I december vil både forbrugerpriserne og nettopriserne være uændrede i forhold til november, skønner ni pengeinstitutøkonomer over for Reuters Finans.
Danmarks Statistik offentliggør sin opgørelse over udviklingen i forbruger-og nettopriserne tirsdag den 21. januar kl. 9.30.
Forbrugerpriserne vil i december være steget med 2,4 pct. i forhold til december 1995, og i samme periode vil nettopriserne være steget 2,3 pct. De to prisindeks forventes uændrede på hhv. 201,6 og 305,8 i december.
Økonomernes forventninger spænder fra et lille fald til en lille stigning i december-opgørelsen over de to prisindeks.
- Nye mindre prisstigninger på energi vil blive opvejet af det traditionelle prisfald i december forud for det egentlige januar udsalg. Oliepriserne omregnet til danske kroner steg med 3-4 pct. fra november til december, vurderer økonomerne i Codan Bank.
I januar bliver udviklingen i priserne interessante at følge pga. udsalget og udsigterne til stigende energipriser, mener flere af økonomerne i panelet.
- Priserne på energi vil stige i januar. Årsagen er både øget efterspørgsel efter energi grundet den kolde vinter, samt den stigende dollar-kurs, siger en af økonomerne. (/klp).
(c) Reuters Limited 1997.
