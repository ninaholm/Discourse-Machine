TELE DK MOBIL VIL DELE MASTER MED KONKURRENTER.

KØBENHAVN, 17 september (Reuter) - Tele Danmark Mobil er indstillet på at dele master med Danmarks øvrige mobiloperatører for at undgå, at der sættes for mange master op, skriver selskabet i en pressemeddelelse.
- Vi er meget indstillet på at samarbejde med Sonofon og andre om fælles udnyttelse af master, hvis det giver vores kunder god dækning. Loven vil forhåbentlig samtidig skabe nogle klarere retningslinjer på maste og miljø området, både for mobiloperatørerne og de lokale myndigheder, skriver planlægningschef Susanne Andersen i en pressemeddelelse.
Planlægningschefen påpeger, at der ikke vil være en særlig god ide, hvis de lokale myndigheder anviser en masteplads i den ene ende af kommunen, hvis behovet ligger i den anden.
Tele Danmark Mobil og Sonofon deler allerede i dag i et vist omfang sendemaster.
Årsagen til at det er nødvendigt med fælles master er frygten for at en skov af master vil skyde op, når andre end Sonofon og Tele Danmark Mobil kan være mobiloperatører herhjemme. Tele Danmark Mobil mener, at den frygt er overdrevet.
- Sammenlagt er der kun omkring 300 egentlige mobilmaster på de to GSM-net. Det skal holdes op imod de adskillige tusinde master, som bruges af blandt andre DSB, Falck, politiet, antenneforeninger og private radionet. Loven må formodes også at stille krav om fælles udnyttelse af disse master, mener Tele Danmark Mobil.
Fremover vil udbygningen af mobilnetten primært ske i byerne, hvor der som regel ikke er behov for ny master, vurderer mobiloperatøren. Susanne Andersen oplyser videre, at Sonofon og Tele Danmark Mobil kun vil opføre yderligere 20 master i frit land inden for de næste to år. (/uha).
(c) Reuters Limited 1996.
