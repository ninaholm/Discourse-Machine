Schades-opkøb bag DV Industris fremgang i 1996.

KØBENHAVN, 5 marts (Reuter) - Fremgangen i 1996-regnskabet fra udviklingsselskabet DV Industri kan primært tilskrives købet af Schades, oplyser selskabets adm. direktør Kristian Kolding til Reuters Finans onsdag.
- Af væksten (i omsætningen, red.) på 294 mio. kr. hidrører de 202 mio. kr. fra Schades, og de resterende 92 mio. kr. stammer fra organisk vækst, siger Kristian Kolding.
Omsætningen i koncernen blev på 985 mio. kr. mod 691 mio. kr. året før.
Det ordinære resultat før skat blev på 92,1 mio. kr. i 1996 mod 70,3 mio. kr. året før.
- Den lagte strategi med fokus på videreudvikling af de etablerede forretningsområder blev fortsat i 1996. Ekspansion - organisk og gennem opkøb - og indsats for at forbedre lønsomheden i alle virksomheder har været fællesnævneren for året, skriver ledelsen i regnskabet.
Datterselskabet SDC DanDisc kunne dog ikke leve op til ledelsens forventninger, og ledelsen skriver i regnskabet, at den planlagte børsintroduktion ikke vil finde sted i 1997.
- Det er bevidst, at vi kun skriver, at den ikke finder sted i 1997, og jeg kan ikke sige noget nærmere om planerne for introduktionen, siger Kristian Kolding.
Han tilføjer, at der ikke på nuværende tidspunkt foreligger planer om notering af andre datterselskaber, men at muligheden eksisterer.
SDC DanDisc havde i 1996 en omsætning på 459 mio. kr., hvilket var lavere, end ledelsen havde budgetteret.
DV Industri har planer om, at udvide antallet af forretningsområder, men Kristian Kolding ønsker ikke at komme nærmere ind på, hvor eller hvornår et opkøb vil kunne finde sted.
- Vi gør, hvad vi kan for at finde noget fornuftigt, som kan supplere med et nyt område, men jeg kan ikke uddybe det nærmere. Det er jo ikke taget ud af den blå luft. Det kan godt være, at disse bestræbelser ikke ender med noget, der er tilfredsstillende, således at vi kommer ud af 1997 uden tilkøb, siger Kristian Kolding.
DV Industri venter i 1997 et noget større ordinært resultat end i 1996, hvor resultatet blev på 92,1 mio. kr.
- Der er positive forventninger til 1997. Koncernen budgetterer med et ordinært resultat, der er noget højere, end det i 1996 realiserede trods udsigten til væsentligt lavere finansielle indtægter, skriver ledelsen i regnskabet.
- Jørn Nurkka (+45) 33 96 96 55.
(c) Reuters Limited 1997.
