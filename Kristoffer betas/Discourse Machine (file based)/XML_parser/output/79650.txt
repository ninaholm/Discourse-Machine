Valuta - Afventende USD svækket før BNP-tal.

KØBENHAVN, 31 januar (Reuter) - US-dollar er gledet
lidt tilbage siden torsdag eftermiddag, og fredag
formiddag er kursen lavere mod både D-mark og japanske
yen.
- Valutamarkedet afventer nu offentliggørelsen af det
amerikanske BNP for 4. kvartal 1996, og før det tal kommer
ud bliver der ikke taget mange store positioner, vurderer
en valutahandler.
Opgørelsen over BNP fra USA for 4. kvartal kommer kl.
14.30, og markedet venter en stigning på 3,9 pct.
Forventningerne ligger mellem 3,5 pct. og 4,7 pct.
Fra et pressemøde i Moskva føjede Bundesbanks Ernst
Welteke endnu en udtalelse til ØMU-debatten fredag
formiddag.
- Bevægelsen mod en fælles valuta kan ikke stoppes nu,
men en forsinkelse vil skade den tyske økonomi, sagde
Welteke.
De finansielle markeder har allerede udpeget de lande
som vil kunne være med i møntunionen fra start via en
tilpasning af disse landes renteniveauer. Det gælder
Belgien, Holland, Luxembourg, Tyskland, Frankrig og
Østrig, vurderede Ernst Welteke.
DEM/DKK  USD/DKK  FRF/DKK USD/JPY USD/DEM
Fredag    11.40  3,8155   6,2345   1,1295  121,35  1,6340
Torsdag   15.10  3,8157   6,2650   1,1309  121,75  1,6418
(/klp).
(c) Reuters Limited 1997.
