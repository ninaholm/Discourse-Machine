EURO ANKER I NYT VALUTAARRANGEMENT - JELVED.

KØBENHAVN, 20 september (Reuter) - Den fælles europæiske valuta, euro&apos;en, bliver ankeret i valutaarrangementet mellem de lande, der deltager i den fælles mønt og de lande, der ikke kan eller vil være med fra den planlagte start den 1. januar 1999. Det forklarede økonomiminister Marianne Jelved fredag inden afrejsen til det uformelle Ecofin-møde i Dublin i weekenden.
- Vi skal drøfte en model, hvor euro&apos;en er anker for de valutaerne, der ikke med. Der bliver fastsat en centralkurs for de øvrige valutaer i forhold til euro, sagde Marianne Jelved.
Der fastsættes således ikke en centralkurs de øvrige valutaer imellem, som det i dag kendes fra EMS-systemet. I modsætning til EMS-systemet, der er kendt som et såkaldt gitter-system, betegnes den nye model i stedet som et hjulnav, hvortil egerne er fastgjort, forklarede økonomiministeren.
- Når der ikke kan laves et gittersystem er det fordi, at valutaarrangementet, der er tale om, er et frivilligt arrangement. For eksempel har England meddelt, at de ikke ønsker at deltage, sagde Jelved.
De konkrete udsvingsmuligheder for valutaerne rundt om deres centralkurs over for euro&apos;en er endnu ikke fastlagt. Men på det uformelle Ecofin-møde i foråret arbejdede man med udsvingsgrænser på plus/minus 15 pct. - altså som man kender det fra det udvidede EMS-bånd i dag, oplyste Jelved.
På den måde har de enkelte lande forsat mulighed for at lade deres valutaer svække så meget, at det reelt svarer til en devaluering, erkender økonomiministeren.
- Det er jo derfor Danmark argumenterer for, at der skal være mulighed for at indgå bilaterale aftaler inden for det brede bånd, sagde Jelved, der dog afviser at udsvingsgrænserne af den grund kunne ende i størrelsesordnen af det gamle EMS-bånd på plus/minus 2,25 pct.
Der er netop muligheden for at lande, der ikke deltager i den fælles mønt, kan indgå bilaterale med euro-landene, der er på dagsordenen på det uformelle Ecofin-møde i Dublin i weekenden. Politisk er der nemlig ikke enighed blandt EU-landene i den sag, forklarede hun.
- Politisk skal det drøftes, om det overhovedet bliver muligt at indgå bilaterale aftaler. Om der kommer en afklaring i Dublin, ved jeg ikke - indtil videre har der ikke været enighed om, at der skulle laves bilaterale aftaler, sagde Marianne Jelved.(/pbt).
(c) Reuters Limited 1996.
