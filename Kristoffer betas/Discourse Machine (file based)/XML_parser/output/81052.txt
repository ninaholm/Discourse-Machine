Import vil reducere 97-betalingsbalance - Jyske.

KØBENHAVN, 5 marts (Reuter) - Overskuddet på betalingsbalancens løbende poster vil i 1997 blive halveret i forhold til 1996. Det vurderer Jyske Bank onsdag i en kommentar til dagens tal fra Danmarks Statistik, der viste et betalingsbalanceoverskud for hele 1996 på 10,9 mia. kr.
- Det er umiddelbart nogen pæne tal, der viser, at betalingsbalancen har stabiliseret sig de sidste par år. Men i 1997 vil vi sandsynligvis se en mindre forværring. Det skyldes bl.a., at der er en mærkbar vækst i forbrugsvareimporten, siger økonom Søren Rump, Jyske Bank.
Denne tendens ventes at fortsætte i 1997, og derudover forventer Jyske Bank, at importen til erhverv vil begynde at vise en stigende tendens i 1997.
- Omvendt skal industrivareeksporten begynde at vise en stigende tendens. Den har i 1996 udvist en meget moderat vækst. I takt med tiltagende vækst i vores omkringliggende lande herunder primært Tyskland, kan man godt forvente, at industrivareeksporten i 1997 vil begynde at tikke opad, siger Søren Rump.
Umiddelbart synes industrien selv at være lidt usikker i sin forventning til konkurrencesituationen på eksportmarkederne. I de seneste tal for industriens forventninger, den sammensatte konjunkturindikator for første kvartal 1997, ventede netto to pct. en forringelse af konkurrencesituationen på eksportmarkedet i forhold til kvartalet før.
Men samtidig antog konjunkturindikatoren for første gang i ca. halvanden år en positiv værdi.
I 1996 steg eksporten med tre pct., mens importen voksede 1,9 pct.
Jyske Bank-økonomen pointerer iøvrigt, at der ved en tolkning af 96-tallene skal tages forbehold for, at der kan komme en yderligere revision af tallene. Danmarks Statistik har onsdag revideret overskuddet for perioden januar-november op med 1,6 mia. kr.
Indtil videre har DS opgjort underskuddet på betalingsbalancen i december 1996 til 2,3 mia. kr. Handelsbalancen viste et sæsonkorrigeret overskud på 3,2 mia. kr. På forhånd havde en række økonomer over for Reuters Finans spået et underskud på betalingsbalancen på 3,2 mia. kr. og et handelsoverskud på 2,0 mia. kr.
Danmark har haft overskud på betalingsbalancen siden 1990.
- Eva Elgaard Pedersen (+45) 33 96 96 57.
(c) Reuters Limited 1997.
