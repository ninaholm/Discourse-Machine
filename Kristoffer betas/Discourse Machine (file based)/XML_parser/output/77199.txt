BRDR DAHLS VÆKSTRATE HAR NÅET TOPPEN - ADM DIR.

KØBENHAVN, 30 oktober (Reuter) - Væksten i aktiviteten hos Dahl Internationals største datterselskab, Brdr. Dahl i Danmark har nået toppen, oplyser adm. direktør Bent Larsen fra BD Danmark (Brdr. Dahl).
- Indenfor vores kundegruppe er alle mere eller mindre i sving. Desuden er der stigende opmærksomhed på eventuelle reguleringer for at hindre en overophedning i byggesektoren. Det sætter tilmed nogle begrænsninger, siger Bent Larsen til Reuters Finans.
Han tilføjer, at salget i Brdr. Dahl derfor ikke vil fremvise samme stigningstakter fremover.
Dahl International, der er Nordens største VVS-grossist, aflagde i sidste uge regnskab for årets første tre kvartaler, og omsætningen steg 13 pct. i forhold til samme periode sidste år til 5.607 mio. SEK. Koncernens store aktivitetsfremgang skyldes primært opkøb i Finland og Sverige.
I Danmark var salget hæmmet af den kolde vinter i begyndelse af året, men omsætningen har efterfølgende rettet sig. Salget udgjorde i de første ni måneder 1.662 mio. kr. eller en stigning på 4,7 pct.
- Det er heller ikke sådan, at vi forventer direkte tilbagegang i salget. Udsigterne for 1997 på baggrund af diverse offentliggjorte analyser tyder på en fortsat positiv udvikling med acceptable en-cifrede vækstrater, siger Bent Larsen.
Han understreger, at en stabil udvikling i samfundsøkonomien, herunder især i bygge-og anlægssektoren er langt at foretrække, da store udsving i aktiviteten ikke harmonerer godt med en optimal styring af en grossistvirksomhed.
Den store aktivitet på det danske marked, der er meget tæt på kapacitetsgrænsen, gør det dog ikke muligt at hæve priserne, siger Bent Larsen.
- Det medfører ikke bedre avancer, da den stærke konkurrence gør det umuligt at hæve priserne uden at miste forretninger. Driftsmarginalen kan kun styrkes ved at holde igen på omkostningerne, siger Bent Larsen.
I Danmark konkurrerer Brdr. Dahl med Sanistål og A &amp; O Johansen. Sanistål tog i foråret skridtet over Storebælt og købte P. E. Ehrhardt i København.
- Saniståls entre på Sjælland har alt andet lige forstærket konkurrencen øst for Storebælt, siger Bent Larsen.
Bent Larsen anfører, at det i år er sværere end normalt at spå om salgsudviklingen i den resterende del af året.
- Det er ikke til at sige, om efterslæbet fra først på året er indhentet. Dertil kommer, at en ny hård vinter kan nå at stoppe en stor del af aktiviteten allerede i år. Desuden ligger julen dårligt i forhold til erhvervsmæssig aktivitet med mange fridage. Det vil sikkert også få effekt, siger Bent Larsen.
Brdr. Dahl er indenfor Dahl International det selskab, der kører med den højeste driftsmarginal. Således havde Brdr. Dahl et overskud i perioden januar til september på 110,1 mio. kr. efter afskrivninger. Det skal sættes i forhold til koncernens samlede overskud i perioden på 189 mio. SEK. efter finansnetto.
(1 kr. = 0,887 SEK - 30/10/96) (/slj).
(c) Reuters Limited 1996.
