BYGGERELATEREDE AKTIER HAR POTENTIALE - ANALYTIKER.

KØBENHAVN, 16 oktober (Reuter) - De danske aktieanalytikere ser generelt meget positivt på de byggerelaterede aktier og specielt på de aktier, som har en stor eksponering i det private boligbyggeri.
- Vi har slet ikke set toppen af byggeopsvinget endnu. Huspriserne fortsætter med at stige, og de er efterhånden ved at nærme sig et niveau, hvor det bedre kan betale sig at bygge nyt i stedet for at købe. Det sætter jo endnu mere skub i byggeaktiviteten, hvilket smitter positivt af på de byggerelaterede aktier, som vi venter vil klare sig markant bedre end aktierne generelt, siger en analytiker.
De byggerelaterede aktier omfatter både entreprenørerne, byggemateriale-producenterne og grossisterne.
Men det er ikke kun det private boligbyggeri, der oplever vækst for tiden.
- I øjeblikket ser vi nogle store vækstrater inden for det private boligbyggeri. Erhvervsbyggeriet er ligeledes på vej frem, dog ikke med de samme vækstrater. Mange af de byggerelaterede aktier har været meget undervurderet. Dels pga. af et dårligt andet halvår i 1995 og dels som følge af den lange hårde vinter, siger en anden analytiker.
Blandt de byggerelaterede aktier ser analytikerne det største kurspotentiale i bl.a. Dahl, A&amp;O Johansen og Danske Trælast.
Det er dog ikke kun aktieanalytikerne som er positive med hensyn til omfanget af nybyggeriet.
Byggeriets Arbejdsgivere (BYG) udsendte i september en konjunkturanalyse, hvoraf det fremgår, at den samlede nybygningsaktivitet inden for såvel bolig-som erhvervsområdet ventes at vokse i både 1996 og 1997 med hhv. 11 og fem pct.
Samtidig vurderer flere af analytikerne, at bygge-og anlægssektoren i Tyskland, England og Frankrig i løbet af 1997 vender tilbage til positive væksrater. De markeder har traditionelt været gode eksportmarkeder for de danske selskaber.
Til gengæld mener flere analytikere, at entreprenørselskaberne snart har toppet kursmæssigt ovenpå den seneste tids stigninger. Siden august er aktiekursen på Per Aarsleff steget med 28 pct. til 2.010, mens Højgaard Holding og Ove Arkil er steget hhv. 35 pct. til kurs 755 og 24 pct. til 545.
En øget konkurrence fra bl.a svenske NCC ventes at kunne presse indtjeningen inden for branchen, vurderer en analytiker.
Asfaltkrigen i Danmark, som finske Lemminkäinen startede for et par år siden, ventes at presse priserne på det danske marked yderligere ned. Siden finnerne kom ind på markedet er priserne faldet med 20-30 pct. Priskrigen påvirker primært indtjeningen i Phønix, Superfos Construction, Icopal og Højgaard Holding.
- Finnerne er kommet for at blive, og det må de andre lære at leve med. Før Lemminkäinen kom ind på markedet havde de andre aktører stort set delt markedet i mellem sig. Siden er de så blevet tvunget til at konkurrere på prisen, hvilket de i lang tid har haft det svært med. Hvis de skal klare sig i konkurrencen er de nødt til at tilpasse sig, siger en analytiker.
En af de asfaltproducenter, som analytikene mener har forstået at tilpasse sig, er Phønix.
- Jeg ser meget positivt på Phønix, fordi de har gjort det eneste rigtige, nemlig at strømline organisationen. De har bl.a frasolgt nogle sideaktiviteter og fyret medarbejdere, hvilket allerede i halvårsregnskabet afspejlede sig mere positivt, end jeg havde forventet, siger anden analytiker. (/jnu).
(c) Reuters Limited 1996.
