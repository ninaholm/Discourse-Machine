POSITIV STEMNING PÅ AKTIEMARKEDET FORTSÆTTER.

KØBENHAVN, 8 januar (Reuter) - Morgenmeldingen for det danske aktiemarked onsdag lyder på fortsat stigende aktiekurser men med mulighed for profittagning i enkelte papirer, vurderer en handler.
- De udenlandske markeder ligger godt, og der er stadigvæk mange penge der skal placeres i markedet, så mon ikke vi fortsætter lidt op fra morgenstunden. Markedet starter nok mellem 0,25 til 0,50 pct. højere, siger handleren.
KFX-indekset sluttede tirsdag 0,77 pct. højere i 138,72, mens januar futuren steg 0,50 pct. til 138,70.
I USA lukkede Dow Jones indekset 0,51 pct. højere i 6.600,66.
Handleren påpeger dog, at markedet måske vil være lidt afventende op til offentliggørelsen af de amerikanske arbejdsløshedstal på fredag.
- Efter de seneste store kursstigninger ligger der nok en profittagning i luften, men det bliver ikke det helt store kursfald, vi vil opleve, fortsætter han.
Blandt KFX-aktier vil det fortsat være bankerne og de to A.P. Møller aktier, som vil være i fokus i dag. Crisplant Industries steg tirsdag 10 kr. til kurs 280.
FIH meddelte i går, at selskabets udlån satte rekord i 1996 med en stigning på 30 pct. til 6,2 mia. kr. Selskabet blev belønnet med et plus på fire kr. til kurs 143.
- Aktien kan godt stige yderligere i dag efter den meddelelse, vurderer handleren.
EAC ventes ligledes at kunne komme i investorernes søgelys i dag efter meddelelsen om frasalget af de sidste skibsaktiviteter.
- Det var en positiv meddelelse fra EAC, og det virker som om, at de nu er ved at være på rette vej, siger han.
EAC sluttede tirsdag en enkelt kr. højere i 124.
KFX-aktier:  Kurs tirsdag    kl. 16.00 +/- Novo-Nordisk .........   548  +4 Den Danske Bank ........ 476  -5,5 Tele Danmark ........... 329  +2 Danisco ................ 359   0 D/S 1912 ........... 164000    +4000 D/S Svendborg ...... 235000    +5000 Sophus Berendsen ...... 754  -3 Unidanmark ............ 320  +1 Carlsberg ............. 398  -4 BG Bank ................ 283  +5.     KFX-aktier:  Kurs tirsdag    kl. 16.00 +/- FLS ................... 775      +21 Københavns Lufthavne ... 640      +15 Coloplast ............. 680  +5 ISS ................... 152  -2 Superfos ............... 750  -5 Jyske Bank ............. 448  -0,5 GN Store Nord .......... 600      +10 Chr. Hansen ........... 800      +15 Radiometer ............ 370  +5 SAS Danmark ............. 80  +1,50.
(/jnu).
(c) Reuters Limited 1997.
