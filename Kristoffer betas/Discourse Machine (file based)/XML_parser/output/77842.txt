KONVERTERING ØGER FINANSMULIGHEDER - DANISCO.

KØBENHAVN, 26 november (Reuter) - Indfrielse af Daniscos konvertible obligationer, der kan ombyttes til aktier, giver industrikoncernen bedre muligheder for at rejse kapital i fremtiden. Det siger koncerndirektør i Danisco, Søren Bjerre-Nielsen i en kommentar.
- Kommer Danisco i fremtiden til at stå overfor en meget stor akkvisitionsmulighed, betyder konvertering af obligationslånet imidlertid, at vores mulighed for at rejse lånekapital bliver større, fordi egenkapital og soliditet er forbedret, siger Søren Bjerre-Nielsen.
Daniscos bestyrelse har besluttet at indfri det 10-årige konvertible obligationslån på 1,15 mia. kr. i februar næste år som følge af store kursstigninger.
- Daniscos vækst er årsagen til, at vi kan indfri lånet allerede efter tre år. Siden Danisco gennemførte obligationslånet er aktiekursen steget markant, siger Søren Bjerre-Nielsen.
Det mest fordelagtige for investorerne, oplyser Danisco, er at bytte obligationerne til aktier. Resultatet vil givet vis betyde flere udenlandske aktionærer, og det ser Danisco som en fordel.
Udenlandske aktionærer gør nemlig aktiekursen mindre afhængig af det relativt lille danske aktiemarked, pointerer Danisco, og tilføjer at øget international opmærksomhed på aktien forbedrer Daniscos muligheder for at rejse ny kapital i fremtiden.
Søren Bjerre-Nielsen tilføjer, at balance og cash-flow i Danisco-koncernen i dag er så stærkt, at gruppen har den fornødne styrke til at finansiere egen vækst og således også tilkøb af virksomheder. (/slj).
(c) Reuters Limited 1996.
