BRANDTS KLÆDEFABRIK VENTER POSITIVT RES I 1997.

KØBENHAVN, 27 januar (Reuter) - Brandts Klædefabrik venter at komme ud af regnskabsåret 1997 med et positivt resultat, fremgår det af årsregnskabet for 1996, som selskabet offentliggjorde mandag.
- Selskabet forventer et positivt resultat i 1997 og vurderer ud fra de igangværende forhandlinger mulighederne i selskabets nye koncept som særdeles lovende, hedder det i årsregnskabet.
1996-resultatet blev et minus på 2,6 mio. kr. mod et plus på 7,0 mio. kr. i 1995, men ifølge regnskabet er selskabet ved at ændre sit egentlige eksistensformål.
Hidtil har selskabet haft som formål at investere i fast ejendom, men efter at Danish Venture har overtaget godt 80 pct. af aktiekapitalen i selskabet er formålet nu ændret til et mål om at placere ansvarlig kapital i virksomheder med væsentlige vækst-og indtjeningsmuligheder.
Selskabets hovedaktivitet var indtil den 20. november 1996 udlejning af ejendommen Næsseslottet, men ejendommen er nu solgt, og der har derfor ikke været aktivitet i selskabet siden.
Ejendommen blev solgt for 26 mio. kr., og det gav et tab på 1,9 mio. kr. (/olm).
(c) Reuters Limited 1997.
