REGERING MEDVIRKER TIL TYSK STØTTE - VÆRFTER.

KØBENHAVN, 18 oktober (Reuter) - Den danske regerings velvilje over for Svendborg Værft ved ikke at rejse krav om tilbagebetaling af 55 mio. kr., som virksomheden uretmæssigt har modtaget, kan bevirke, at der gives ny økonomisk støtte til tyske værfter. Det vurderer Skibsværftsforeningen.
- For dansk maritim industri kan denne handling blive den sidste pind til kisten, idet regeringen hermed har skabt grundlag for, at uretmæssigt udbetalte milliardbeløb til tyske værfter eftergives, skriver foreningen til Erhvervsudvalgtet.
De tyske forbundsmyndigheder har desuden anmodet EU om tilladelse til påny at støtte to værfter i det østlige Tyskland.
- En forkert beslutning vedrørende Svendborg Værft kan blive startskuddet til yderligere massiv konkurrenceforvridende statsstøtte i udlandet. Dansk maritim industri har ikke brug for særordninger men en sammenhængende politik, der resulterer i lige vilkår, skriver Skibsværftsforeningen i sit brev.
Foreningen understreger, at hvis ikke der sættes ind for at skabe sådanne vilkår nu, vil resultatet være helt unødvendige tab af produktion og beskæftigelse.
Dansk Folkeparti vil have erhvervsminister Mimi Jakobsen til i Folketinget at gøre rede for, hvilke initiativer hun vil igangsætte for at hindre ny tysk statsstøtte til værfterne i det tidligere Østtyskland.
Partiet mener desuden, at den danske regering kan blive nødt til at rejse en stribe sager ved EU-domstolen for at få de øvrige EU-lande til at fjerne statsstøtten til værftsindustrien. (/slj).
(c) Reuters Limited 1996.
