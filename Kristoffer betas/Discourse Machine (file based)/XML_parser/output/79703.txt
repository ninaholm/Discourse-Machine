ALLE FLYSELSKABER VIL ÆNDRE BRUG AF BUREAUER - SAS.

KØBENHAVN, 3 februar (Reuter) - SAS forventer, at andre flyselskaber også vil ændre deres brug af rejsebureauerne. Det kan bl.a. betyde, at de andre selskaber også vil sænke deres provision for salg af fly-billetter.
Det skriver senior vice president i SAS Marketing og Sales division, Erik Strand, i det nye nummer af koncernbladet Inside SAS.
- En del har allerede gjort det, og det er min opfattelse, at alle i princippet kommer til at gøre det på en eller anden måde i den nære fremtid. Der findes ingen, som kan drive virksomhed med den udvikling i distributionsomkostningerne, der har været tendensen i de seneste år, mener Erik Strand.
SAS har besluttet at sænke sine provisioner til rejsebureauerne fra otte til fem pct. for salg af indenrigsbilletter Skandinavien og fra ni til fem pct. på trafik mellem landende i Skandinavien. SAS&apos; tiltag har mødt kraftig modstand fra rejsebureauerne.
Erik Strand ser SAS&apos; ændringer i forhold til rejsebureauerne som begyndelsen til store forandringer inden for distributionsområdet, hvor bl.a. kunden vil opnå en større kontrol over købet af billetter, og hvor det bliver muligt at sælge billetter via Internettet.
- Alt dette kommer til at forandre distributionssiden i rejsebranchen de nærmeste år på en sådan måde, at man i virkeligheden kan tale om et paradigmeskifte, skriver Erik Strand. (/uha).
(c) Reuters Limited 1997.
