HVERKEN DDB ELLER NYKREDIT BYDER PÅ STADSHYPOTEK.

KØBENHAVN, 6 december (Reuter) - Danmarks to største finansielle institutioner, Den Danske Bank og Nykredit, har ikke afgivet bud på den svenske stats aktiepost i realkreditinstituttet Stadshypotek.
Det fremgår af udtalelser fra Nykredits informationschef, Henrik Hougaard, og bankdirektør Knud Sørensen fra Den Danske Bank.
- Det er ikke noget, vi byder på, og vi har ingen aktuelle planer om at gøre det, siger Henrik Hougaard til Reuters Finans.
Den svenske stat forsøger i øjeblikket af sælge sin aktiepost på ca. 34 pct. i Stadshypotek, og Sveriges finansminister, Erik Åsbrink, har udtalt, at han ikke har noget imod udenlandske købere til aktieposten.
- Det ligger ikke rigtigt for os, og det indgår ikke i vores strategi, siger Knud Sørensen. Han oplyser, at Den Danske Bank i stedet arbejder på at udvikle bankens filial i Stockholm.
Den Danske Bank er ifølge Knud Sørensen ikke interesseret i at indgå samarbejdsaftaler.
- Det er klart, at vi følger med i, hvad der foregår. Vi mener, at der mangler en bank i den alliance, som Skandia og Stadshypotek er ved at lave, siger Knud Sørensen, og understreger, at det ikke bliver Den Danske Bank.
Den svenske forsikringskoncern, Skandia, og Stadshypotek offentliggjorde planerne om en fusion i sidste uge, men den svenske finansminister har kritiseret planerne, fordi regeringen som største aktionær i Stadshypotek ikke har været draget ind i planerne.
Derfor har den svenske regering indsamlet bud på ejerandelen fra interesserede, men det er endnu ikke kommet frem, hvem der har afgivet bud på statens andel. (/olm).
(c) Reuters Limited 1996.
