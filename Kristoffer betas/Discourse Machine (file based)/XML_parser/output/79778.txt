KLM FIK I 3 KVT 96/97 ET UNDERSKUD PÅ 7 MIO NLG.

AMSTERDAM, 4 februar (Reuter) - Det hollandske luftfartselskab KLM fik i tredje kvartal 1996/97 et underskud efter skat på syv mio. NLG svarende til knap 24 mio. kroner mod et overskud i det tilsvarende kvartal 1995/96 på 102 mio. NLG (346 mio. kr.). Det fremgår af selskabets kvartalsmeddelelse tirsdag.
En stor del af faldet i resultatet skyldes et væsentligt fald i driftsresultatet, der er gået fra et overskud på 56 mio. NLG i tredje kvartal 95/96 til et underskud på 19 mio. NLG i tredje kvartal 96/97.
Analytikernes forventninger lød på forhånd på et nettoresultat på mellem minus 54 mio. NLG og et overskud på 12 mio. NLG.
- Jeg nedjusterede KLM tidligere på denne uge fra hold til sælg og fra market performer til underperformer. Regnskabet bekræfter denne beslutning. Når man ser på omkostningerne til personale, kan man se, at omkostningskontrol er virkelig nødvendig, siger Gert Jochems fra NIB Strating til Reuters i en kommentar til regnskabet.
Herhjemme annoncerede SAS i forbindelse med aflæggelsen af ni-måneders regnskab, at SAS har iværksat tiltag med henblik på at sænke omkostningerne og øge indtægterne.
SAS aflægger den 17. februar et foreløbigt regnskab for 1996. På forhånd forventer selskabet et resultat i fjerde kvartal på niveau med de sidste tre måneder af 1995, hvor det blev til et overskud på 487 mio. SEK. I årets første tre kvartaler er det blevet til et overskud på 1.257 mio. SEK.
KLM forventer for hele året et resultat efter skat men før omkostninger til omstruktureringer, der vil være ca. 150 mio. NLG lavere end det tilsvarende resultat for 1995/96. I forbindelse med regnskabet har KLM oplyst, at selskabet i fjerde kvartal ikke vil indregne resultatet af KLMs andel på 18,8 pct. i Northwest Airlines. (/Reuter/eep).
(c) Reuters Limited 1997.
