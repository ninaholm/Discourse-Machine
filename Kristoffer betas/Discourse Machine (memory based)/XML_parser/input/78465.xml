<?xml version="1.0" encoding="UTF-8"?>

<newsitem date="1996-12-20" id="root" itemid="78465" xml:lang="da">
<title></title>
<headline> AKTIER STIGER 8 PCT I 1997 - PROGNOSE. </headline>
<byline></byline>
<dateline></dateline>
<text>
<p> Af Kenneth Lund Pedersen KØBENHAVN, 20 december (Reuter) - Selv om det danske aktiemarked er steget næsten 24 pct. i 1996, kan der være gode grunde til at fastholde sine aktie-investeringer. </p>
<p> Vi kan nemlig forvente kursstigninger på yderligere otte pct. i KFX-aktierne frem til slutningen af 1997, vurderer et panel af 14 danske aktieeksperter fra banker og børsmæglerselskaber overfor Reuters Finans. </p>
<p> De fleste af panelets deltagere forventer en forholdsvis jævn stigning i aktierne gennem 1997. </p>
<p> Tre måneder inde i det nye år ventes både KFX-, og totalindekset således at være vokset en-to pct. til henholdsvis 132 og 470. </p>
<p> I begyndelsen af juli vil niveauet være steget fire-fem pct. til hhv. 136 og 485, og ved udgangen af 1997 vil KFX-indekset befinde sig i 142, mens Københavns Fondsbørs Totalindeks vil slutte 1997 på 498, viser gennemsnittet af eksperternes skøn. KFX sluttede torsdag i 130,97, mens totalindekset onsdag lå i 460,95. </p>
<p> En gunstig udvikling i den økonomiske vækst vil være en afgørende positiv faktor for det kommende års aktiemarked. Det vil generelt afspejle sig i forbedret indtjening, og vi kan vente pæne resultater i årsregnskaberne for 1996/97, lyder vurderingen. </p>
<p> - Både hjemmemarkeds,-og eksportorienterede selskaber vil klare sig godt i 1997, og det hænger sammen med en fortsat god konjunkturudvikling i Danmark, og en begyndende konjunkturfremgang på vores vigtigste eksportmarkeder, Tyskland og Sverige, siger aktieanalytiker Lars Almind fra Jyske Bank. </p>
<p> De positive vækstforventninger deles af Tage Benjaminsen, chef for aktieanalyse i Den Danske Bank, der siger, at en forventet høj vækst i privatforbruget i 1997 vil gavne de forbrugsrelaterede aktier, der også har haft pæn fremgang i 1996. </p>
<p> Han nævner bl.a. Wessel &amp; Vett, Carli Gry og Jamo som eksempler på attraktive forbrugsaktier i det forløbne år. </p>
<p> I det hele taget vil aktier i virksomheder, der er beskæftiget i industri, handel/service, og byggerelaterede brancher klare sig godt i det nye år, og især de små og mellemstore virksomheder i disse brancher kan få de største kursstigninger, siger flertallet af de adspurgte. </p>
<p> Der er derimod mere tvivl om shipping-sektoren, fordi nogle af analytikerne tror, at shipping-aktier vil klare sig dårligere end markedet, mens en lige så stor gruppe forudser en relativt bedre kursudvikling i shipping-aktier i 1997. </p>
<p> Den generelle forventning om, at der vil være stigende korte og lange danske renter i det kommende år, er forklaringen på, at aktiemarkedet ikke forventes at stige endnu mere, forklarer flere af aktiepanelets deltagere. </p>
<p> Forventningerne om et højere renteniveau smitter især negativt af på prognosen for de finansielle aktier. </p>
<p> - De finansielle aktier kan rammes af de forventede stigende renter, og det vil især gå ud over bankerne, der også har den tilspidsede konkurrencesituation at slås med, siger en aktiechef. </p>
<p> Forsikringsaktierne vil ikke klare sig helt så dårligt som bankerne, da de er knap så rentefølsomme, tilføjer han. </p>
<p> En enkelt af aktieeksperterne ser særdeles pessimistisk på aktiernes udvikling i starten af 1997. </p>
<p> - Det amerikanske aktiemarked er steget alt for hurtigt på kort tid, og et decideret crash, hvor kurserne svækkes over 30 pct., truer, mener Lau Svenssen fra børsmæglerselskabet Fibroco. </p>
<p> Den amerikanske centralbankchef Alan Greenspan advarede for et par uger siden mod overophedning på de finansielle markeder, og han antydede, at Centralbanken vil være indstillet på at sætte renterne op, hvis det skulle blive nødvendigt. </p>
<p> - Greenspan havde god grund til sin advarsel, og jeg tror, at Centralbanken i USA reelt er indstillet på at hæve renterne. Hvis ikke aktiemarkederne i USA kan tales ned, vil de amerikanske korte renter blive sat væsentligt op i løbet af 1. halvår 1997, vurderer Lau Svenssen. </p>
<p> Den forventede negative udvikling i de amerikanske aktier og renter vil også forplante sig til Danmark i begyndelsen af 1997, og KFX vil være faldet til indeks 120 i slutningen af marts, for derefter at stige til 125 og 135 på hhv. seks og 12 måneders sigt, mener han. </p>
<p> (c) Reuters Limited 1996. </p></text>
<copyright>(c) 1996 Reuters Limited</copyright>
<metadata>
<codes class="bip:countries:1.0">
<code code="DEN">
<editdetail action="confirmed" attribution="Reuters BIP Coding Group" date="1996-12-20"></editdetail></code>
<code code="EURZ">
<editdetail action="confirmed" attribution="Reuters BIP Coding Group" date="1996-12-20"></editdetail></code>
<code code="SCANDZ">
<editdetail action="confirmed" attribution="Reuters BIP Coding Group" date="1996-12-20"></editdetail></code>
<code code="WEURZ">
<editdetail action="confirmed" attribution="Reuters BIP Coding Group" date="1996-12-20"></editdetail></code></codes>
<codes class="bip:topics:1.0">
<code code="M11">
<editdetail action="confirmed" attribution="Reuters BIP Coding Group" date="1996-12-20"></editdetail></code>
<code code="MCAT">
<editdetail action="confirmed" attribution="Reuters BIP Coding Group" date="1996-12-20"></editdetail></code></codes>
<dc element="dc.publisher" value="Reuters Holdings Plc"></dc>
<dc element="dc.datepublished" value="1996-12-20"></dc>
<dc element="dc.source" value="Reuters - Nyheder på dansk"></dc>
<dc element="dc.creator.location" value=""></dc>
<dc element="dc.creator.location.country.name" value=""></dc></metadata></newsitem>