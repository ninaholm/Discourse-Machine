Easy listening om et svært emne
Informations musikredaktør tog til koncert med Sufjan Stevens med sit eget tab i bagagen. Lige meget hjalp det. Stevens formåede nemlig heller ikke i koncertformat at forløse sin musikalske bearbejdelse af sorgen over sin mors død
 Sufjan Stevens ved en koncert i Royal Festival Hall i London tidligere på måneden.


 Det blev et eksperiment, der skuffede. Efter at have haft en noget lunken oplevelse med Sufjan Stevens’ seneste album, Carrie & Lowell, besluttede denne anmelder sig for at give værket endnu en chance ved den 40-årige amerikaners koncert i Falconer Salen på Frederiksberg, mandag.
Carrie & Lowell er Stevens’ bearbejdelse af tabet af sin mor i 2012. En 11 numre lang skønhedsdyrkende afsked med en kvinde, som han havde et meget besværet forhold til. Ikke så mærkeligt, da moderen Carrie forlod sin mand og deres fire børn, da Sufjan var kun ét år gammel. Lowell er navnet på moderens efterfølgende ægtemand, som insisterede på, at hun genoptog kontakt med sine børn.
Mit eksperiment var ikke kun professionelt, men også personligt motiveret. Min far døde for lidt over to måneder siden. Vi havde heller ikke et nemt forhold. Hvem har det til sine forældre? Men jeg elskede ham, ingen tvivl om dét. Og tanken var, at jeg nu ville besøge Sufjan Stevens’ sorgbearbejdelse fra et andet og måske mere modtageligt sted. Denne gang som en efterladt selv.
Men det virkede heller ikke. Så vidt jeg kunne opregne, så fik vi i hovedsættet alle 11 sange fra Carrie & Lowell iblandet to-tre sange fra andre plader, og desværre fremstod førstnævnte ikke mindre monokrome i koncertsituationen. Bevares, leveringen var fornemt koncentreret og indfølt, alle fire medmusikere spillede med kammermusikalsk akkuratesse og intimitet. Men sangene syntes – stort set – aldrig rigtig at forlade formen og tage bo i os. For velopdragne, måske.
Blegnæbbet
Ifølge rockistisk biografistisk mytologi burde Carrie & Lowell være Sufjan Stevens’ bedste album. Fordi rockjournalister og -kritikere (ofte også overtegnede) er suckers for den dybt emotionelle historie bag værket og synes at sværge til den fundamentale fejlslutning, at der ud af en dybfølt erfaring partout kommer dybfølt kunst. Det er der jo masser af eksempler. Men sådan går det ikke hver gang.
Koncerten i mandags forstærkede egentlig bare indtrykket af en kunstner eller måske et menneske, som ikke kan beslutte sig for at besvære os med sin sorg eller ej. Mens albummet er et for forsigtigt og for dekorativt kunstværk, så er det imidlertid også en rørende personlig dokumentation af et tab. Men foran et publikum med et band blev det aldrig til mere end fremførelsen af dette dokument, ikke til en beånding.
Sangenes filigranmelodier og vokalharmonisk wellness virkede afgørende blegnæbbede, tilbageholdende, generte. Ja, selv bandet – der til sidst skulle vise sig at være formidabelt – syntes at holde igen og træde med unødig varsomhed. Ofte fik man næsten fornemmelsen af en easy listening-fremførsel af et tonse­svært emnemateriale. En fornemmelse, der blev forstærket af den naturidylliske screensaver-æstetik, der viste sig i det ellers begavede trick med at lade syv aflange femkanter agere kirkelige vinduer ud til familiefotos, bølgende hav eller skyformationer i fastmotion på bagtæppet.
Sorg
Stevens er langt bedre til at synge ud fra en ekstistentiel melankolsk position eller måske bare med en større distance til sorgen. »John Wayne Gacy, Jr.« fra hovedværket (Come On Feel The) Illinoise, som han gav som et af ekstranumrene mandag aften, handler om seriemorderen af samme navn, og den former sig som en elegi over de myrdede drenge og mænd, men også som en erkendelse af menneskets iboende ondskab.
Og fra samme plade er der den formidable »Casimir Pulaski Day« om en 12-årig veninde, der dør af knoglemarvscancer. Den kan få mig til at tude når som helst. Hvilket måske er den eneste gode grund til, at den var fraværende ved mandagens koncert.
»Casimir Pulaski Day« kan så også få et toårigt barn til at holde med at skrige og råbe, kan jeg forstå fra en fars onlinefortælling. Og det er der måske en pointe i. At andres sorg kan få os til at holde kæft, holde op med at bekymre os om social positionering, erkende vores komfortable situation. Eller måske bare føle vores egen sorg anerkendt, genkendt. Men sorgen skal sateme være formidlet fra afsenders side. Eller leveret råt og blodigt ubearbejdet. Store åbne sår. Enten-eller.
For her er sorgen: En sort grød af knytnæver inde bag ribbenene. En til tider rablende alternering mellem eufori og væmmelse over livet. En dump og stum ekspansion af uendelige tomrum på de mærkværdigste tidspunkter og de mest ubehagelige steder i kroppen. Kvælningsfornemmelser. Målløshed over at noget så basalt og forudsigeligt kan komme bag på en med så stor vægt. Afmagt over ikke at kunne spørge ham om noget længere. Hvorfor han drak så meget, eller hvordan det var for ham at være barn under besættelsen.
Vellykket afslutning
Jeg befinder mig naturligvis et andet sted i sorgprocessen end aftenens højt elskede midtpunkt. Sufjan Stevens begyndte at skrive sine sange omkring to år efter moderens død, hvilket sikkert til dels kan forklare hans mere forsonlige og beherskede tilgang til sorg. Og fint nok at følelserne absolut skal pakkes så forsvarligt ind rent musikalsk, men så skal det altså også være kunstfærdigt.
Og enkelheden på Carrie & Lowell er for lidt af det hele. For lidt rå følelse, men også for lidt forarbejdning, kunstnerisk stillingtagen, kunne man kalde det. Også live. Hvor Stevens’ stemme endda er panoreret langt ud i højre og venstre kanal og dermed ikke synes at komme fra et menneske i midten af lydbilledet, men fra noget æterisk og kropsløst.
Nå, men, det endte godt. Afslutningen på hovedsættet, med »Blue Bucket of Gold«, det sidste nummer på Carrie & Lowell, syrede helt ud i en over 10 minutter lang, stadig mere kosmisk psykedelisk retrosyntetisk finale. Som at være på LSD-trip i en sci-fi-serie fra 70’erne i selskab med et progrock-band.
Og ekstranumrene rummede perler som »John Wayne Gacy, Jr.«, »Chicago« og en fabelagtig nyfortolkning af »Futile Devices«, hvor elguitar og klaver kurrede så smukt sammen, hvorefter tangentspilleren Steve Moore benådede os med den smukkeste, cirklende afslutningssolo på håndholdt keyboard. Som om han var trådt ind fra en mere eventyrlig dimension. I det hele taget fandt bandet tilsyneladende en langt større rigdom i disse afsluttende sange. En mere fri tilgang gav den sidste musik helt uventet farve i kinderne – og så fremdeles også i publikums kinder. Eller i hvert fald denne gnavpots.
Sufjan Stevens med band – Falconer Salen, Frederiksberg, mandag

