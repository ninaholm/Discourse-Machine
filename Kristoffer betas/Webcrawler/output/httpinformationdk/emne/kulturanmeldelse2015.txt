Tungt emne i for let film
’Tavshedens labyrint’ formidler et vigtigt og rystende stof om en ung advokat, der opdager at de ansvarlige for Holocaust går frit rundt i Tyskland anno 1958. Men det giver den ikke ret til at kede med sin for individuelt orienterede fortælling


 »Spørg din far, hvorfor han drikker.« Svaret er: Fordi han arbejdede i KZ-lejr. Spørgsmålet bliver stillet til kæresten, og det kommer fra den unge idealistiske advokat Johan Radmann, der er begyndt at grave i det unævnelige i Frankfurt i 1958. Tyskland er i gang med et økonomisk opsving og et gigantisk hukommelsestab. Men den ubehagelige sandhed om almindelige menneskers ubærlige skyld og banale ondskab under Holocaust må og skal se dagens lys.
Det er naturligvis en vigtig erkendelse og diskussion, der er på spil her. Hvor vigtigt det er at få traumerne frem i lyset og de ansvarlige stillet til ansvar. Og hvor ubehageligt det er for en nation at skulle gøre netop dét. I nutidens Argentina og Spanien for eksempel halter opgørene med forbrydelserne under militærdiktaturerne stadig. Herhjemme har vi det med at glemme, hvor skidt vi behandlede – eller rettere ikke behandlede – syge, tyske børn efter Anden Verdenskrig. Og med Holocaust har vi at gøre med en af de mest ufattelige forbrydelser i menneskehedens historie, og så kunne man altså som overlever i sen-50’ernes Vesttyskland rende ind i en af sine fangevogtere fra Auschwitz og deslige. Alene i dén lejr arbejdede 8.000 SS-folk ifølge filmen.
Radmann er en fiktiv skikkelse – i virkeligheden var det Joachim Kügler, Georg Friedrich Vogel og Gerhard Wiese, der førte den første Auschwitz-sag ved domstolen i Frankfurt – mens filmens journalist Thomas Gnielka, der får kastet lys over sagen, og rigsadvokat Fritz Bauer, der får sat skred i processen, er hentet fra virkeligheden.
Et nyt Tyskland
En anden virkelig person, daværende kansler Konrad Adenauer havde på dette tidspunkt sagt, at det var på tide at sætte punktum, se fremad og lægge historien bag sig. Og befolkningen troede generelt at KZ-lejrene bare var krigsfangelejre lige som de allieredes. Ræsonnementet var at historien ville forgifte et nyt Tyskland i gang med at danse til rock’n’roll, drikke Coca-Cola og nyde sit økonomiske opsving. Gnielka og Bauer (og i filmen Radmann) mener tværtimod og heldigvis at forgiftningen gemmer sig i fortrængningen af historien.
Blandt topnazisterne, der var undsluppet ustraffet var en af de centrale Holocaust-arkitekter Adolf Eichmann og den sadistisk eksperimterende lejrlæge Dr. Josef Mengele. Førstnævnte fangede Mossad i Argentina, og han blev dømt til døden i Jerusalem. Sidstnævnte havde besøgt Europa efter krigen, men forsvandt fra Argentina, da nazijægerne Simon Wiesenthal og Hermann Langbein endelig i 1959 fik de vesttyske myndigheder til at udstede en arrestordre på ham. Han døde under falsk navn i Brasilien i 1979. Med Radmann som den indædte og indignerede protagonist bliver Tavshedens Labyrint til den klassiske historie om den indædte ener mod det rådne system.
Lig i lasten
Selvom filmen ikke forsøger at skjule at han får masser af hjælp, så kommer det alligevel til i for høj grad at dreje sig om den stadig mere kuldslåede unge mand selv og dertil hans forelskelse. Bevares, den verdenshistoriske fortælling kommer så også til udtryk i det private, hvor stort set alle forældre i Tyskland har lig i lasten. Men den er rig på klicheer og får filmen til at tabe momentum, ikke mindst fordi Alexander Fehling ikke er en overdrevet karismatisk hovedrolleindehaver. Soundtracket er virkelig heller ikke ophidsende i al sin tunge dogmatik. Og dertil kommer at Tavshedens Labyrint er filmet som en tv-serie med anonyme indstillinger uden sanselighed, nærvær, for slet ikke at tale om stillingtagen. Man efterlades med følelsen af, at der enten er for meget eller for lidt med i billederne. At fotograferingen ikke har anden intention end at forevige det spillede teater foran kameraobjektivet.
Tavshedens Labyrint er en okay, men kunstnerisk ufordøjet indføring i hvordan et posttraumatisk land skal i gang med at hele sine sår. Gennem erindring og justits. På den konto får filmen meget forærende af begivenhedernes oprindelige gang. Men dens forsøg på at gøre et stykke verdenshistorie til en fortælling om enerens kamp mod systemet er en for letbenet konstruktion, der slører det centrale tema. Og det synes så samtidig at være dén eneste kunstneriske frihed, der er taget. Og det er for lidt.
Tavshedens labyrint. Instruktion: Giullio Ricciarelli. Manuskript: Elisabeth Bartel og Giullio Ricciarelli. Tysk. Biografer landet over

