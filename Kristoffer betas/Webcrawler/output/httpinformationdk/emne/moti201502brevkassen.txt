Brevkassen: Hvorfor er skilsmisse et tabuemne?
Som det fjerde forældrepar fra 2.A på vores skole siden sommerferien skal min søns bedste vens forældre nu skilles, har de erklæret


 Deres hjem har været en tryg, varm oase for min søn, lige siden de to rødder gik i vuggestue sammen, og derfor er jeg selvfølgelig trist over det af egoistiske grunde.
Men overordnet er jeg også trist over, at så mange forældre til mine børns venner opgiver at være sammen så tidligt i børnenes liv. Hver gang det sker, ser jeg mange års store problemer og udfordringer for de børn med at få deres opvækst til at hænge sammen (selv om jeg godt ved, at skilsmisser også kan have fordele, i hvert fald for forældrene).
Men det virker som et stort tabu at diskutere, om det er problematisk med alle de skilsmisser. Det ender altid med at folk siger, at man jo skal gøre det, man har lyst til, og så er diskussionen forbi. Findes der virkelig ikke nogen måde at tage en kritisk debat om det med, at der skal så lidt til, før folk opløser deres familier? Når vi nu kan have kritiske debatter om nærmest alt andet?
– Søren, København
Svar I:
Da jeg var blevet skilt fra min første mand, fik jeg utrolig meget skæld ud af en af mine sønner. Jeg tog skideballen, holdt fast i min beslutning og sagde: »Vent til du selv er henne og prøve det der med kærlighed.« Han er senere, langt senere, kommet tilbage og har sagt undskyld … Da han selv havde prøvet et brud.
Men det betyder ikke, at jeg ikke er enig med dig i, at det burde være noget, man burde kunne diskutere rationelt. Spøgsmålet er bare med hvem og om hvad? Er ægteskabet en kontrakt, hvor man bliver enige om, at danne ramme for en tryg barndom for børn og deres barndom? Eller er ægteskabet en lidenskabelig kærlighedsaffære, hvor den ene ofte elsker mere end den anden? Eller hvor der kan ske det, at man holder op at elske – og hvad gør man så?
Jeg er blevet skilt to gange. Det er to enorme forlis. Problemet er blot. at jeg ikke kan se, hvordan jeg skulle have undgået det. Min barndomserfaring var, at mine forældre blev skilt, og det blev de efter utallige års dårligt ægteskab. Så jeg var faktisk glad for, at de blev skilt, fordi det var værre, da de var gift.
Så det gode spørgsmål er vel, hvem det er, der skal diskutere kritisk og rationelt? Og svaret er, at det kan kun de implicerede parter, og at det præcis er det de ofte er ude af stand til. Ægteskaber kan ende i hul midt i spanden. Og så går sangen i ring.
–  Tine Byrckel
Svar II:
Tilbage sidst i 90’erne udspillede der sig her på avisen en veritabel sædelighedsfejde. Frontfigurerne var daværende featuredaktør Bjarke Møller og daværende arkitekturmedarbejder Allan de Waal. Der blev råbt rigtigt højt på de indre linjer og skrevet ledere og kommentarer mod hinanden i spalterne. Det var Møllers ’kyskhedens’ opgør med ’68’ernes smertefulde skilsmissekultur’ over for de Waals ’libertære tradition’ i kamp mod en ’spirende nypuritansk moralisme’.
Den var aldrig gået på en rigtig avis.
Jeg tror, det tabu, du oplever, har rod her – ikke i Informations gamle debat, men i den moralisme, puritanerne har domineret skilsmissekritikken med, siden ordet ’kulturradikal’ blev ophøjet til skældsord omkring årtusindskiftet.
Jørgen Leth har en gang sagt, at det ikke er et moralsk problem at have flere kvinder; det er et praktisk. Jeg tror, jeg er enig, selv om min erfaring er en anden: Det er muligvis en bedrift, at min kone og jeg har været kærester siden teenageårene, men den ikke af moralsk karakter.
En moderne og progressiv kritik af skilsmisseproblematikken – som af familieformer og samlivskultur i øvrigt – må finde et ståsted uden for det klægt moraliserende ’hvor er det flot, I bliver sammen’ og ’hvor er det synd, I bliver skilt’.
Hvor det punkt ligger, ved jeg ikke, men så længe moralismen dominerer, tror jeg også, at jeg selv i den situation ville affeje kritik med min ret til frihed.
Og kærligheden? Den styrer for vildt uanset hvad.
–  Jon Jørgensen

