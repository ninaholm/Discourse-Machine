Ekskluderede Rusland er et centralt emne under G7-mødet
Krisen i Ukraine vil under G7-mødet blive diskuteret uden Vladimir Putins tilstedeværelse.


 Når lederne af verdens førende industrinationer søndag og mandag mødes i Tyskland for at diskutere fælles udfordringer, vil kampene i det østlige Ukraine være et helt centralt punkt.
Det står klart, efter flere af lederne søndag er ankommet til Tyskland, hvor mødet holdes.
- Over de næste to dage vil vi diskutere vores modstand mod Ruslands aggressioner i Ukraine, sagde den amerikanske præsident, Barack Obama, ifølge nyhedsbureauet Reuters, da han ankom i Tyskland.
Samtidig fremhævede han fokus på blandt andet den globale økonomi, skabelsen af nye handelsaftaler og bekæmpelse af voldelig ekstremisme og klimaforandringer som emner, der vil blive diskuteret på G7 -topmødet.
Den amerikanske præsident holdt søndag et privat møde med den tyske kansler, Angela Merkel, hvor de to blev enige om, at Vestens sanktioner mod Rusland, bør forlænges indtil Rusland overholder våbenhvilen, som blev aftalt i februar.
- De to ledere diskuterede den igangværende krise i Ukraine og blev enige om, at sanktionernes varighed bør hænge klart sammen med Ruslands fulde implementering af Minsk-aftalen og respekten for Ukraines suverænitet, skriver Det Hvide Hus ifølge nyhedsbureauet AFP i en udtalelse.
Også den britiske premierminister, David Cameron, talte om behovet for at stå sammen om sanktionerne mod Rusland, selvom de gør ondt på alle.
- Vi må sikre os, at Europa forbliver forenet, sagde han ifølge Reuters ved ankomsten til mødet.
EU-præsident Donald Tusk udtrykte søndag ligeledes et ønske om at signalere enhed mod Rusland i Ukraine-krisen.
- Min intention i dag er, at vi genbekræfter G7 -landenes sammenhold om sanktionspolitikken, siger han søndag ifølge Reuters.
- Så i lyset af den nuværende situation vil jeg gerne slå meget klart fast, at hvis nogen vil starte en diskussion om at ændre sanktionerne, kan det kun være for at skærpe dem.
Når G7-mødet går i gang, vil én stol stå tom. Tidligere hed gruppen G8, men Ruslands præsident, Vladimir Putin, blev ekskluderet fra det fornemme selskab, da Rusland annekterede Krim-halvøen i marts 2014.
