Overblik: Her er de mulige republikanske præsidentemner
Det er et bredt felt af kandidater, der er i spil til at blive Republikanernes bud på en amerikansk præsident


 Marco Rubio siger mandag, at der snart vil komme en stor udmelding fra hans side. 13. april vil han sandsynligvis annoncere sit kandidatur til præsidentposten.
Her er de 11 mest sandsynlige navne i kapløbet om at vinde Republikanernes nominering:
* Jeb Bush, tidligere guvernør i Florida. Skrev på Facebook, at han aktivt udforsker mulighederne for et præsidentkandidatur.
* Scott Walker, guvernør i Wisconsin. Hvis han stiller op, tiltrækker han de samme vælgere som Ted Cruz.
* Chris Christie, guvernør i New Jersey. Christie har offentligt udtalt, at han overvejer det.
* Mike Huckabee, tidligere guvernør i Arkansas. Huckabee er ligeledes en kandidat af samme kaliber som Cruz, og de vil kæmpe om de samme stemmer.
* Marco Rubio, amerikansk senator. Har blandt andet ansat Mitt Romneys tidligere kampagneleder og vil komme med en udmelding 13. april.
* Rand Paul, amerikansk senator. Ifølge kilder annoncerer Paul sit præsidentkandidatur 7. april.
* Rick Santorum, tidligere senator.
* Rick Perry, tidligere guvernør i Texas. - Jeg har brugt 22-23 måneder til at forberede at stille op som præsident, er Perry citeret for at sige.
* Bobby Jindal, guvernør i Louisiana.
* Carly Fiorina, tidligere erhvervsleder. "Overvejer stærkt" at stille op. Har sagt til Fox News, at der er mere end 90 procent sandsynlighed for, at hun stiller op.
* Ben Carson, pensioneret hjernekirurg.
Kilde: New York Times
