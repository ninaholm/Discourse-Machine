Ditlev Engel klapper i om brandvarme emner
Der er ikke meget nyt fra chefen i Vestas på "åbent hus"-arrangement hos Vestas. Engel vil ikke sige noget.


 Der er masser at skrive om Vestas.
Men selskabets direktør Ditlev Engel har ikke tænkt sig at bidrage til skriverierne i forbindelse med, at dørene onsdag er slået op for analytikere og erhvervsjournalister i selskabets hovedkontor ved Aarhus til den såkaldte kapitalsmarkedsdag.
Og spørgsmålene er mange. I flæng kan nævnes om Vestas sælges, hvem står på spring for at få en bid af den danske vindmølleikon, og hvad med den fyrede økonomidirektør Henrik Nørremarks hemmelige indiske aftaler.
- I dag skal vi ikke tale om vores bankforbindelser, om Mitsubishi, eller om den meddelelse, vi sendte ud i går aftes (tirsdag, red.) omkring vores tidligere finansdirektør, siger Ditlev Engel ifølge Ritzau Finans.
I stedet vil man fortælle om Vestas' besparelser og effektiviseringer i mølleproduktionen samt den voksende servicedivision i selskabet.
I forbindelse med sparekrav har Vestas af to omgange meldt fyringer af 3700 ansatte ud. Indtil videre er de 2700 effektueret.
Fyringerne har ikke kun ramt folk på gulvet - også chefgangen har holdt for. Eksempelvis er der i dag kun halvdelen tilbage af de tidligere "top 30"-chefer i Vestas, siger Ditlev Engel.
