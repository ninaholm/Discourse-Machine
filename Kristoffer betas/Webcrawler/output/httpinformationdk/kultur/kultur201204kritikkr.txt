Kritik af kritikken
Hverken jeg eller verden kan stille noget op med ubegrundet ros eller kritik på et forkert grundlag. Jeg er en hund efter kritik, gerne hård, så længe den bygger på citater, konkrete eksempler, kort sagt empiri... 
span class="photo-credit">Foto: Sofie Amalie Klougart  Werket. Nielsen dramatiker, skuespiller, musiker og forfatter, her med sit værk dødslejet.


 Hverken jeg eller verden kan stille noget op med ubegrundet ros eller kritik på et forkert grundlag. Jeg er en hund efter kritik, gerne hård, så længe den bygger på citater, konkrete eksempler, kort sagt empiri. Kritikken er beslægtet med juraen: En påstand er intet værd uden et gyldigt bevis. Marianne Stidsens såkaldte anmeldelse af tre-bindsværket om Das Beckwerk og Funus Imaginarium i Information fredag 30. marts lægger ud med at påstå, at »Claus Beck-Nielsen/Das Beckwerk har skabt noget unikt og markant i nyere nordisk kunst og litteratur«. En så svulstig påstand er nødt til at kvalificere sig, når den ikke bare står i en festsang, men i et bogtillæg og dermed falder inden for genren ’kritik’. Hvad er det i Claus Beck-Nielsen eller Das Beckwerks virke, der kan begrunde en sådan ros? Kan vi få et eksempel? Næh. Rosen får lov at stå fuldkommen ubegrundet, og den efterfølgende kritik er fuld af fejl, misforståelser og påstande, der ikke bygger på empiri, men derimod på Stidsens egne tolkninger og formodninger.
Ifølge Stidsen blev hele Das Beckwerks identitetsprojekt skudt i gang af et »kunstnerisk stunt sat i scene med det formål at undersøge identitetens betydning for vores mulighed for at agere i nutidens samfund«. Men hvis hun havde læst biografien Claus Beck-Nielsen (1963-2001), som måske er hovedværket i den litterære produktion, som hun i nabospalten udnævner til unik i nyere nordisk litteratur, og hvori de personlige omstændigheder omkring det såkaldte »stunt« er beskrevet ned i mindste pinagtige detalje, så havde hun set, at »stuntet« byggede på en række simple regler for liv, og »så må vi se, hvad der sker«. »Stuntet« var altså ifølge Claus Beck-Nielsen selv formålsløst, et eksperiment med et stykke menneskeliv som indsats. Igennem hele sin ’anmeldelse’ forveksler Stidsen resultaterne med formålet. Når hun da ikke skriver noget, der er decideret forkert, såsom at kunstneren skulle have antaget navnet Das Beckwerk, »da hans egen identitet blev kasseret«, selv om det utallige steder i de tre bøger, hun har påtaget sig at anmelde, står skrevet, at Das Beckwerk var en registreret virksomhed med en regelret bestyrelse, og at den navnløse, forhenværende Claus Beck-Nielsen (som på et tidspunkt nødtvungent antog navnet Helge Bille Nielsen) blot var ansat som leder af denne virksomhed.
Eksperimenter
Når det kommer til stykket, rammer Stidsens kritik hendes egen anmeldelse: Den »hviler grundlæggende på en forkert præmis, nemlig at« Das Beckwerks projekt grundlæggende hviler på den præmis, »at vi lever i et samfund, som hele tiden forsøger at få os til at danne identiteter«. »Det er simpelthen ikke tilfældet«, for nu at citere hende selv. Hvis hun havde gidet at læse den første af de tre bøger, hun foregiver at anmelde (men uden bare ét sted at citere eller give et konkret eksempel fra en af dem), så havde hun set, at Das Beckwerks tiårige arbejde med identiteten ikke bygger på nogen som helst præmis, men derimod på en række konkrete eksperimenter med forskellige former for identiteter eller ikke-identiteter på grænsen af det mulige. Mange af disse eksperimenter resulterer – som det førstnævnte eksperiment med »den personnummerløse Claus Nielsen« – i historier, der i sig selv er en kritik af det danske eller vestlige samfund og dets måde at producere identitet(er) på. Kritikken er kort sagt resultatet, ikke formålet. Mod slutningen af Das Beckwerks tiårige historie samler werket selv resultaterne i en utopisk målsætning: at komme Beyond Identity; og det afsluttende werk, Funus Imaginarium – Identitetens & Statsborgens død, bliver således et utopisk opgør med enhver form for identitetsskabelse, den personlige, men sidst og fremmest enhver form for inkluderende og ekskluderende identiteter, de være sig nationale, sexuelle, racemæssige, kort sagt enhver form for »vi«. Intet sted i Das Beckwerks skrifter eller udtalelser påstås det, at det er samfundet, der »hele tiden forsøger at få os til at danne identiteter«. Det er simpelthen noget, Marianne Stidsen selv har fundet på eller formodet sig frem til, og formodninger holder hverken i retten eller i kritik.
Kun ét sted i hele den tosidede anmeldelse begrunder Stidsen sin kritik i ét konkret citat: »Er det en ’stiv og hierarkisk samfundsstruktur, hvor individet – eller kroppen – er surret fast i en spændetrøje af disciplinerende normer’, der dominerer her (i vor tid).« »Nej, vel er det ej,« svarer Stidsen retorisk. Men citatet, hun diskuterer med, stammer ikke fra de bøger, hun påstår at anmelde, og det optræder intetsteds i Das Beckwerks produktion og kan således ikke bruges som et argument mod werket eller en påstand om dets »grundlæggende præmis«.
Det er altså ikke Das Beckwerk, hun anmelder og diskuterer med, men de franske strukturalister og deres teorier om identitetsdannelse.
Så vidt jeg kan se, er det Das Beckwerks mange forsøg på at skabe en form for menneskeliv Beyond Identity, hinsides identiteten, der helt konkret oprører Stidsen. »Det er ikke vores identitetssøgen, der er noget galt med« skriver hun, »den er slet og ret et uomgængeligt vilkår for det at være menneske«. Det er der helt sikkert meget, der tyder på, og Das Beckwerks mange forsøg på at sende mig ud i et liv hinsides identiteten var og bliver selvfølgelig også utopiske, undtagelser fra enhver regel og umulige at generalisere og påtvinge resten af menneskeheden.
Når man ser bort fra alle de ubegrundede påstande og roser, så viser det sig, at den såkaldte anmeldelse i virkeligheden er et essay, et fint og anfægtet forsøg på at karakterisere den tid og samfundsorden, vi lever i, og »som har gjort identitetsdannelsen for den enkelte uhyre meget vanskeligere, end den tidligere har været, fordi der ikke længere findes noget, der kan kaldes et homogent kulturmønster at danne sin identitet i forhold til«. Det, der er noget galt med, skriver Stidsen, »er mange af de identitetsbilleder, vi bliver præsenteret for i kulturen som svar på vores søgen«. Hun slutter derfor sit essay med at ønske sig, at vi kunne få disse billeder »dekonstrueret og erstattet med nogle andre, sjovere, bedre, mere menneskeværdige« og udpeger det som en mulighed for Nielsens, altså mit, fremtidige virke. Fint nok, men hvis Stidsen havde kastet et blik i de bøger, hun desværre ikke har anmeldt, så havde hun set, at en stor del af Das Beckwerks produktion faktisk bestod af de efterspurgte (forsøg på at skabe) anderledes billeder af identiteten. Det var for helvede dem, hun skulle have anmeldt og kritiseret og ikke sine egne ubegrundede påstande.
Så: Kom igen, Stidsen! Thi både jeg og werket og verden har brug for kvalificeret kritik!

