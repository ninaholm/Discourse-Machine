Skide være med ukrudtet
Søren Ryge har ikke de store budskaber, når han beskæftiger sig med haven. Der skal være plads til leg,  og skide være med ukrudtet, så enkelt kan det siges. Men han har sin egen måde at sige det på, som netop har indbragt ham Modersmålprisen 2013
 
	Hvis jeg opfordrer folk til noget, så er det at bruge haven, ’dyrk noget, I kan spise!’ Det har man stor glæde ved, og det glæder mig meget, at grøntsagsdyrkningen nu breder sig ind i byerne, siger Søren Ryge, der har lavet tv om haven i 35 år. Foto: Linda Kastrup


 
	Søren Ryge har lavet tv om haven i 35 år, og han har skrevet om den endnu længere. Men når man spørger ham, hvad der driver værket, lyder svaret, at det oprindelig begyndte som en tilfældighed. Han læste litteratur, han var nygift og havde fået egen have, hvilket han naturligvis alt sammen var »vildt begejstret« for. Han begyndte at skrive, fordi han havde lyst til at skrive om sin glæde ved haven, men den var og er kun én af hans fritidsinteresser, understreger han.

	»Jeg kan lide at bruge mine fingre,« siger han.

	Imidlertid begyndte han at skrive til Haveselskabets blad Haven, og blev derefter i en årrække dets redaktør. Hans forklaring er, at han introducerede mennesket i haven.

	»Jeg inddrog mig selv og min familie. Haven havde aldrig haft et foto at et menneske, det hele handlede om planter, planter og planter.«

	Fra Haven kom han til DR, hvor hans udsendelser trækker omkring 630.000 seere, den seneste, Marthas gode liv blev set af 663.000 og lå som den sjette mest sete udsendelse i sidste uge. For et andet af Søren Ryges specialer er at finde mennesker, gerne gamle med et langt liv bag sig, og portrættere dem på én gang nænsomt og indgående.

	God til at fortælle

	Selv mener han bare, at han er god til at fortælle, og det har Modersmål Selskabet netop givet ham ret i. Søren Ryge er modtager af Modersmålprisen 2013, der tildeles »som en påskønnelse for særlig fremragende anvendelse over for brede kredse af et sprog efter selskabets ideal: Klart, udtryksfuldt og varieret.«

	Prisen er endnu ikke officiel, da jeg taler med ham, men han vil gerne betro mig, at det er en pris, den ret prisbelønnede Søren Ryge, er stolt af.

	»Jeg kan lide at bruge sproget, og jeg kan lide at være bevidst om, hvordan jeg bruger det, jeg vil gerne helt ind i kernen af sproget« erklærer han.

	En del af det skyldes dog også, at han slet og ret kan lide en god historie, mener han.

	»Jeg fortæller altid historier i mine udsendelser. Så er en busk blevet ædt af mosegrise, eller jeg fælder et træ eller river mig til blods, der sker noget uventet,« siger han, og ser det som en af forklaringen på, at hans såkaldte ’blomst’, som DR’s segmentanalyseskema meget passende kaldes, er udfyldt i alle kronbladene. Også børn, også byboere ser hans udsendelser, fortæller han.

	Ingen dumme svin

	–Har du en ambition om at opdrage folk?

	»Jeg tænker aldrig på nogen særlige, det er et skråplan, hvis man først begynder at tage den slags hensyn. Jeg henvender mig til hele Danmark og håber på, at mine udsendelser bliver modtaget af mange,« svarer han og fortsætter eftertænksomt: »Hvis jeg opdrager, ligger det først og fremmest i udvælgelsen af, hvad jeg viser. Hvis jeg møder et dumt svin, laver jeg ikke udsendelsen, selv om det ville være godt tv.«

	Således havde Søren Ryge planer om et portræt af en mand, som virkede sympatisk og som levede i malerisk rod og kaos. De var langt henne i aftalen, og manden fortalte, hvordan han brugte traktoren, når han skulle købe ind. Men han tog ikke ind til den nærliggende by, fortsatte han så, »’for der var for mange af de sorte’.«

	»Jeg svarede ikke, jeg kørte bare. Det kunne være blevet et fint program, men ...« Søren Ryge gør en pause. Og der er vel heller ikke mere at sige om den sag.

	Så fortsætter han: »Havedyrkere er mange slags. Der er et segment for hvem, det er vigtigt at designe haven. De planlægger den, som om det var den fine stue med sidste skrig i kunst, granit og så videre. Det er ofte folk, der ikke er vokset op med haver og nu hyrer en havearkitekt. Men hvis jeg opfordrer folk til noget, så er det at bruge haven, ’dyrk noget, I kan spise!’ Det har man stor glæde ved, og det glæder mig meget, at grøntsagsdyrkningen nu breder sig ind i byerne.«

	»Ellers prædiker jeg, at der skal være hyggeligt. Der skal være plads til leg for både børn og voksne, vi skal væk fra det der pænhedssyndrom. Skide være med ukrudtet, og klip hækkene, som I har lyst til, det er lige meget om de buler!«

	Sørens fugle

	Søren Ryge har altid haft en særlig lidenskab for fuglene, han har blandt andet udgivet en bog om dem, Sørens fugle – og de andres i 2006, og fuglene optager større og større plads efterhånden, fortæller han. Om aftenen, når han går en tur i haven, har han kikkerten med, og det irriterer ham grænseløst, hvis han hører en fugl, han ikke kan bestemme.

	»Jeg bruger mere og mere tid til at lytte til fuglene.«

	Og skal der gøres status, er det alt det basale, der tynger vægtskålen ned.

	»Det, der gentager sig hvert år, den første valmue, den første svale, de første nye kartofler. Det er det, der gør livet værd at leve. Jeg bor jo herude, midt i det hele med enge og marker som omgivelser.«

	Hvis han har været hjemmefra i halvandet døgn – og det er han tit, på togt med sin uundværlige fotograf, Egon Rex – »så går jeg lige en runde for at se, hvad der er sket. Og fantastisk! Snerlerne er vokset ti centimeter.«

	»Det bliver vigtigere og vigtigere.«

