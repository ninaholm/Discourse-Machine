Læserne skriver
Debat fra dagens avis


 Bogsalg på bibliotekerne
Ole V.G. Olesen-Bagneux, cand.scient.bibl
I Informations artikel 'Bibliotekerne skal til at sælge bøger' d. 14. marts 2010 foreslog forlæggeren Per Kofod, at bibliotekerne skulle til at sælge bøger. Finlitterære bøger vel at mærke. Det blev ikke pænt modtaget. Analysen er ellers klar nok: Liberaliseringen af bogmarkedet medfører, at dansk skønlitteratur og oversat litteratur går en barsk fremtid i møde. Supermarkederne, der i den frie konkurrences navn givetvis vil opnå monopol på boghandelen i Danmark, kan og vil derfor ikke sælge det.
Per Kofod forudser, at der ikke vil være noget fysisk sted, hvor man kan møde og købe litteratur, der ikke er biografier og kriminallitteratur. Det er bemærkelsesværdigt. For det første fordi det danske sprog indskrænkes i nuancerigdom og tankeunivers. For det andet fordi samfundet kan modvirke denne udvikling, men ikke vil gøre det, fordi det betragtes som - forkert. For det tredje fordi vi for fremtiden kun skal læse litteratur, hvor mennesker enten bekender sit inderste eller løser indviklet kriminalitet. Hvad er det for et samfundsideal?
Per Hedeman, formand for Forlæggerforeningen og Lotte Garbers, formand for Dansk Forfatterforening, stiller sig begge skeptiske overfor Per Kofoeds forslag. De mener, det vil gøre folkebiblioteket elitært og uvedkommende. Tankerækken er som følger: Folk kommer pt. på biblioteket, fordi de kan få litteratur som de gerne vil have. Bliver de stillet over for litteratur, de ikke forstår, vil de ikke læse den, og de vil til sidst stoppe med at komme på biblioteket. Af denne tankerække kan man udlede tre påstande: 1) Biblioteket kan ikke åbne folkets øjne for litteratur. 2) Bibliotekaren kan ikke formidle litteratur. 3) Litteratur kan ikke læses.
Udgangspunktet for folkebiblioteket var det modsatte, nemlig: oplysning, dannelse og den bedste skønlitteratur hele verden kunne tilbyde. Alligevel kæmper man nu for litterær indskrænkethed. Lotte Garbers argumenterer i ovennævnte artikel:
»I det øjeblik du laver en butik ovre i hjørnet, så går alle de finlitterære til venstre, hvor de skal have pengene op af lommen, og alle dem, der kan nøjes med at låne det folkelige, de kan gå ind til det gratis. Dermed skabes der en distance og en ubalance«.
Det er en ussel holdning til den danske befolkning. Er vi så uambitiøse og trevnent folkefærd, at vi ikke vil gå på opdagelse i noget ukendt? Og skal vi købe bøger for at kigge lidt i dem? Kan vi deles op i fin og lavlitterære? Og er det virkelig folkebibliotekets opgave ikke at formidle litteratur? Nej.
Svarer man alligevel ja, er det udtryk for et massivt diskursivt pres fra tidsånden. Det sømmer sig ikke at kæmpe for kulturens mest avancerede udtryk, det er simpelthen ikke comme il faut. Vi må ikke lege med, hvad den offentlige sektor skal være, for den skal være ligesom den private - bare dårligere. Kofods forslag udstiller et kulturpolitisk paradoks i Danmark. Der skrives festlige pamfletter for, hvordan vi skal tjene penge på vores kultur, hvordan vi skal profitmaksimere udbyttet af kunst, hvordan vi skal brande vores designerarv. På engelsk. Danskerne prøver at få kulturen til at hjælpe økonomien.
Derfor lægger man rask væk biblioteker op ad, ind i og ovenpå kæmpe konsumcentre, som BILKA, FIELDS osv. Fordi det så måske - oplevelsesøkonomisk mimende de butikker det er omgivet af - kan bidrage til et større forbrug. Af dagligvarer og mærketøj. Det modsatte lader sig ikke gøre.
Danskerne må ikke lade økonomien hjælpe kulturen. Dét er åbenbart ikke meningen. Vi må ikke være elitære og give mulighed for at skriftkulturens spændvidde måske kunne finde rum i et offentligt hus, når nu bogmarkedet er gået fra at være et kulturelt ansvarsbevidst kartel, til et 'frit marked', dvs. et ultraliberalistisk kulturelt tonedøvt - kartel.
Kofods forslag bliver ikke gældende kulturpolitik. For det bygger på antagelsen om, at økonomien skal hjælpe kulturen.
Men kulturen er middel for økonomien, ikke mål i sig selv. Den rangorden må der ikke byttes om på. Også selvom kulturpolitikken således er paradoksal: Den risikerer at slå kulturen ihjel.  Kofod tror, at offentlige institutioner kan noget andet end private, netop i kraft af at de er offentlige. At gøre sig den tanke, at en offentlig institution skal kunne hjælpe undergrunden i dansk litteratur, at den kan sikre, at der stadig oversættes bøger til vores sprog, selv om det ikke kan betale sig økonomisk, men kun civilisatorisk og med det formål at forstå verden, ja, det går ikke. Sådanne tanker må man ikke gøre sig, for alvor. Men hvem har sagt, at privat forbrug ikke er tilladt i offentlige institutioner? Statens Museum for Kunst udlejes til det private erhverslivs julefrokoster. Pladeindustrien gives den bedste sendetid fredag aften på landsdækkende skattefinansieret tv. Biblioteket nedlægger som 'kulturpolitisk strategi' sine filialer og slår dørene op i et indkøbscenter. Kulturen er middel for økonomien.
Hvorfor må kulturinstitutioner ikke bruges til at støtte kultur? Hvorfor skal den danske befolkning groft sættes i bås som dumme, læsesvage borgere, der ikke søger indsigt - uden muligheden for at bevise det modsatte?
Tillad mig at tilslutte mig Kofods forslag. Lad os forsøge at lave biblioteker, der promoverer det, som Kofod foreslår. Med bøger til udlån, og også gerne til køb. Lad os blot åbne én enkelt filial, måske i en større dansk by, måske ude i det åbne landskab. Hvis bogmarkedet reformeres, hvorfor må biblioteket så ikke reagere? Lad os eksperimentere. Måske vores sprog således fortsat kunne rumme alt, hvad der skal til for at være et selvstændigt tænkende folk.
SCUM: Manifest eller manual
Uwe Max Jensen, kunstteoretiker
Lilian Munk Rösing anmelder i Information (12. marts) den radikale feminist (?) Valerie Solanas' tekst SCUM Manifest (Society for Cutting Up Men) (skrevet i 1967), der udkom på dansk 8. marts. LMR skriver: »Solanas' rabiatfeministiske SCUM-manifest er ikke bitterfisseri, men vild vaginal vrede af høj litterær karat.« Manifestet får i det hele taget mange lovord med på vejen af en begejstret anmelder, der kalder manifestet for uforfærdet, knivskarpt, dybt provokerende og fuldstændig vidunderligt. LMR er kort sagt »solgt til Solanas«, og LMR fortsætter: »Som litterær genre ligger manifestets æstetiske højspænding i kombinationen af vild, kreativ spekulation og logisk, argumentatorisk form ...«
Men Valerie Solanas er ikke kun kendt for sin sort-hvide skrift, og LMR nævner da også Valerie Solanas' mordforsøg på Andy Warhol i 1968. Ifølge LMR har Solanas angiveligt opfattet Warhol som »den store kunstner«, der er en af de figurer, manifestet nådesløst fordømmer.
Jeg mener, at LMR hopper noget let henover denne tragiske hændelse (Warhol var resten af sit relativt korte liv fysisk og psykisk plaget af eftervirkningerne fra attentatet), når LMR stort set udelukkende fokuserer på manifestet som litteratur.
Når Valerie Solanas i SCUM Manifest synes at plædere for, at ekstremisme og radikale handlinger er godartede, når de udføres med den hensigt at nedbryde eksisterende magtforhold (i mandligt favør), tilfører hun volden en uforpligtende automatisme, hvor voldsmanden eller -kvinden fritages for ikke bare personlig skyld, men også for ansvar for sine handlinger, fordi vedkommende (udelukkende) ses som offer for omstændigheder (patriarkatet, samfundet, magtforhold et cetera).
Ud over det eventuelt moralsk angribelige ved SCUM Manifest kan Valerie Solanas' tekst ikke ses uafhængigt af attentatet på Warhol. Der er nemlig et skisma mellem tekstens relative uforpligtethed og den radikale handling, der fulgte. De griber ind i hinanden, og det lader sig ikke gøre at se dem som selvstændige artefakter uden gensidig korrelation.
Koblingen mellem SCUM Manifest og attentatet på Warhol indeholder et paradoks. Attentatet var Solanas' umiddelbare claim-to-fame, og måske ville vi slet ikke læse og diskutere Solanas' tekst i dag, hvis hun ikke havde skudt Warhol. Den opmærksomhed, attentatet genererede, genererer også opmærksomhed omkring manifestet. Samtidig er attentatet manifestets kunstneriske akilleshæl, fordi Valerie Solanas' »rabiatfeministiske« manifest af »høj litterær karat« ikke længere kan læses som blot og bart tekst, men må ses i samspil med den vildt radikale og kompromisløse handling, der fulgte. Det afstedkommer yderligere, at Solanas' tekst ikke kun kan læses som manifest, men også som manual.
Dermed melder spørgsmålet sig: Var Solanas bare en kunstnerisk (og menneskelig) fallit, der kører på kunstnerisk fribillet qua sin (kriminelle) radikalitet, men intet har at byde på som kunstner? Svaret er ikke entydigt, men det er en fælde, som både Solanas og teksten sidder uhjælpeligt fast i.
Josefine Klougarts look
Asger Schnack, forfatter
Jeg har fulgt modtagelsen af Josefine Klougarts - efter min mening fremragende - debutroman Stigninger og fald, og jeg har ikke undgået at lægge mærke til, at diverse mandlige anmeldere ufint har antydet, at den megen (positive) omtale i pressen skyldes forfatterens udseende. Det siges ikke direkte, men pakkes pænt ind. Lars Bukdahl lagde ud i Weekendavisen (21.1.), hvor han i en såkaldt Blæksprutte stillede det som et spørgsmål. Der kunne være andre grunde, men forfatterens udseende var en mulighed. I samme spor kører anmelderen Henrik Varmark i Standart (1/2010). Han slår fast, at Josefine Klougarts medvirken i Smagsdommerne på DR2 ikke kun skyldes »en veltimet PR-strategi, der - bevidst eller ej - har sikret interviews i utallige medier, eller det ydre, der brænder igennem på de lækre pressefotos«, men jo altså også bogens kvaliteter. Kunne man forestille sig en mandlig forfatter blive mødt med den slags beskyldninger?

