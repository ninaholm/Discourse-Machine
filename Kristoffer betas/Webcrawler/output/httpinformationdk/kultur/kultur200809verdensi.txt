'Verden er sindssygt foranderlig'
To kunstnere råber op for en ny dagsorden i klimadebatten. Miljøhensyn og industriel udvikling er ikke uforenelige størrelser, men hinandens forudsætninger, mener de
Den tyske miljø-kemiker Michael Braungart har været med til at udvikle miljøkonceptet -Vugge til Vugge-, der forener det miljøvenlige med det økonomisk rentable i ideen om at genbruge alting.


 Håbet om forandring forener dem. Forfatteren og musikeren. Klimakampen må ind i en ny fase.
"Venstrefløjen har traditionelt koncentreret sig om at bevare det eksisterende: 'I må ikke ødelægge vores skov!'," siger forfatter Tor Nørretranders.
Ved siden af sidder musiker Peter Bastian og nikker ivrigt.
"Venstrefløjen er endt som en omsorgsfuld mor, der bare pudser næse på sit barn," næsten afbryder Peter Bastian, selv om både han og Tor Nørretranders ser sig selv som en del af den venstrefløj, de langer ud efter.
"Nu må vi holde op med at opfatte os selv som ofre, der bliver udsat for andres tankeløse eller ondskabsfulde handlinger og teknologier. Vi skal skifte fra at være objekter for det onde og i stedet blive subjekter for det gode: Vi skal skabe en bedre verden," fortsætter Nørretranders.
I aften på Østre Gasværk vil Peter Bastian og Tor Nørretranders med musik og snak ruske op i klimadebatten for at få folk til at indse, at vi ikke kan redde verden ved at spare på strømmen. Vi må tænke fundamentalt anderledes.
Bæredygtig verden
Aftenens hovednavn er den tyske miljø-kemiker Michael Braungart, der er 'far' til et nyt projekt for en bæredygtig verden. Sammen med den amerikanske arkitekt Wil-liam McDonough har han udviklet miljøkonceptet 'Vugge til Vugge', der kort fortalt forener det miljøvenlige med det økonomisk rentable i ideen om at genbruge alting. 
Det lyder som en utopisk revolution, men ved en konference i Den Sorte Diamant i eftermiddag vil Michael Braungart forklare miljøminister Connie Hedegaard og det danske erhvervsliv, hvordan hans projekt er baseret på realistiske reformationer.
Men konceptet kræver ikke bare en politisk og økonomisk drivkraft fra oven, det kræver også en folkelig bevægelse, der kan føre forandringerne ud i livet, og derfor gæster Michael Braungart Østre Gasværk i aften.
"Det er fint nok med et dyrt arrangement i Den Sorte Diamant for folkene fra Dansk Industri. Men det er måske endnu vigtigere, at denne nye måde at tænke på får en folkelig appel," forklarer Peter Bastian.
Ud over ham og Tor Nørretranders optræder også Lars H.U.G. Alle arbejder de gratis for projektets skyld.
"Vi har haft lyst til at råbe op og sige: 'Der sker noget nyt. Vi er i stand til at udrette mirakler'. Det er en infam situation at befinde sig i, at føle sig magtesløs over for verdens miljøproblemer. Hvis man pludselig kan få skubbet håb ind i folk, så skulle det ikke undre mig, om man kunne stable en folkebevægelse på benene, der simpelthen sparker røv," siger Peter Bastian.
Hans eget håb er, at Danmark følger efter Holland, hvor hele byer nu bliver bygget efter Braungarts model. 
En ny måde at tænke på
Arrangementet skal både skabe et håb om forandring og samtidig forklare folk konkret, hvad projektet går ud på. 
"Braungart er repræsentant for en ny bølge af miljøtænkning. Han har løst den gordiske knude i miljødebatten om modsætningen mellem vækst og miljø," forklarer Tor Nørretranders.
Som eksempel på den opfattede modsætning peger han på aktionen 'Sluk lyset', der i foråret opfordrede alle verden over til at slukke lyset i en time for at spare på strømmen. 
"Men hvordan kan man løse klimakrisen ved at slukke lyset og lade som om, vi ikke er hjemme. Som om det var bedst for planeten, at vi ikke er her. Vi må gerne tænde lys om aftenen, det skal bare komme fra en fornuftig energikilde," mener Tor Nørretranders.
"Vi er bange for udvikling, og det har lammet hele kreativiteten," indskyder Peter Bastian.
Musikeren og forfatteren afbryder ivrigt hinanden. De ligner egentlig modsætninger. Peter Bastian helt i sort med voks i håret og rockattitude. Tor Nørretranders i pullover, cottoncoat og mappe. Den hurtigtsnakkende musiker med pludselige indfald og den mere reflekterede teoretiker og forfatter. Men de supplerer hinanden. Der er ikke brug for at stille spørgsmål, for de fanger hinandens sætninger og bygger videre på dem. 
"Der er ingen, der vil være ingeniører i dag, men når vores kreativitet og opfindertrang bliver konkret målrettet mod miljøet, så bliver det trendy igen. Så får vi langt flere til at tænke i den retning, og så er det ikke bare Braungart og McDonough, men flere tusinder, der tænker i den retning. Og hvad kan vi så ikke udrette?" spørger Peter Bastian optimistisk.
Nemt at lave om
Men hverken Peter Bastian eller Tor Nørretranders vil kaldes optimister.
"Fælles for optimismen og pessimismen er, at de anbringer dig i samme position. Optimisten siger: Det skal nok gå alt sammen. Pessimisten siger: Det er umuligt. Og så sætter de sig begge ned og foretager sig ikke en skid," forklarer Peter Bastian.
"Det virker naivt og blå-øjet på folk, at man tror, man kan lave det hele om. Men verden er meget nemmere at lave om, end vi tror. Verden er sindssygt foranderlig, og det sker hele tiden. I virkeligheden handler det om at spore den forandring i den rigtige retning. Vi ser kun hurtige forandringer som blinkende lamper og tigre, der nærmer sig, men snigende forandringer som gletschere, der forsvinder, opfatter vi ikke, dem skal vi forstå via vores intellekt. Derfor glemmer vi, hvor let verden er at forandre," siger Tor Nørretranders.
Egentlig er deres aften slet ikke en hyldest til Michael Braungart, men til fremskridtet, forklarer Tor Nørretranders:
"Vigtigere end Braungart er det helt grundlæggende sindelagsskifte, som handler om at skifte opmærksomheden fra, 'ih, hvor er det synd for os' til 'ih, hvor skal det blive fantastisk, det vi skal lave."


