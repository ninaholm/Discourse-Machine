De bagudskuende guruer
Ligestilling truer gnisten i parforholdet. Men sexterapeuterne serverer løsningen hver weekend


Det værste ved weekenden er avisernes weekendtillæg. Så er det tid til de såkaldt bløde stofområder. Det er alt det der med børn og familier, og hvor er vi egentlig på vej hen her i vores moderne samfund. Hvad skal vi spise, og hvilken barnestol til bilen skal vi vælge. Mest af alt handler det om mænd og kvinder og deres indbyrdes forhold nu, hvor vi efter sigende er nået det trin på udviklingsstigen, hvor det snart må være nok."Stærke kvinder avler svage mænd," forlød det i sidste uge fra en af de bløde stofområders guruer, Joan Ørting.Et enkelt sted har femininiseringen af mediefladen bredt sig så vidt, at der tilmed er blevet plads i spalterne til nogle sure, men alligevel tidstypiske homoer, hvis opgave det er at betragte menageriet sådan lidt fra sidelinjen. Det er mig.Hvordan går det så med mand/kvinde-dynamikken? Tja bum. Det ved jeg strengt taget ikke en pind om. Men jeg kender da et par, bestående af en mand og en kvinde, og de lader til at have det helt udmærket. Selvom manden selv har sagt, at han synes det var hot dengang for ti år siden, hvor kvinden klippede sig skaldet og altid gik i militærbukser, er det ikke mit indtryk, at hendes tiltagende kjolebrug har ødelagt deres sexliv. I hvert fald er de i fuld gang med at formere sig ved hjælp af naturmetoden. Med til deres nuværende redebyggeri hører også en plan om, at kvinden delvist skal forsørge manden gennem højere uddannelse og et mere indbringende erhverv end hans. Det er ikke mit indtryk, at denne ordning undergraver hverken deres identitet eller deres indbyrdes dynamik. De lader ikke til at mene, at deres indbyrdes rollefordeling har noget med stærke kvinder og svage mænd at gøre. Men måske snyder de bare sig selv? Måske er de undtagelsen, der bekræfter reglen om, at mænd nødvendigvis vil have kvinder, der er feminine og at kvinder har nemmere ved at lade sig forsørge end mænd.Tiltrækning og frastødningI rækken af sexterapeuter og samlivsguruer, der indtager spalterne og programfladen med budskaber om, hvordan vi (eller dvs. de heteroseksuelle) får gnisten tilbage, er vi nået til Joan Ørting. Hun mener noget i retning af det sædvanlige, nemlig at mænd og kvinder fra naturens side er modsat hinanden, og at det både er det, der skaber tiltrækning og frastødning. Det siger sig selv, at der ikke er ret meget plads til homoseksuelle i den type fortælling. For vi er jo samkønnede og må derfor være ens, og det er der ikke meget dynamik i. Men nu var det så heller ikke homoerne, det skulle handle om. Når det går galt med heteroernes sexliv og parforhold står guruerne klar med to mulige forklaringer. Enten forstår de ikke hinanden fordi mænd kommer fra Mars og kvinder kommer fra lyserød. Eller også er de er blevet helt ens af at bo på en planet, hvor evolutionen er gået for vidt med alt for meget ligestilling til følge. Kvinderne er blevet stærke, mændene er blevet flinke og væk er dynamikken. Altså skal kvinderne genfinde deres indbyggede femininitet og mændene skal på tur i ødemarken for at hente energi til at sætte kvinderne på plads.Men væk er også alle mulige andre tænkelige forklaringer. Som f.eks. dem, der peger på samfundsmæssige forhold, i stedet for at henvise til folks individuelle identitet eller biologi. Tænk hvis mit vennepar snarere er undtagelsen fra reglen om at mænd fortsat tjener mest? Måske rammer det ekstremt kønsopdelte arbejdsmarked bare ikke deres parforhold lige så hårdt, som det rammer andres. Kan manglende ligestilling på diverse områder slet ikke tænkes at have indflydelse på uddøende sexliv? Det er i hvert fald pudsigt, som et påstået fravær af diskrimination mod kvinder sammenlignes med det, at kønnene bliver ens eller endnu værre: at kvinder bliver til mænd og omvendt. Som om kønshierarkiet er afgørende for, at folk overhovedet kan fungere sammen. Eller som om kvinder nødvendigvis behøver at være feminine eller mænd nødvendigvis behøver at være maskuline for at de kan opretholde den berømte gnist i parforholdet.Varm weekendIkke-heteroseksuelle og kønsoverskridere af alle slags er omvandrende beviser på, at den gamle fortælling er noget ævl. Men de nye guruer har fundet løsningen. Ved at inkorporere nye elementer i sexlivet kan heteroerne bevare dynamikken på trods af ligestillingen. Der er f.eks. ikke det mindste i vejen med 'pigesex'. Det er et frækt supplement, som man som kvinde tilmed kan bruge til at lære sin egen krop bedre at kende. Analsex hedder 'numselege' hos sexterapeuten i Varm Weekend. Og det skal man ikke være bange for at blive bøsse af.Men set fra den sure homos sidelinje er weekendens bløde stofområder lidt af en prøvelse.
