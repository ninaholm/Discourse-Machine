Færre chefer giver bedre programmer
DR fyrer 40 chefer. De skal i stedet lave programmer. Og det vil komme seerne, lytterne og bruger af DR til gavn, fastslår generaldirektør


 KØBENHAVN - DR skal af med 20 procent af deres chefer svarende til 40 stillinger. Cheferne fyres ikke - de skal derimod være med til at producere til DR's seere, lyttere og andre brugere.
Det slår generaldirektør Kenneth Plummer fast.
- Den her proces handler først og fremmest om at styrke indholdsproduktionen i DR ved at give den en stærkere rolle i DRs produktion og i bestyrelsesarbejdet, siger generaldirektøren.
Plummer afviser, at der er tale om en sparerunde i DR.
- Det er klart, at det på den lange bane kommer til at give nogle besparelser, og det kommer vi til at bruge på programmer. Men det her er ikke en sparerunde. Det er ikke noget, der rammer menige medarbejdere på nogen måde, siger han.
Stillingen som direktør for DR Programproduktion nedlægges, og den hidtidige direktør her Mette Bock forlader DR efter knap to år på posten. I forbindelse med omstruktureringen har Mette Bock meddelt Kenneth Plummer, at hun ønsker at fratræde sin stilling og forlade DR ved årets udgang.
Årsagen er, at hun mener, at hendes stilling har udviklet sig til at være mere driftsorienteret end forventet. Mette Bock har været i en hård magtkamp med mediedirektør Lars Grarup, der har en noget bredere fortolkning af public-service end hun. Gnidningerne mellem de to direktører er ikke gået ubemærket hen blandt medarbejderne, som i en nylig arbejdsklimaundersøgelse pegede på, at samarbejdet i DR's direktion var mindre godt.
At omstruktureringen kommer til at betyde, at nogle chefer vælger at forlade DR, lægger Kenneth Plummer ikke skjul på:
- I den her proces nedlægger vi cirka 40 chefstillinger. Det betyder ikke, at der er 40 chefer, der mister deres job - men nogen kommer til at blive flyttet over på andre kontrakter. Der er også nogen, der kommer til at miste deres job. Det er vi i gang med at få den kabale til at gå op, siger generaldirektøren
I forbindelse med nedskæringsrunden oprettes der nu fire nye direktørområder: DR Nyheder, DR Danmark, DR Oplysning og DR Kultur. Og det betyder ifølge generaldirektøren et stærkere fokus på indhold.
- Det kommer forhåbentligt til at give sig udslag i endnu bedre programmer. Vi har de seneste år haft meget fokus på at bygge, at få styr på økonomien og få styr på de strategiske pejlemærker. Det har vi styr på nu - og nu kan vi bruge al vores energi på at fokusere på indhold, siger Kenneth Plummer.
Det forventes, at de fire nye direktører er på plads ved årsskiftet. Indtil da vil Kenneth Plummer stå i spidsen for Oplysning og Kultur, mens DRs nyhedschef Ulrik Haagerup vil være konstitueret direktør for Nyheder og DR Jyllands direktør Inger Bach for Danmark.

