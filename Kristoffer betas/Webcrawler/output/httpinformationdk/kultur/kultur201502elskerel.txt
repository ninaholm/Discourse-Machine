Elsker, elsker ikke: Stine Pilgaard



 Elsker
Jeg elsker min redaktør, jeg elsker når hun tegner smileys i manuskriptet, jeg elsker min redaktørs korte nederdele, jeg elsker hendes høje latter. Jeg elsker islandske sagaer, gamle dage, gamle bøger, gamle mennesker, gamle venner. Jeg elsker overspringshandlinger og Luksusfælden, jeg føler mig pludselig så økonomisk ansvarlig, jeg elsker værterne, der siger, jamen skammer I jer ikke, jeg elsker deltagerne, der siger: jo, vi skammer os, hvor er det pinligt, og til sidst ligger budgettet og skinner i snorlige kolonner, og jeg elsker når folk siger: jeg troede aldrig, at jeg skulle græde på tv. Jeg elsker at spille snake, jeg elsker min enestående timing, når det kommer til snake, at man kan tale om et snaketalent udover det sædvanlige. Jeg elsker, når jeg tænker: Nu kan jeg umuligt blive bedre, og så alligevel stikker min egen rekord igen.
Elsker ikke
Jeg elsker ikke udklædningsfester, pakkelege og brætspil. Jeg elsker ikke andre folks ferieminder og kvinder, der fortæller om hvordan det er at føde, slet ikke dem, der sprækkede og skulle sys uden bedøvelse, jeg elsker ikke at få musearm af at spille snake.

