Semireligiøs kunst i et semireligiøst rum
’Myten er en tilstand’ hedder Alexander Tovborgs nye udstilling på Galleri Nicolai Wallner. En storladen titel, der både henviser til antikkens mytologier og Tovborgs egen skabelse af sig selv som mytisk figur


 På den gamle Carlsberggrund på Vesterbro kan man i øjeblikket se udstillingen myten er en tilstand med nye værker af Alexander Tovborg, der trods sin unge alder (f. 1983) havde sin første soloudstilling på det prominente galleri allerede tilbage i 2010. I den nuværende udstilling på galleriet er det særligt myten om den antikke titan Prometheus, der udfoldes og undersøges i otte store malerier og en enkelt ’skulptur’, selvom der også er referencer til kristendommens kirkelige billedverden. Det er ikke første gang, Tovborg arbejder med det religiøse, spirituelle og mytiske, og tidligere udstillingstitler som Pieta (Fauna 2014), Sacra Conversazione (med Jeppe Hein, Wallner 2013) og Teenage Jesus (Stuttgart 2012) viser med al tydelighed, hvor Tovborgs interesser som kunstner ligger. Som en del af KØS’ projekt om kunst og kirker i 2012 gav det derfor også god mening, at Tovborg overtog redaktørposten for Ribe Domkirkes kirkeblad, hvilket blev til en spændende nytænkning af kirkebladet som et mødested for samtidskunst, eftertænksomhed og debatter om folkekirken.
Semireligiøst rum
Det første, der møder én, når man kommer ind på Galleri Nicolai Wall-ner, er en døbefont hugget i granit og med gulddekorerede sider. Ovenpå er et blåt glasfad med en smule vand i. »Credo quia absurdum« står der langs kanten af fonten, hvilket betyder »jeg tror, fordi det er absurd«. Med denne strategiske placering af døbefonten er tonen slået an til en udstilling, der på mange måder befinder sig imellem galleriets kommercielle rum og kunsten som et spirituelt rum. Her er både de hvide, bare vægge i stil med de protestantiske kirkers rigidt hvidmalede rum og hylderne med prislister og udgivelser om kunstneren.
Gallerirummet kan ofte være et hæmmende rum forstået på den måde, at det som oftest helt stringente rum kan virke kvælende for den kunst, der udstilles. I myten er en tilstand fungerer det dog ekstraordinært godt at kombinere gallerirummet – i sig selv et semireligiøst rum – med Tovborgs egne semireligiøse værker. Det er ikke en kirke, man træder ind i, men på en eller anden måde er det alligevel, og der sker et spændende samspil mellem religionen og kunsten.
Malerierne i udstillingen er store og pompøse. De er lavet af træpaneler, hvorpå der er sat bemalet stof i en collage af kraftige, klare farver, som dem man kunne forvente at finde i en slikbutik. Lysende og lokkende. Kanterne på træpanelerne er malet i guld og med indskårne symboler.
Det er dog ikke kun maleriernes størrelser og farvesammensætning, der gør dem imponerende, men det faktum, at der er tale om otte næsten identiske malerier. Alle gengiver de den mytiske figur Prometheus, der er malet i stil med de figurer, man finder på gamle, græske vaser. Prometheus var den oprørske titan, der skabte mennesket af ler, og derefter stjal det gudernes ild, så mennesket ikke skulle leve som et dyr. For det blev han straffet af Zeus, der lod ham binde til en klippe, hvor en ørn hver dag kom og hakkede hans lever ud, hvorefter hans krop helede i løbet af natten, og det hele kunne starte forfra.
I myten er en tilstand er der ingen lever, der hakkes ud, men myten gentager sig billedligt gennem alle udstillingens værker, der – måske med henvisning til Prometheus’ ild – lyser op, sådan som de strategisk hænger tæt samlet i et ellers stort, bart rum. Det er seriøse værker, men med finurlige elementer som hotdogs og snegle. Det kan lyde underligt, men det fungerer rent faktisk, for Tovborg er en virkelig dygtig maler.
Myten Alexander Tovborg
Hvad der gør udstillingen interessant er dog ikke kun Tovborgs gengivelser af mytiske og religiøse referencer, men også den måde, hvorpå han indskriver sig selv i myten.
Her kan for eksempel nævnes udstillingsplakaten, der ikke – som det ellers ofte er tilfældet med sådanne – er et billede af et værk, men derimod et billede af Tovborg selv. Her ligger han op ad en klippevæg med et let dramatisk og drømmende ansigtsudtryk. Mon ikke der er tale om Prometheus’ grotte i Georgien, hvorfra også vandet i døbefonten stammer, hvis man skal tro værkbeskrivelsen?
Ligeledes beskriver Tovborg flere steder, hvordan han må blive ét med myten, helt fysisk, for at kunne billedliggøre den. Deraf også udstillingens titel. Den fortælling, der skabes om Tovborg, er ikke fortællingen om en kunstner, der rationelt analyserer og fortolker verden omkring sig, men om en kunstner, der i sig selv har en form for overmenneskelig kontakt med det mytiske og spirituelle. Derfor bliver det også spændende at følge ikke kun Tovborgs kunst, men også fortællingen om ham som en kunstner, der allerede selv har noget mytisk over sig.
’myten er en tilstand’ af Alexander Tovborg. Galleri Nicolai Wallner. Ny Carlsberg Vej 68. København. Indtil den 26. september

