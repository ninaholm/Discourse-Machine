Masser af talent, men ingen steder at gøre af det
Når filmfestivalen CPH PIX i morgen slår dørene op for fjerde gang, er det blandt andet med fokus på nye danske talenter, af hvilke der er imponerende mange. De risikerer dog at drukne i en ensretning omkring publicering, hvis visioner ikke er rummelige nok til at favne mangfoldigheden


 Festivalfokus. Det er svært at finde nogle, hvis arme ikke er rakt i vejret, hvis man spørger til talentmassen i dansk film lige nu.
Alle, Information har talt med, er enige om, at det med Zentropas Peter Aalbæks ord går »problematisk godt«. Hvori problematikken i den gode nyhed består, er der til gengæld flere bud på:
For festivalchefen på CPH PIX, Jacob Neiiendam, er den dårlige nyhed, at man samtidig har et marked, der langtfra evner at favne bredt, men som ensretter og begrænser i stedet for at udvikle filmkunsten. Derfor bliver filmfestivaler som f.eks. CPH PIX et mere og mere nødvendigt udstillingsvindue for ikke bare de mere smalle eller kunstneriske film, men for alle film, der ikke i forvejen passer ind i den skabelon, der hedder ’dansk film’.
Ifølge lektor ved Film- og Medievidenskab ved Københavns Universitet Johannes Riis er den skabelon lagt an til de såkaldte romertalsfilm. Mainstreamfilm, der ofte bygger på en allerede kendt historie som f.eks. Far til Fire-serien. Eller som filminstruktør Nikolaj Arcel udtrykte det i seneste nummer af filmmagasinet Ekko: »Folkekomedier og børnefilm. Køkkenskænderier og skilsmisser«.
Som markedet ifølge Riis ser ud nu, er det altså de store kommercielle film, der stjæler al opmærksomheden. Så selv om man har en spirende underskov af mangfoldige talenter, så nytter det ikke meget, for de får kun én chance i biografen, og hvis de ikke sælger billetter her, så får de ikke en chance til.
Auteurens tid er med andre ord forbi; det handler ikke om at udtrykke en personlig kunstnerisk ambition, men om at levere et salgbart produkt. Derfor bliver festivalerne hurtigt chancen for de film, der gerne vil frem på egne præmisser.
»Det er jo lidt en falliterklæring. Og det sker, på trods af at det er teknologisk muligt at gøre tingene anderledes som f.eks. at have simultanpremiere på nettet for de film, hvor det er relevant. Det kunne ellers skabe noget debat, der potentielt kunne komme filmen til gode og få den ud til et bredere publikum,« siger Johannes Riis.
Det undrer da også festivalchef Jacob Neiiendam, at man i en tid, hvor distributionsmulighederne aldrig har været bedre, holder fast i en holdback-aftale, der kun fungerer for store film som f.eks. Hvidstengruppen og En kongelig affære, der sælger mange billetter. For den udvander samtidig dansk spillefilm, fordi film med kant og personlighed ikke har en chance, når billetsalget bliver afgørende.
»Det begræder vi hos PIX. Vi brænder jo for de film, der virkelig rykker. Det kan godt være, det ikke er film, der får den bedste modtagelse hos publikum, men det er ikke ensbetydende med, at det er dårlige film. Ligesom 500.000 solgte billetter heller ikke gør en film bedre, end den er. Der er ingen nødvendig kobling. Derfor bliver der mere og mere brug for filmfestivaler. Det er her, man ser film, for filmens skyld,« siger Jacob Neiiendam.
Endimensionalt vås
Netop koblingen mellem billetsalg og en films værdi er ellers afsæt for en netop publiceret rapport fra brancheforeningen Danske Biografer.
Her har man metodisk gennemgået, hvor meget diverse instruktører har fået i støtte, hvor mange billetter filmene har solgt, hvilke filmkonsulenter der står bag de største økonomiske succeser osv.
Hele herligheden skulle angiveligt tage afsæt i, at Det Danske Filminstitut (DFI), personificeret af forhenværende bestyrelsesmedlem Bo Damgaard, skulle mene, at en films succes er at sætte lig med antallet af solgte billetter. Hos DFI’s direktør Henrik Bo Nielsen er der dog ikke meget forståelse for, at det skulle være et synspunkt DFI repræsenterer.
»Det er jo noget endimensionalt sludder. Pointen med filmaftalen er jo en bred vifte af film, både kunstneriske og mere populærkulturelle. Derfor er billetsalg som det eneste kriterium rent vås,« siger Henrik Bo Nielsen.
— Men det skulle jo være DFI’s vås ifølge formand for Danske Biografer, Kim Pedersen?
»Nej. Mange billetter, god film, få billetter, dårlig film er så banalt et udsagn, at man nærmest ikke orker at kommentere på det,« siger Henrik Bo Nielsen.
Så langt, så godt. Tilbage står en talentmasse, der ikke nødvendigvis har muligheden for at omsætte deres talenter til film i Danmark, fordi der ifølge Neiiendam ikke er platforme nok til at favne den forskellighed, der også genremæssigt eksisterer i vækstlaget. Derfor vælger instruktører i større og større udstrækning udlandet, når deres drømme skal føres ud i livet. Et eksempel kunne være Christian E. Christiansen, der er i gang med sin anden amerikanske spillefilm, gyseren The Occult.
Et andet eksempel er Kasper Barfoed, der også i USA er i gang med thrilleren The Numbers Station med John Cusack i hovedrollen. Hvor man kan glædes over deres erfaringer, er effekten af dem i det danske filmmiljø ifølge Peter Aalbæk tvivlsom. Samtidig ser man i udlandet mange eksempler på, at man omfavner sociale medier, digitale platforme og video-on-demand (vod, red.).
Ifølge producer Peter Engel sker det i langt højere udstrækning, end man gør herhjemme, selv om de fleste er enige om, at markedet bevæger sig i den retning. Her udgør festivalen for Engel også en del af vanetænkningen.
»Når man så kommer med ideen, så vil man alligevel ikke. Så er det altid: ’Har den ikke været på festival? Den skal da først på festival!’ Vi er ikke parat til for alvor at prøve noget nyt, når det endelig gælder,« siger Peter Engel. Man tænker ifølge Engel kort sagt alt for traditionelt i forhold til film og de muligheder, der er i dag. Det går ud over talenter, der vil andet end mainstream-film, som f.eks. dem, man under PIX kan se folde sig ud i konkurrencen Movie Battle. Han peger på flere projekter, hvor man med alternativ finansiering og indgang til hele filmbranchen har fået skabt store ting.
Heriblandt den finsk/australsk/ hollandske co-produktion sci-fi-nazikomedien Iron Sky, der kan ses på PIX. Her fik man ud af et samlet budget på godt 50 millioner ifølge Engel samlet næsten 10 millioner kroner via crowd funding. Man skabte samtidig et kæmpe fiktivt univers på nettet, skrev til avisen, lavede et landkort med hvilke byer, der havde samlet flest penge, lavede en film om filmen – man gjorde på alle måder, alt man kunne på tværs af landegrænser for at ’skabe’ filmen, før den egentlig var skabt. Iron Sky er for Engel et glimrende eksempel på, hvor langt man kan komme, hvis man tør og ikke lader sig skræmme af teknologiske ændringer og hæmme af traditioner, når en ny film skal ud over rampen. Især internettet vil ifølge Engel være en katastrofe at ignorere.
»Alt bliver jo hentet over nettet nu. Det er bare værsgo: Her er alle film i hele verden, hvad vil du se? Det er den virkelighed, som både talenter og filmbranchen som sådan skal forstå at udnytte og acceptere hurtigst muligt,« siger Peter Engel.
 

