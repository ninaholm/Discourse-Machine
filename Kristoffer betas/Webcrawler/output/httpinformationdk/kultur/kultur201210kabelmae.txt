Kabelmænd i krise
Kriseramte mænd er omdrejningspunktet i mange af tidens populære tv-serier fra amerikansk kabel-tv. Ifølge tv-forsker Amanda Lotz handler deres kriser ikke kun om penge, men også om at være mand i det 21. århundrede


 Der er ikke skrevet nogen historisk redegørelse om mandeportrætter på tv. Der er faktisk forsket mere i kvinder på den front, konstaterede den amerikanske tv-forsker Amanda Lotz fra University of Michigan, da hun i sidste uge holdt forelæsning ved Københavns Universitet om tv og amerikansk maskulinitet i det 21. århundrede.
En årsag til det er ifølge Lotz, at mænd ikke på samme måde som kvinder er blevet anbragt i kasser. De har haft en bredere vifte af roller, men selvfølgelig er nogle mandlige karakterer gennem tiden blevet skildret som mere heroiske eller attråværdige end andre. Amanda Lotz har tidligere forsket i, hvordan kabelkanaler som Oxygen Media, Women’s Entertainment Network eller Lifetime i 1990’erne vendte blikket mod de kvindelige seere, mens serier som Buffy the Vampire Slayer, Judging Amy, Gilmore Girls, Sex and the City og Ally McBeal havde kvinder i hovedrollerne. De seneste år har hun imidlertid opdaget en ny tendens, hvor mandlige hovedpersoner indtager roller, de ikke tidligere er set i.
Serier som The Sopranos, Breaking Bad, Dexter, Hung og Sons of Anarchy byder på detaljerede beskrivelser af én mands liv frem for et ensemble. Samtidig stiller de skarpt på, hvordan deres hovedpersoner – alle med markante karakterbrister – prøver at klare sig efter bedste evne både i arbejdslivet og privat.
Fædre og ægtemænd
Som Amanda Lotz skriver i sin kommende bog Cable Guys: Television and American Masculinities in the 21st Century går serierne i dybden med én mands både ydre og indre liv. Flere af serierne handler om mændenes problemer med ikke at have tilstrækkelige midler til at kunne klare en økonomisk krise, som når Walter White ikke har råd til kræftbehandling i Breaking Bad og tyr til produktion af meth-amfetamin, eller når et nedbrændt hus i Hung får en baseballtræner til at indlede en karriere som prostitueret.
Ifølge Amanda Lotz er der imidlertid mere end finanskrise på spil i serierne. De handler også om karakterer, som har svært ved at være den mand, de gerne vil være, og opnå det, de gerne vil, på arbejdet såvel som derhjemme.
På den professionelle front er antallet af kriminelle hovedpersoner uhørt højt. Privat er mændene gode fædre, men dårlige ægtemænd. Alle har problemer i deres ægteskaber, og de fleste har også problemer med deres fædre, hvad enten de er til stede eller ej. Den forrige generations patriarkalske ideer er passé, men hvad sætter man i stedet for dem?
Som Lotz beskrev i sin forelæsning, ser vi som publikum blandt andet med på grund af det hjerteskærende i mændenes forsøg på at gøre det rigtige både professionelt og som fædre og ægtemænd. Noget af det nye er, at kvinderne ikke får skylden for deres problemer. Mændene bliver heller ikke fremstillet som ofre, deres situation skyldes helt enkelt tingenes tilstand.
Lotz pointerede, at man på mange måder kan se tv-serierne som en afspejling af ændrede kønsrollemønstre i samfundet. Hun fremhævede en statistik, hvor det fremgik, at markant flere amerikanske mænd i dag klager over problemer med at finde balancen mellem arbejds- og privatliv, mens det for kvindernes vedkommende har har været mere konsistent siden 1970’erne.
Serierne sætter på dramatisk vis konflikterne i spil. Kigger man bag den umiddelbart underholdende ramme med en deprimeret mafioso eller en narkoproducerende kemilærer, handler det om meget mere end arbejdsneuroser og pengeproblemer.

