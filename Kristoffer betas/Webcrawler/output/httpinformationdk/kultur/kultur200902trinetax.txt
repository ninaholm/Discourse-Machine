Trine 'Taxi Driver' Dyrholm og andre på redningsaktion
Den danske skuespiller Trine Dyrholm for ros på Berlinalen for sin hovedrolle i det danske bidrag til festivalens hovedkonkurrence. På dokumentarfronten forsøger de to amerikanere Andy og Mike at gøre verden bedre


 BERLIN - Man taler om Trine i Berlin. Den danske film Lille Soldat, der er instrueret af Annette K. Olesen, blev vist i fredags som den første hovedkonkurrence-film på Berlinalen. Ved pressevisningen sidder Joachim Dicks, filmredaktør ved Norddeutsche Rundfunk, ved siden af mig. Halvt inde i filmen puffer han mig i siden: 
"Hvad hedder hende, der spiller hovedrollen? Hun er jo fuldkommen utrolig," siger han. Det er Trine Dyrholm, han mener. 
Senere samme dag spørger hans indre flaneur ham på NDRs hjemmeside om, hvilken film han ville tilbringe en nat i sin sovepose foran billetlugen. 
"Ville den danske film Lille Soldat, der blev vist i morges i konkurrencen, høre dertil? Måske ikke. Men alligevel var det værd at stå tidligt op. Den første regulære bjørne-kandidat og allerede en stærk historie og en virkelig mindeværdig hovedrolleskuespillerinde: Trine Dyrholm."
Danske tilskuere har kunnet forvisse sig om Trine Dyrholms kvaliteter i rollen som soldaten Lotte, der vender hjem efter at have været i krig for Danmark i Afghanistan, siden november. Kan det passe, at kun 18.000 har gjort sig den ulejlighed? 
Handlingen: Lotte, der er hensunket i apati efter sine oplevelser som soldat, får et job som chauffør hos sin far, der er vognmand. Og alfons. Snart kører hun hans samleverske, den smukke prostituerede nigerianske Lily, til og fra kunder. Lottes mission bliver at redde Lily og måske dermed sig selv. Men er Lily interesseret i at blive reddet?
På pressemødet efter visningen fortæller instruktør Annette K. Olesen, at hun oprindelig ville lave en gangsterfilm. Men i den sidste ende blev hun enig med filmens manuskriptforfatter Kim Fupz Aakeson om, at sex og vold altid virker. Og at de gerne ville have temaer som far, datter, soldat og trafficking med i filmen. 
For meget
Spiegel Online mener, at filmens svaghed ligger heri: 
"Hvor naturalistiske billederne end er, hvor grel handlingen end er: Lille Soldat vil simpelt hen for meget," skriver internetdelen af ugebladet med millionoplaget. "Figurerne, der er ladet med symbolik, forbliver blotte klischéer og vågner ikke op til eget liv," fortsætter Spiegel Online.
Berlineravisen Der Tagesspiegel er ikke enig. Den kalder Lille Soldat et "stille drama med en stærk hovedrolleskuespillerinde" og siger om samme: "Trine Dyrholm - man kender hende fra Festen og som barnemorderske i Forbrydelser - legemliggør en stivnet eksistens, et væsen sat på automatpilot." 
Avisen konkluderer: "En monokrom film, et præcist krigshjemvender-psykostudie, der helt undlader at vise flashbacks, heldigvis. En Berlinale-konkurrence lever ikke udelukkende af de tre-fire fremragende bidrag, men også af mellemlaget, af en håndfuld solide produktioner. Lille Soldat er sådan en film. En indtrængende og oprigtig biografoplevelse." 
På pressemødet roser en journalist fra African Refugees News filmen og siger, den er "et rigtigt dokument. Det her sker i virkeligheden", og den australske avis The Sydney Morning Herald vil gerne vide, om det kan være rigtigt, at Danmark sender kvinder i krig i Afghanistan.
Trine Dyrholm siger selv på pressemødet, at Annette K. Olesen på et tidspunkt under optagelserne sagde til hende og Lorna Brown, der spiller Lily: "'Lorna, du ligner Naomi Campbell. Og Trine. Du ligner Robert de Niro'. Og jeg blev glad, for jeg prøvede at være en mand."
Nu, hvor vi har set, at der gemmer sig en Taxi Driver i Trine Dyrholm, er det måske ikke umuligt, at hun også kan barsle med en bjørn?
Vil redde verden
Redde andre, ja, faktisk hele verden, vil de også i den film, der fredag eftermiddag åbnede dokumentardelen af Berlinalen: The Yes Men Fix The World hedder den, og man kan kun bede til, at den også rammer Danmark, for den er både skæg og interessant. 
Det er en dokumentarfilm om to friske fyre, der påtager sig at sige, hvad samfundets mægtige burde have sagt. Med tungen lige i munden.
Et eksemplel: BBC World tror, at de har en ægte sensation: En talsmand for det amerikanske multinationale selskab Dow Chemical, en vis Jude Finisterra, vil for åben skærm gøre bod og bedring. Mr Finisterra (hvis navn betyder så meget som Jordens ende) fortæller BBC Worlds 300 millioner seere, at Dow Chemical nu påtager sig det fulde ansvar for den forgiftnings-katastrofe, der ramte Bhopal i Indien i 1984. Den slog cirka 17.000 mennesker ihjel og ødelagde mange tusindes liv. Finisterra fortæller de jublende BBC-journalister, at virksomheden har sat 12 milliarder dollar af til ofrene, herunder fuld kompensation for de 120.000 mennesker, der efter katastrofen har brug for medicin og pleje resten af livet. 
"Det er første gang i historien, at et firma af Dows størrelse vælger at arbejde imod sin bundlinje bare for at gøre det rigtige," siger Jude Finisterra ikke uden stolthed. Dow Chemicals købte i 2001 selskabet Union Carbide, der ved et uheld ledte 40 tons giftgas og dioxin ud i Bhopal.
I løbet af de første 23 minutter efter udsendelsen falder Dows aktier med tre en halv procent.
'Jude Finisterra' er bare et af de mange alibier i aktivistgruppen The Yes Men. Dens to førende medlemmer hedder Andy Bichlbaum og Mike Bonano. Eller sådan præsenterer de sig i Berlin. Deres borgerlige navne er måske Jacques Servin og Igor Vamos. De laver falske websites, hvor de udgiver sig for at være magtfulde mennesker, der repræsenterer store og prominente organisationer. Så bliver de inviteret til konferencer, symposier og på tv, hvor de topprofessionelt og ironisk klæder de forsamlede kapitalistiske kynikere af til skindet. 
Det gode fra bunden
I 2003 udgav de sig i filmen The Yes Men for at være repræsentanter for World Trade Organization og satte med kulsort satire fokus på de værste sider ved den globale frie handel.
Den 12. november 2008 delte The Yes Men 1,2 millioner falske kopier af The New York Times ud på gaden i New York og Los Angeles. Udgaven var dateret den 4. juli 2009, og i hjørnet stod 'Alle de nyheder vi håber at trykke', men det bemærkede de færreste læsere umiddelbart. Det troede ikke deres egne øjne, da de åbnede den gratis morgenavis og så overskrifter som 'Irankrigen slutter' og 'Gratis universiter' . 
"Hvis nogle få mennesker i toppen får alle de dårlige ting til at ske, hvorfor kan alle os nede på bunden så ikke få de gode til at ske? Jeg mener i virkeligheden," spørger Mike Bonano.

