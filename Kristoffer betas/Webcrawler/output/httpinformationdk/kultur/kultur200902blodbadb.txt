Blodbad i bogbranchen
Røde regnskabstal tvinger forlaget Borgen til at skille sig af med halvdelen af sin medarbejderstab. Også Lindhardt og Ringhof fyrer 11 ansatte efter et minus på 34 millioner kroner i 2008
På sigt kan det være danskerne må kigge langt efter spændende bogtitler. Flere danske forlag er i krise, og senest har Lindhardt og Ringhof samt Borgens forlag måttet fyre medarbejdere.


 Det har været en særdeles blodig uge i den danske forlagsbranche. Torsdag præsenterede Lindhardt og Ringhof 11 medarbejdere for en fyreseddel efter et underskud på 34 millioner kroner i årsregnskabet fra 2008. 
Og i går meddelte så det hæderkronede forlag Borgen, at det skærer medarbejderstaben ned fra 22 til 11. 
Ifølge forlagets administrerende direktør Niels Borgen er det den aktuelle økonomiske krise, der har gjort det nødvendigt at gribe til ekstraordinære metoder. Forlaget har endnu ikke offentliggjort sit årsregnskab for 2008, men ifølge Niels Borgen bliver underskuddet på cirka én million kroner. 
"Det, vi skal igennem nu, svarer nogenlunde til det, de andre store forlag var igennem for fem år siden. Vi har udskudt den proces i håbet om, at vi kunne ride stormen af . Men nu må vi erkende, at der ikke er nogen vej udenom," siger Niels Borgen, der beklager det drastiske indgreb i medarbejderstaben.
"Men når en virksomhed synes, at dens omkostningsniveau er højere, end hvad der svarer til salgsniveauet, så tvinges den til at gøre noget. Vi vil forsøge at bevare den struktur, vi har haft hidtil, og derfor plukker vi fra alle afdelinger. Det vil også gå ud over redaktører. De er kernemedarbejdere på et forlag, så det gør vi os naturligvis nogle bekymringer om," siger han.
Ifølge Christian Hjorth-Andersen, der er professor i økonomi ved Københavns Universitet og ved flere lejligheder har skrevet om det danske bogmarked, er der tale om et usædvanligt indgreb, som kan risikere at få alvorlige konsekvenser for forlagets fremtid.
"Det er en meget drastisk nedskæring. Normalt vil man forsøge at tilpasse sig langsommere - også selvom målet er en halvering af medarbejderstaben. Når man skærer så mange væk på en gang, bliver det svært at få hverdagen til at fungere. Virksomheden har ingen tid til at vænne sig til, at der mangler hænder. Det bliver et problem," vurderer han.
Nedturen fortsætter
Meddelelsen om Borgens massive nedskæringer kommer blot dagen efter offentliggørelsen af Lindhardt og Ringhofs årsregnskab, som også byder på deprimerende læsning. Forlaget må sande, at fusionen med Bonnier i 2007 har været en dyr fornøjelse. Resultatet for 2008 er et markant underskud på 34 millioner kroner ud af en omsætning på 536 millioner. Det svarer til en fordobling af det samlede underskud i 2007. Samtidig fyrer man 11 ud af 230 medarbejdere.
Ifølge administrerende direktør, Anette Wad, er årsagen til det blodrøde regnskab, at fusionen med Bonnier Forlagene har været "mere udfordrende end forventet".
Blandt andet har fusionen stillet store krav til sammenlægning af systemer og arbejdsgange og medført store afskrivninger på investeringer, som først får effekt i de kommende år. 
Flere fyringer
Den forklaring forholder kulturøkonom Christian Hjorth-Andersen sig dog skeptisk over for. Det bør ikke komme som en overraskelse, at en fusion medfører uforudsete udgifter og forhindringer, mener han.
"Man forklarer sig med, at fusionen var mere udfordrende end forventet. Men sagen er jo, at næsten alle fusioner giver anledning til en masse bøvl. Det ser så godt ud på papiret, men når man så skal til at lægge salgsgange og medarbejdere og computersystemer sammen, så er det en dyr omgang. Det bør man regne med på forhånd," siger Hjorth-Andersen, der mener, underskuddet skal tages endog meget seriøst.
"Når man har en omsætning på 536 millioner kr., så er et underskud på 34 millioner kr. et betydeligt beløb. Det kan ikke fortsætte sådan i ret mange år," siger han.
Også Nils Bjervig, chefredaktør på branchetidsskriftet Bogmarkedet, mener, regnskabet er bekymrende. Forlaget kan meget vel blive nødt til at slanke sig yderligere i den kommende tid, spår han. 
"Hvis ikke man kommer ud med et markant bedre resultat i 2009, så er der for mig ingen tvivl om, at der må ske yderligere reduktioner i form af flere fyringer," siger han.
Det kan Anette Wad ikke afvise: 
"Det er den nedskæring, vi har fundet nødvendig på nuværende tidspunkt, men på grund af den generelle økonomiske krise i samfundet, som vi endnu ikke ved, hvor hårdt kommer til at ramme bogsalget, må man være ærlig og sige, at det kan være svært at spå om fremtiden," siger hun.
Ifølge Informations oplysninger er ni af de 11 opsagte medarbejdere taget fra den administrative afdeling, mens kun to er hentet fra den redaktionelle, nemlig fra henholdsvis tegneserieredaktionen og den skønlitterære redaktion. I sidstnævnte har man dog samtidig foretaget en intern rokade så bemandingen forbliver uændret.
Det er den rigtige fremgangsmåde, mener Nils Bjervig.
"For skal man vende det her, skal man producere en masse gode bøger, og så går det ikke at man skærer for meget i den redaktionelle afdeling," siger han. 
Branche i knæ
Det er ikke første gang, Lindhardt og Ringhof tiltrækker sig negativ opmærksomhed som følge af den historiske forlagsfusion. 
Som Information tidligere har kunnet berette, har den første tid på det nye storforlag været præget af medarbejderafgang, fyringer og forfatterflugt.
I efteråret 2008 skilte forlaget sig af med fem ansatte, mens tre topchefer selv sagde op, herunder Charlotte Jørgensen og Karsten Nielsen, der for nylig har stiftet det nye forlag C&K Forlag, som foreløbig har trukket en række af L&R's bedste forfattere med sig -herunder Lars Saabye Christensen, Mikkel Birkegaard, Lone Hørslev, Natasha Illum Berg, Christel Wiinblad samt den islandske forfatter Sjón Birger Sigurdsson.
Lindhardt og Ringhof er trods sine øjeblikkelige kvaler dog fortsat landets næststørste forlag. Og foreløbig er der ingen grund til at frygte at blive overhalet af den nærmeste rival, JP/Politiken. Også her har 2008 nemlig været et annus horribilis. Ifølge regnskabet har der ikke været den ønskede vækst i hverken Politikens Forlag, Jyllands-Postens Forlag, Ekstra Bladets forlag eller Forlaget Olivia. Resultatet før skat endte på 500.000 kroner og betegnes som "utilfredsstillende". 
"Vi har haft mange bøger på bestsellerlisterne. Men vi har simpelthen tjent for lidt," siger administrerende direktør for JP/Politikens Forlag Karsten Blauert, der ikke ønsker at uddybe, hvor i regnskaberne, den er gal.
"Men vi vil arbejde med et mere prioriteret udgivelses-program fremover. Lave færre titler og være mere kritiske med, hvilke bøger vi udgiver," siger han.
-Vil I også fyre folk?
"Det kan jeg ikke sige noget om. Jeg kan ikke sige, hvad der kommer til at ske i fremtiden. Men vi kigger selvfølgelig på vores omkostninger."


