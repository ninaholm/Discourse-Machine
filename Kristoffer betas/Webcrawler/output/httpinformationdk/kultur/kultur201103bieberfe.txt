Bieberfeber i tredimensionel fart
Er det hans smil? Er det hans pandehår? Er det hans 'tweets'? Hvad enten I kender ham eller ej: Verdens mest googlede menneske kommer til Danmark, og jeres udsendte på internettet jagter det særlige ved det 17-årige canadiske popidol, der blev født af YouTube, hersker over de sociale medier, har gjort pigebørn til onlineaktivister og lesbiske til sådan nogle, der 'ligner Justin Bieber'
Superstjerne. Den kun 17-årige canadier Justin Bieber, der i efteråret hev hele fire priser hjem ved American Music Award og i øvrigt blev kåret til bedste mandlige kunstner ved MTV's Music Awards, spiller i morgen aften i Herning. Han blev den første nogensinde, der havde hele syv sange fra en debut på Billboard's 'Hot 100'.


 Måske, foreslog en bekendt, er ham Justin Bieber den mest googlede person på Jorden, fordi alle prøver at finde ud af, hvem i alverden »verdens kendteste teenager« er? Det er et friskt bud. Ikke helt dumt. Verden synes i hvert fald at være delt i to lejre lige nu: De, der ikke har nået at finde ud af (eller gider vide?), hvem Justin Bieber er, og så de, der kender alt til den globalt florerende 'Bieberfeber'. Den canadiske popsanger er verdens kendteste teenager og altså det mest googlede menneske på kloden. Hans voluminøse pandehår med det særlige swung er noget i den retning det 21. århundredes største stilbegivenhed. Og han bliver svær at overse i de danske medier det næste stykke tid, for om lidt 'indtager' Bieber, som man poprevolutionært kalder det, Danmark i morgen med sit popshow i Hernings Jyske Bank Boxen og 7. april med dansk filmpremiere på Never Say Never. Denne biografiske dokumentar- og koncertfilm (i 3D!) er den bedst sælgende af slagsen nogensinde. Og knægten er kun netop fyldt 17 år. Hvordan kan det gå så stærkt?
Svaret ligger i de nye sociale medier.
Fanfart på Facebook
Og hold kæft, hvor går det stærkt her! Ikke så snart er jeg blevet 'fan' af Justin Bieber på Facebook — stedet hvor al popjournalistik anno 2011 må begynde — før første reklame popper op under mine 'nyheder': en 22 x 70 tommer stor Justin Bieber papfigur til nedsat pris: 35 dollar. Et minut senere er der 5.190 fans, der har markeret, at de 'synes godt om' tilbuddet. 1.232 har skrevet kommentarer såsom: »i have bieber fever ryt now 100%«. Jeg har knap nået at fatte, at der er tale om en menneskestor papfigur af teenage-idolet. Måske er den på udsalg, tænker jeg, fordi han siden er vokset? Måske spytter en eller anden kinesisk fabrik lige nu nye menneskestore 23 x 71 tommer store pap-Biebers ud af trykken? Og hvad med sidste måneds verdensomtalte transformation fra fladt til friskt strittende pandehår, som ikke nåede at blive sat på Madame Tussauds voksfigurer af Bieber? Kan fritsen nå at blive ændret i paptrykken? Det går virkelig, virkelig stærkt med Bieber.
Det virale mirakel
Historien om den canadiske multiinstrumentalist, sanger og sangskriver er historien om fart — internettets fart, ikke mindst.
Justin Drew Bieber er født i internettets og videotelefonens tidsalder. Hans musikkarriere er historien om de sociale medier, 'web 2.0's nye betydninger og muligheder. Film- og Medievidenskabsstuderende Ronja Mannov Olesen har på Concordia University i Montreal, Canada, undersøgt denne internetbaserede fankultur omkring ikonet.
»Bieber er en slags hyperaktiv og meget dygtig transmediel stjerne. Han er aktiv på en hel række interaktive medieflader, og på især Twitter og Facebook giver han indtryk af altid at være til stede og dele sit liv med sine fans i real time.«
Det får jeg snart at mærke, da også jeg begynder at følge ham på Twitter. »I love you so much!« skriver Bieber til mig kort efter. De elskede fans kalder sig 'Beliebers'. De er ramt af 'Bieber Fever'. De tror på 'the Bieble', og for dem er han ægte og afrundet. Altid til stede. Ligesom hans nye film er han, i deres øjne, tredimensionel.
»Først at blive opdaget gennem YouTube, og så siden at blive den kunstner, der har den mest sete video samme sted — det er noget af en cirkelslutning,« siger Olesen om Biebers amerikanske web 2.0-drømmehistorie.
Den er afviklet i et svimlende tempo: I 2007 falder Justin Biebers nuværende manager, Scooter Braun, over et populært YouTube-klip af en lille karseklippet dreng, der synger R'n'B-ballader til en lokal talentkonkurrence i provinsbyen Stratford i Ontario, Canada.
Se Biebers optræden i 2007:

Braun flyver det sjælefulde lille myr med til Georgia, hvor de to indgår samarbejde med R'n'B-stjernen Usher. Bieber optræder i indkøbscentre og andre småsteder, mens Braun lægger amatørfilmede videoer på YouTube, så den lille dreng endnu kan fremstå som et 'råt talent' fra undergrunden. Skaren af pigebeundrere vokser dag for dag, og et år efter hitter Bieber med førstesinglen »One Time«. Debutalbummet udkommer i to dele, My World i 2009 og My World 2.0 i 2010, så den lille sanger kan nå at udvikle sin stemme og stil undervejs. Så er der platinsalg. Internationalt gennembrud. Og pludseligt er hans single, »Baby«, en 50'er-glad popsang om kærestesorger, den mest sete musikvideo nogensinde med knap en halv milliard 'hits' på YouTube.
Se musikvideoen til 'Baby':
'The Biebs' optræder for præsidentparret. Samlingen My Worlds storsælger. Der udkommer en akustisk version af albummet — sådan at Bieber kan vise sine modstandere, at han faktisk godt kan synge. Så kommer en dansabel remixversion af albummet. Så en selvbiografi med den ambitiøse titel: First Step 2 Forever: My Story. Og så er Bieber verdens mest populære teenageidol. Han har over 24 millioner fans på Facebook nu — det er seks millioner flere end Obama og 23.990.000 flere end Dagbladet Information. Og ifølge The Guardian og indekset over sociale medier, Klout, er han internettets mest indflydelsesrige person. Så stærkt kan det åbenbart gå.
Pletfri abortekspert
Jeg har installeret en 'Justin Bieber application' på min telefon, så jeg hvor som helst og hvornår som helst kan klikke mig ind for at fange nyheder, nye musikvideoer og hilsner fra 'the Biebs'. Det bliver hurtigt bemærkelsesværdigt, hvor ubemærkelsesværdig og pletfri Justin Bieber fremstår. Musikken er der for eksempel intet nyt ved: Det er glad, labert produceret R'n'B-pop. Bieber appellerer med politisk korrekthed til alle etniske grupper i sine musikvideoer. Han synger som en nougatficeret kostskoledreng med en præ-pubertær nuttethedsfaktor, der gør én sikker på, at han faktisk bare gerne, som i musikvideoen til »Baby«, vil bowle med de søde pige-'you'er i sine sange. Han opfordrer til global næstekærlighed i sine 'tweets' og har, opdraget af kristen enemor, indspillet et samvittighedshit, »Pray«, med teksten: »I just can't sleep tonight / knowing that things ain't right«. Den uploader han hver gang, der er ekstra nød i Verden, såsom efter tsunamien i Japan: Her får jeg en opfordring under mine Facebook-nyheder: »Japan er et af mine yndlingssteder i hele verden ... Jeg beder for dem. Vi må alle hjælpe til!«
Bieber har endda masser af charmerende selvironi og har generelt — trods den konstante tilstedeværelse på tv og nettet — udført sit arbejde så skandaleløst, at hans uundgåelige modstandere, de såkaldte 'haters', har måttet finde på egne online narrestreger. En slet ironisk hyldest er hjemmesiden www.lesbianswholooklikejustinbieber.tumblr.com — et online katalog over lesbiske med fladt pandehår, de såkaldte 'Biebians'. Siden har hittet eksplosivt, og nu, klager en lesbisk bartenderinde på en YouTube-hjemmevideo, bliver lesbiske 'drengepiger' kaldt 'Bieber' i flæng.
»Måske er det Bieber, der ligner en lesbisk og ikke omvendt,« sukker hun.
Artiklen fortsætter nedenfor.

I cover-interviewet med musikmagasinet Rolling Stones Vanessa Grigoriadis, der symptomatisk for den begejstrede journalistvinkling på Bieber kalder sig »den heldigste pige i verden«, erklærede Bieber sig »pro life« abortmodstander.
»Også hvis pigen er blevet voldtaget,« spørger Grigoriadis.
»Der er en mening med alt — men jeg har jo ikke været i den situation,« svarer Bieber. Det skabte lidt blæst i medierne.
Den feministiske popblog Jezebel ironiserede kort efter over miskmasket af pop, politik og moral med overskriften: »Abortekspert Justin Bieber er en fremragende basketballspiller.«
Men hans udtalelse chokerede generelt ikke så meget som nyheden om hans nye stritfrisure, vel og mærke.
Poppens web-master
Så hvad er det så, der gør en køn, basketballkompatibel teenagesanger til internettets vigtigste person?
»Han har altså et eller andet,« konstaterer Ronja Mannov Olesen, ligesom f.eks. Lisa Robinson i Vanity Fairs store Bieber-portræt med titlen »Knægten har det bare«.
»Han er et fænomen. Dette er ikke dit typiske teenageidol. Men,« siger Olesen, »når en sang som 'Baby' bliver verdens mest sete på YouTube, så er det også på grund af fanbasen, som ser den igen og igen for at få den til tops. De kalder sig en familie. Og en hær.«
Bag det kuriøse faktum, at Bieber er klodens mest googlede menneske, ligger så altså nok også ren online fanaktivisme. 'Hæren' har en slags popreligiøs, kollektiv mission, der drejer sig om at bringe deres idol til tops alle steder. Så snart Bieber skriver, at han har medvirket i nummeret »Next 2 You« på kollega Chris Browns nye plade, ser jeg kort efter på hans Facebookvæg: »#4 on iTunes!« 14.000 'synes godt om'.
En ukendt musiker, Shimanti, kommenterede ironisk på al denne bieberfebervilde fart ved at nedsætte tempoet på Bieber-hittet »U Smile« 800 procent, så det blev en sfærisk, 35 minutter lang hvalsang. Paradoksalt nok blev det et mindre hit, da Bieber selv nævnte sangen på Twitter. Endnu en viral-succes. Internettet tilhører Bieber. Og hans Beliebers. Man aner, at denne virale fart, styret af nettets popforbrugere, peger langt ud i fremtiden — for Bieber og for hans efterfølgere.
Jeg spørger Ronja Mannov Olesen, hvad hun tror, vi kommer til at huske Bieber for. Medieanalytikeren glemmer, ligesom journalisterne, for en stund sin kritiske analyse — eller gør hun? »Tjah ... hans hår? Han er jo lige blevet klippet ...«


