En single fødes
Singlelivet er blevet et attraktivt alternativ til kernefamilien i dag, og singlen beskrives i populærkulturens litteratur og film. Men billedet af den enlige har været uskønt og ensomt gennem historien. Dette er historien om singlens vej fra enlig tabertype til succesrig individualist


 I dag kan vi shoppe hinandens udelte opmærksomhed på skift, og leve i serier af korte forhold. Og netop det liv vælger stadigt flere borgere men sådan har det ikke altid været. Der var nemlig engang, hvor en kvinde havde brug for en mand som forsørger og en stærk beskytter. Men i takt med at samfundet slap grebet om kvindens fastlåste rolle, opstod begrebet single.
Frem til 1800-tallets slutning var en person, der ikke var havde indgået ægteskab, et udtryk for en person med et problem. Den enlige, udstødte vanskabning, der på ulykkelig vis var for unormal til kærligheden.
»De undtagelser på folk, der levede i forhold, der optræder i kulturhistorien, er forbundet med kriminalitet, seksuel perversitet eller kvinder, som mænd er gift med til højre og venstre,« siger Jens Hougaard, der er ekspert i kærlighedens kulturhistorie ved Aarhus Universitet. Særligt i litteraturen, kan man finde sandhedsvidne om, hvordan singlen er opstået, fortæller Jens Hougaard.
»Forfatterne skriver noget, der langt hen ad vejen er historisk korrekt. De billeder af kvinder, vi ser i litteraturen, passer på virkeligheden. Specielt i 1900-tallet er litteraturen en realisme, og derfor endnu mindre omskrevet end tidligere.«
Kærlighed træder frem
Under Det Moderne Gennembrud udstiller forfatterne de traditionelle kønsrolteler, seksualitet og religion som et problem. Historierne handler nu mere om kvindernes følelser og behov, end det tidligere var tilfældet. Den bølge rider Herman Bang på, da han i 1886 udgiver novellen Ved Vejen. Den handler om den ulykkeligt gifte Katinka Bai, som længes efter sit livs virkelige kærlighed; forvalteren Hr. Huus. Men Katinka Bai forbliver sin mand tro, og får aldrig has på lysten til Huus.
Hendes længsel efter at leve sit eget liv, lykkes derfor aldrig, og som hun selv siger: »Saa mange Chanser har vi 'Kvinder' egentlig ikke: de første fem og tyve Aar af vor Tilværelse danser vi rundt og venter paa at blive gifte de sidste fem og tyve sidder vi hen og venter paa at blive begravet.«
Herman Bangs fortælling er et af de spæde tegn på, at også kvindens følelser og kærlighedsliv tages alvorligt.
»Det problem, som Herman Bang står over for, er, at man er blevet klar over, at ægteskabet ikke gør folk lykkelige. Folk bliver af forskellige grunde gift med nogle, de ikke kan lide. Hos Bang elsker de så en anden, og det er endnu værre, at der er en, man elsker, som man ikke kan få,« siger Jens Hougaard.
Kvindebevægelsen
Da den tidlige kvindebevægelse marcherede i slutningen af 1800-tallet, var et af deres mål at gøre det økonomisk muligt for kvinder at overleve uden en ægtemand. Alternativet var ofte et liv som 'skyggetante' en ugift slægtning, der ikke kunne opnå ægteskabets hellighed, og derfor måtte bo hos sin familie. Det mål når kvinderne i 1900-tallet, da den nye økonomi for alvor slår igennem. Det blev et springende punkt for dem, der senere skulle blive kendt som singler og visionen om, at kvinder skulle kunne klare sig uden en mand, blev realiseret.
»Der er kontante historiske, økonomiske og politiske årsager til, at singlelivet også kan synes at være attraktivt. Det handler selvfølgelig om adgangen til uddannelse, til arbejdsmarkedet, til borgerskabet, det vil sige det at være ligestillet borger, til en lige løn. Samtidig sker der sociologiske ændringer i familiestrukturen og ændringer i moral og kønsroller,« fortæller kulturhistoriker ved Roskilde Universitet Anne Birgitte Richard. Forskellige former for arbejde dukker op, hvor der nu også er brug for kvinderne. Igen er litteraturhistorien et vidne om udviklingen.
»Kontordamer er beskrevet op og ned ad stolper i 1930'erne. Det er mennesker, som er raske, rørige og i 20'erne, og de risikerer ofte ikke at blive gift. Der er altså en form for singlekultur det kalder man den bare ikke,« siger Jens Hougaard, der nævner »Cykelsangen«  i Poul Henningsens Danmarksfilm som et eksempel.
»Den handler om, hvordan man cykler gennem København og er fri. Det er en rytmisk glæde, og det er også lidt orienteret mod det kønslige, eftersom det er glade cykelpiger. Raske unge piger, som måske er på vej ud af en kultur, der vil have, at folk gifter sig. PH's cykelsang handler om folk, der er frie, som ikke har behov for at være noget bestemt for at kunne være. Det er nok en af de første beskrivelser af en kvinde, der føler sig fri.«
Familieformen udfordres
Fra 1960'erne og frem sker der et brud med de traditionelle forestillinger om familielivet. Det kommer blandt andet til udtryk i den nye kvinde- og mandelitteratur, fortæller medieforsker Karen Klitgaard Povlsen, der er lektor ved Aarhus Universitet.
»Projektet bliver at beskrive, at hvert køn kan leve hver for sig. At der er alternativer til den heteroseksuelle par- og familiedannelse. Der går en lige linje fra Vita Andersen til Sex and the City. I beskrivelsen af, at det kan lade sig gøre at leve alene, ligger der samtidig en enorm længsel efter at finde den rigtige mand.«
Opgøret med de gængse familieformer eksisterer også i den nye bølge i fransk film, som i François Truffauts Jules et Jim(1962). Den nye bølge inspirerer også Klaus Rifbjerg, der skriver manuskriptet til den danske film Weekend, hvor tre par ender med at være sammen på kryds og tværs.
»Begge film handler om, at man kan lave nye mønstre. At den traditionelle familie med en mand, en kvinde og nogle børn ikke er den eneste løsning på, hvordan man kan leve sit voksne liv. Man kan have trekantsforhold og eksperimentere frem og tilbage,« siger Karen Klitgaard, der peger på, at singlekulturen indtil da var en udpræget nichekultur, som f.eks. i bohememiljøerne, hvor mænd og kvinder levede alene, men var tilfældigt sammen i kortere eller længere perioder. Men som hun siger: »Fra 1970'erne og frem bliver det en bred middelklassekultur.«
Singlen i dag
I midten af 1990'erne dukker en helt ny genre op i blandt andet litteraturen. Chick lit som Bridget Jones' Dagbog, den danske Nynnes Dagbog og tv-serien Sex and the City viser den moderne, karrieremindede singlekvindes liv i storbyen. Fælles for Carrie Bradshaw i Sex And The City, Bridget Jones og Nynne er, at de leder efter den eneste ene, der ofte er et luftkastel.
»Uanset hvordan man analyserer Sex and the City, handler det om, at de alle sammen gerne vil have en mand og slå sig til ro. Det er også det, Bridget Jonesog Nynne handler om. Det, at vi har fået de her fiktioner om at være single, er et udtryk for, at det er blevet et projekt i de moderne tider at finde en mand, der er den eneste ene. Den rigtige mand,« siger Karen Klitgaard.
På lige fod med kvinderne i Det Moderne Gennembruds litteratur, har de overskudsagtige singler i chick lit-genren inspireret og smittet af på nutidens kvindesyn. Nogle vil mene, at det er mere attraktivt at være karriereminded single end triviel familiemor.
»Single ser jeg som et powerbrand, der signalerer overskud, netværk og et attraktivt frit liv, og som et sociologisk meget blandet fænomen, der også handler om en kultur, hvor udstødning og ensomhed for både unge, midaldrende og ældre er et vilkår, de ikke har valgt,« siger Anne Birgitte Richard.

