Endelig er der rigtige bøsser på tv
Information har sat to danske homoseksuelle mænd stævne for at vurdere de to første afsnit af HBO’s nye tv-serie ’Looking’, der handler om bøssemiljøet i San Francisco. De er uenige om seriens kvaliteter, men enige om, at dens tematikker er velkomne på tv
 
		Det er altså sjældent, at man som homoseksuel ser en serie, hvor man tænker: Den er skrevet for mig af nogen ligesom mig, men på en let måde – og uden det er et eller andet kunstprojekt nede på Warehouse 9


Michael Nebeling Petersen, kønsforsker


 
	HBO’s nye tv-serie ’Looking’ handler om bøssemiljøet i San Francisco, så Information har sat to danske homoseksuelle mænd stævne for at vurdere de to første afsnit. De er uenige om seriens kvaliteter, men enige om, at dens tematikker er kærkomne på tv

	Han ser sig over skulderen og kravler længere ind i buskadset. Da han rejser sig, kigger han lige ind i øjnene på en ældre mand med fuldskæg. De to kender ikke hinanden.

	Rutineret knapper den ældre, beskæggede mand den lidt yngre mands bukser op og lyner lynlåsen ned.

	»Okay,« hvisker den unge nervøst. »Jeg hedder Patrick.«

	Han læner sig forover og kysser den fremmede på munden. Men manden flytter sit hoved og kigger ned på Patricks bukser, som han nu har fået åbnet.

	»Hvad er dit navn, jeg hørte det ikke,« hvisker Patrick.

	Han skal tie stille, får han at vide af manden, som nu har halet Patricks underbukser helt ned og tager fat om hans pik.

	»Uuh, kolde hænder,« hviner han lavmælt og får stor øjne. »Meget kolde.«

	Han fniser lidt, kigger ud af busken. Manden med skæg stønner langsomt, ophidset, mens han rytmisk støder Patricks forhud frem og tilbage. Men kun et øjeblik, for den akavede akt afbrydes af en telefon, der ringer.

	»Undskyld,« siger Patrick og trækker sig væk, »jeg troede, den var på lydløs. Jeg må hellere svare.«

	Han er bekymret for, om det er hans mor, der ringer.

	Det er det selvfølgelig ikke, men bare hans to venner, som er dem, der har insisteret på, at Patrick skal prøve at cruise, som man kalder det at mødes offentlige steder med fremmede mænd og dyrke sex.

	Og sådan forløber det første minut i HBO’s længe ventede serie Looking, der har premiere på søndag. Den handler om en gruppe homoseksuelle mænd, som tumler rundt i det amerikanske frisindsslaraffenland San Francisco i 2014. Den ene, Patrick, er lige kommet ud af et fast forhold og skal til at finde ud af, hvordan man dyrker sex med fremmede mænd uden at kysse dem. Hans to bedste venner er lidt ældre og kæmper med hver deres problemer. Den ene skal til at være monogam med sin kæreste – den anden bliver snart 40 og kan mærke sin tiltrækningskraft forsvinde.

Looking er en bøsseserie, og Information har bedt to danske homoseksuelle mænd se seriens to første afsnit. Den ene er dramatiker og hedder Tomas Lagermand Lundme, den anden er kønsforsker Michael Nebeling Petersen.

	Ægte homo-problemer

	Overordnet er de to uenige om seriens kvaliteter. I hvert fald er Tomas Lagermand Lundme ikke helt så begejstret som Michael Nebeling Petersen:

	»Der kunne godt være kommet flere ting på spil. Hvor var de tre hovedpersoners familierelationer? Hvad kommer de fra? De er meget eksisterende i nutiden, der er ikke rigtig noget samfund rundt om dem,« siger han og roder rundt i sine brune krøller. »Jeg er jo selv dramatiker, så jeg tænker: ’Nå, er det lidt Will & Grace, hvor alle har det hyggeligt og griner? Det er jo meget rart, men hvis jeg skal blive hængende, må der godt være noget, der gør lidt mere nas. Noget mere dyrisk, mere farligt.«

	Ud over Patricks mor, som altså ikke ringede i første scene, hører vi i første afsnit ingenting om de tre hovedpersoners baggrund. Dramatikeren savner mere konfliktstof, siger han, men bliver afbrudt af Michael Nebeling Petersen, der kalder miljøet »befriende«:

	»Serien foregår i et bøssemiljø, hvor alle er bøsser, og hvor det ikke nødvendigvis er problemfyldt at være bøsse. Homoseksualitet er bare præmissen. I stedet for spring ud-historier og problemer med at finde sig til rette i sin egen seksualitet, som vi ellers altid hører om, opstår her ’ægte’ homo-problemer,« siger han.

Will & Grace skabte debat, da den amerikanske tv-serie begyndte i slutningen af 1990’erne, fordi den ene titelperson, Will, er homoseksuel. Men den homoseksuelle blev dengang placeret i en heteroseksuel form, hvor det at få børn for eksempel stod som en markør for det at blive voksen, mener kønsforskeren og dramatikeren. Den slags undgår Looking. Og selv om der kun er 10 år mellem de tre hovedpersoner, er de tre forskellige steder i deres liv. Den yngste, Patrick, er ved at finde ud af, hvordan man skal slå sig løs som ung, fri homo. Agustín skal prøve at flytte sammen med en kæreste og afstå fra at slå sig løs, og Dom, den ældste, kæmper med at blive 40 og se sin tiltrækningskraft – og andres opmærksomhed – forsvinde.

	»Det er tre forskellige generationer, men ikke i en traditionel generationsforståelse i forhold til børn og alder. Forskellige generationer forstået som forskellige steder i livet. Og det, synes jeg faktisk, er meget fint,« siger Michael Nebeling Petersen.

	Et lidt kusset manus

	De tre hovedpersoner er ungdommelige, de fjoller en del og taler meget om relationer, sociale netværk, sociale medier og sex. Og umiddelbart kan bøsserne måske synes karikerede.

– Er de det?

	»Jeg synes ikke, de er karikerede,« siger Michael Nebeling Petersen overrasket.

	»Nå,« afbryder Tomas Lagermand Lundme, »jeg stod af, da jeg syntes, de blev damer. Altså, de blev for meget veninder. Det er ærgerligt, når bøsser bliver fremstillet, som om de er veninder med hinanden. Jeg har mange bøssevenner, og jeg er altså ikke veninder med nogen af dem,« siger han og påpeger, at der i afsnittene var for meget sniksnak om ligegyldigheder og for lidt krop og sex.

	»Manus er lidt kusset skrevet,« tilføjer han.

	Michael Nebeling Petersen lader sig ikke irritere af sniksnakken og overfladiskheden – han er snarere generet af, at tv-serien portrætter en hvid, privilegeret øvre middelklasse.

	»Helt ærligt – de bor i lejligheder, der ikke kan købes for penge. Det nærmeste, vi kommer en anden klasse, er, når de besøger nogle mere taggy barer.«

	Nebeling Petersen bakkes op af Tomas Lagermand Lundme, som også savner mere almindelige mennesker, som måske boede i kollektiv og tog lange togture ind til centrum.

	»Derfor er det interessant med racismen, som serien tager fat på i andet afsnit,« siger Michael Nebeling Petersen om en scene, hvor Patrick scorer en latinamerikansk fyr, men er så optaget af mandens etnicitet, at han kommer i tvivl om, hvorvidt han er racist.

	»Racismens indvirkning på ens forståelse af sin egen seksualitet er et tungt og vanskeligt område at bevæge sig ind på,« siger han. »Men serien gør det godt.«

	Ud over hovedpersonerne, som i sagens natur er homoseksuelle, hæfter Michael sig ved, at referencerne og deres intertekstualitet er til homokultur. I den første scene cruiser Patrick. Ordet nævnes, men det forklares ikke. Ligesom for eksempel ordene ’Grindr’ og ’uncut’ nævnes, uden, at det præciseres, at Grindr er navnet på en populær applikation, som hjælper lystne mænd med at finde andre lystne mænd i nærheden ved at bruge mobiltelefonernes navigationssignal, og at ’uncut’ er slang for en ikkeomskåret penis.

	»Det er altså sjældent, at man som homoseksuel ser en serie, hvor man tænker: Den er skrevet for mig af nogen ligesom mig, men på en let måde – og uden det er et eller andet kunstprojekt nede på Warehouse 9,« siger Michael Nebeling Petersen med reference til det smalle performanceteater på Vesterbro, som gerne eksperimenterer med køn og seksualitet.

	Æstetisering af farlig sex

	I løbet af de to første afsnit af Looking er der kun én kvinde med replikker, nemlig Doms rapkæftede bofælle, Doris. Men det er ikke noget problem, mener Michael Nebeling Petersen:

	»Jeg kan faktisk godt lide, at det er et rent bøsse-mande-univers. Konflikterne ses til stadighed i en eller anden form for homooptik, og det er et sympatisk valg, fordi det er så sjældent, at man møder bøsseproblemer i kulturen,« siger han.

	Han kan ikke huske nogen skildring af bøsser i tv-serier, hvor seksualiteten ikke på en eller anden måde har været et problem. Lige bortset fra den britiske serie Queer as Folks, der handler om tre homoseksuelle mænd i Manchesters bøssekvarter omkring Canal Street.

	Heller ikke den amerikanske tv-komedieserie Modern Family, som han mener er blottet for farlig sex:

	»I Looking er der faktisk farlig sex. Det kunne måske godt være mere farligt og dystert, men trods alt er det en æstetisering af både brutal og kærlig sex.«

	De to er enige om, at repræsentationen af homoseksuelle på film og tv er for lille. Tomas Lagermand Lundme, der er dramatiker, forklarer, at bøssen normalt enten er den sjove fyr, der bruges til at være en slags veninde med hovedpersonen, og som kan sige det, der ikke kan siges med voice-over. En typisk Susanne Bier-ting, som han siger. Eller også er han en underlig, indestængt mand, som opdager sit begær, dyrker sex i parker om natten og bagefter går hjem og lever sit liv med sin familie.

	»De ender med at dø, ryge på sindssygehospital eller gå i hundene,« byder Michael Nebeling Petersen ind.

	»I nyere tv-serier efter 00’erne, som Modern Family og Will & Grace, sker der noget nyt med homoerne, men stadig på en meget pæn måde. Man ser meget lidt sex, og det, man ser, er så harmløst, at den homoseksuelle bare står tilbage som en pauseklovn,« siger han.

	Homofobien vil ikke forsvinde som følge af Looking, slår Michael Nebeling Petersen fast. Men:

	»Når det er sagt, gør serien noget nyt. Og som 16-årig, ville jeg da have elsket at kunne se sådan en serie. Det var min store længsel. Jeg havde Kampmann og hans selvmordsforsøg, ik’?«

– Hvad gjorde mest indtryk på jer?

	»Jeg var meget optaget af Patricks arbejdsplads,« siger Thomas Lagermand Lundme om hovedpersonen, der arbejder med at programmere computerspil. Dramatikeren er glad for, at Patrick ikke er kunstner, kok, danser eller noget andet klicheagtigt, men ærgrer sig over, at der i de to første afsnit ikke opstår spændinger på hans job.

	»Og så syntes jeg, det var rigtig dejligt, at der var så meget krop med i serien.«

	Michael Nebeling Petersen hæfter sig også ved det fysiske:

	»Sex, kys og æstetisering af mandekroppen. Helt klart. Men det var også overraskende – og meget positivt – at de tog racismen op.«

– Kunne DR Drama finde på at lave en tilsvarende produktion, tror I?

	»Har DR Drama nogensinde haft homokarakterer med,« spørger Michael Nebeling Petersen nærmest retorisk.

	»Jeg tror ...,« tøver Tomas Lagermand Lundme, »måske i Nikolaj og Julie, var der ikke en homoseksuel bifigur med?«

	Der bliver stille.

	»I forlængelse af det,« siger Michael Nebeling Petersen, »har serien klart sin eksistensberettigelse. Der er bare en forfærdelig smal repræsentation af homoseksuelle.«

	Tomas Lagermand Lundme giver ham ret:

	»Men problemet er også, at homoseksuelle mænd er et taknemmeligt publikum, fordi de altid bliver glade, når noget er lavet for dem,« siger han: »De fleste bøsser siger: ’Ej, hvor er det dejligt, at der er nogen, der har lavet noget, der handler om os’. Og så ser de programmet, køber badges og går med T-shirts med Looking-print til Pride næste gang, jeg ved det bare.«

	Michael Nebeling Petersen griner.

	»Men det siger også noget om, hvor stor længsel der er efter at blive genkendt, når man går i biografen – og hvor lidt, man tager til takke med. Så er der måske en biseksuel ven af en ven, der kommer hen mod filmens slutning og går ud igen, og så omtales den på en homoblog som en ny homofilm. Det siger noget om, hvor lidt repræsentation, der er, og hvor stor længsel, der er efter repræsentation og genkendelse af sig selv.«

	»Derfor synes jeg, Looking kan noget.«

’Looking’ kan ses på HBO Nordic og CMore fra 20. januar.

