Ærlighed kan også være kontroversiel
Folk, der husker at man skylder dem 75 øre, er ikke værd at samle på, skriver Julia Lahme, der er aktuel med bogen 'Hvor lagde jeg babyen?'


 - Hvad er dit mest udtalte karaktertræk? 
Gåpåmod. Jeg tror ikke på, at noget er umuligt, før jeg har fejlet overbevisende. 
- Hvad er din yndlingsbeskæftigelse?
Jeg er i virkeligheden lykkelig i det meste, jeg gør, men det at skrive løfter mig et særligt sted hen, hvor jeg får overskud, overblik og indsigt. Og ro.
- Hvad er din seneste anskaffelse?
En blog. Jeg lider af kronisk skrivekløe og bloggen er et fantastisk outlet samtidig med, at den også er en subkultur og en kontaktform, som jeg er ved at forelske mig dybt i. 
- Dine helte og heltinder i det virkelige liv?
Tine Bryld, fordi hun har orket at gøre noget ved tingenes tilstand i et halvt liv. Og i det hele taget alle dem, der tør sige fra over for uretfærdighed og urimelighed. Dem, der tager et ansvar, der rækker ud over dem selv.
- Hvad har været dit mest kontroversielle valg i livet?
Dem har der været en del af: Det tidligste var nok, da jeg på andet år af mit studie valgte en akademisk karriere kategorisk fra, og mine ønsker rettede sig mod livet uden for universitetet. Senere har jeg hentet en del øretæver på at gå mod strømmen. Og så er det stille og roligt ved at gå op for mig, at den form for ærlighed, jeg har valgt i min bog også er en smule kontroversiel.
- Hvornår føler du dig mest misforstået?
Når jeg vender vrangen ud på mig selv for at sørge for, at lidt for mange har det godt, og det pludseligt går op for mig, at ingen har bedt mig om det, endsige opdaget det. 
- Hvad er din største bedrift?
At blive en familie. Ikke være to, der blev til tre, men at blive en familie, og at vi får hverdagen til at hænge sammen.
- Dine største fejl?
At tale før jeg tænker, at være oversensitiv og at være (grænseløst) utålmodig. 
- Din drøm om lykken?
Mod, midler og talent nok til, at dem, jeg elsker, og jeg selv kan udleve vores drømme. Et godt helbred og et sundt barns ubrudte nattesøvn. 
- Din sindsstemning netop nu?
Tung, træt og savner på forhånd mand og barn, som jeg fra i morgen tidlig skal være væk fra i to døgn. Og så forventningens glæde over venindeturen, der trækker mig væk fra dem.
- Hvilken dyd er den vigtigste?
Gavmildhed. Folk der husker, at man skylder dem 75 øre er ikke værd at kende.
- Hvilket kunstværk har haft størst betydning for dig?
Matt Rothschilds Dumbfounded, om forfatterens opvækst i den overprivilegerede del af New Yorks elite, og om mønsterbrud. Bogen er eminent skrevet og på en gang vemodig, medrivende, sjov og tankevækkende.
- Hvad betragter du som din største ulykke?
Min mors tidlige død. At al den tid, vi ventede på, vi skulle have sammen, når projekter og arbejdsliv trådte i baggrunden, aldrig blev til noget. At skulle lære at være mor uden hende i mit liv, og at glemme at spørge hende om de vigtige ting, jeg troede vi skulle have årtier til at tale om.
- Dit motto
'Der er et særligt sted i helvedet for kvinder, der ikke hjælper hinanden'. (Madeleine Albright). Det passer, dog med den tilføjelse, at kvinder, der ikke hjælper hinanden, skaber deres eget helvede og bliver meget alene i deres middelmådighed. 
paradoks@informaiton.dk

