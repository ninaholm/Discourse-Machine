Dansk teater er en luder
Årets Reumert-show var godt teater for vennerne og en storslået selvfejring af dansk teater i krisetider. Spørgsmålet er, om det også var godt tv?
Konge for en aften. Med modtagelsen af Bikubens Hæderspris på 300.000 kroner blev Lars Mikkelsen Reumert-aftenens kronede konge. Og takkede med Shakespeare-henvisninger for den velfortjente hædersbevisning.


 »Hvem er det, der står og tuder? Det er dansk teater, den gamle luder,« synger skuespilleren Ditte Hansen. Hun er i aften dansk teaters skøge. Hun klæder sig af og på foran publikum. Hun viser ben og stripper for os. Hun ruller sig rundt på gulvet, så man fra gulvet og helt op på balkonerne kan se op under hendes skørter. Hun er vulgær og lummer. Hun ifører sig Tammi Østs alt for stramme kjole fra stykket Misantropen og lader brysterne hænge ud over brystudskæringen. Hun er indladende og uforskammet på én og samme tid. Hun tiltaler direkte kronprinsesse Mary, der sidder alene i kongelogen, gør sig lystig over det nye prinse- og prinsessenavn og kalder sig selv og Mary et par Sex & The City-kvinder, der er alene i byen i aften.
Vi er til Reumert-fest i Det kongelige Teater med uddeling af årets teaterpriser. Godt 1.000 mennesker i galla indenfor på Det Kongelige Teaters Gamle scene og nogle hundrede tusinde foran tv-skærmen på DR2. Ditte Hansen er aftenens konferencier. Og skøge. Og hofnar. De roller spiller hun suverænt. Hun er sjov og har en perfekt timing. Hun er næsten hele tiden lidt for meget, men alligevel trækker hun stikket hjem hver gang. I hvert fald her blandt vennerne.
Fejring på første klasse
Når dansk teater fejrer sig selv, sker det på første klasse. Selv når krisen kradser, som den for alvor gør i dansk teater lige nu, sker det med manér og masser af champagne. Godt underholdt er man, når krisen tematiseres og ironiseres af teatrets skøge og hofnar: I salen slukkes lyset en stund for at »spare en opera, to lamper og Henning Jensens løn i et år«, og der spøges med, at Gamle Scene om nogle måneder er omdannet til konferencecenter. Man griner sammen af krisen. Uværgerligt får man på Det Kongelige Teater mindelser om at sidde på et synkende Titanic, hvor orkestret bliver ved med at spille, som om intet var hændt.
En god kollega med sans for, hvad der rører sig i modeverdenen, bekræftede det, jeg også ved selvsyn kunne konstatere på vej ind til showet, at kjolerne til årets Reumert var af højere standard end tidligere. Design-branchen har det traditionelt godt i krisetider, og teaterfolket har vel sans for tragedien og for at gøre sig godt på tv.
Kendis-niveauet er også ganske anseeligt. Afgående operachef Kasper Holten kom sprintende på sin cykel med en skønhed i netstrømper samtidig med avisens udsendte, der havde taget sin teater- og musicalglade søn med. Holten-parret valgte helt naturligt den røde løber og midterindgangen, mens vi luskede ind ad sidedøren. Inde faldt faren i staver over Benedikte Hansen, mens sønnike spejdede efter den unge sangerinde Maria Lucia, der endte med at løbe med en Reumert for Årets Sanger, og Cecilie Stenspil, der har haft stor succes i My Fair Lady.
Selvfejring
Inde i salen handlede det mest om at uddele årets teaterpriser pakket ind i et godt show og med små smagsprøver på årets sceniske produktion af meget skiftende kvalitet  Sweeney Todd-scene fra Aarhus Teater der faldt helt igennem.
Det vi var vidne til var imidlertid dansk teaters fejring af sig selv. Det foregik med latterbrøl og massive klapsalver og indimellem stående ovationer. Det var underholdende i teatret, men om det også er godt tv, er jeg lidt mere usikker på. Der er helt sikkert et element af massehypnose, når dansk teater sådan stimler sammen. Det er ligesom at være i Cirkusrevyen. Når man er der, griner man højt og vedvarende, mens man keder sig, når man ser det hjemme foran tv'et og ikke helt kan leve sig ind i, at det der foregår skulle være så morsomt.
»Hele verden er en scene,« sagde Lars Mikkelsen med gestus til Shakespeare i sin lidt for lange takketale i forbindelse med, at han fortjent af Reumert-komiteen modtog Bikubens Hæderspris på 300.000 kr. Og sådan føltes det også nogle timer søndag aften, hvor verden drejede sig om Kongens Nytorv.
Det mest bemærkelsesværdige var den unge debuterende instruktør Elisa Kragerups tre Reumert-priser. Ikke alene modtog hun prisen som Årets Instruktør, men hendes to stykker Hvid magi og Den unge Werthers Lidelser blev henholdsvis kåret som årets lille forestilling og Årets Forestilling. Werther er en meget fin forestilling, men at den ligefrem skulle være årets bedste forestilling, siger måske lidt for meget om kvaliteten af dansk teater. Men vi tilgiver alt, for vi elsker sådan et eventyr.
Hvor Ditte Hansen var aftenens skøge og Lars Mikkelsen den kronede konge, så var Elisa Kragerup så absolut ballets dronning. For hende ligger verden åben.
Reumert-festen. Det Kongelige Teater. Søndag aften

