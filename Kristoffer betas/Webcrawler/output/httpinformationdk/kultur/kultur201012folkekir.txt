Folkekirken er en magtfaktor i dansk musikliv
Folkekirken poster hvert år en halv milliard kroner ud i dansk musikliv, viser en ny rapport, der tegner et overraskende billede af kirkeministeriet som en hidtil ukendt stor magtfaktor i dansk musikliv
'Hvis ikke det havde været for kirkemusikken, ville musik generelt være noget helt andet, end det er i dag,' siger kirkemusiker og forretnings-fører i Dansk Kirkemusiker Forening Jan Thor Callesen og henviser til Miles Davis. 'Hans spil var i stor stil bygget op omkring de kirketonale tonearter, og stort set al vestlig musik har rødder i den klassiske kirkemusik.'

En fjerdedel af den samlede statslige støtte til dansk musik administreres og fordeles af Den Danske Folkekirke.Det viser den første samlede analyse af pengestrømmene i dansk musikliv, som Rambøll har lavet for Statens Kunstråds Musikudvalg.Rapporten tegner et overraskende billede af Kirkeministeriet som en væsentlig økonomisk bidragyder til det musikalske kredsløb. I 2009 støttede Kirkeministeriet dansk musik med 499 mio. kr., eller hvad der svarer til en fjerdedel af den samlede statslige musikstøtte.»Tallene har levet deres eget skjulte liv, og jeg må sige, det kommer bag på mig, at beløbet er så stort,« siger Henrik Marstal, ph.d. i musikvidenskab og tidligere medlem af Kunstrådets Musikudvalg og Kulturministeriets Kanonudvalg for musik.Ifølge Marstal viser rapporten et langt mere komplekst billede af pengestrømmene i dansk musik, end vi hidtil har kendt til.»Selv om de fleste af os jo godt ved, at der er orgler i kirkerne, og at nogen skal spille på dem, har de færreste nok været klar over, hvor mange penge folkekirken egentlig hælder ud i musiklivet hvert år. Vi er vant til at tro, at al væsentlig musikstøtte kommer fra kasser i Kulturministeriet,« siger Henrik Marstal.De mange penge fra Kirkeministeriet går blandt andet til kirkemusikskoler og løn til organister, kor og korledere rundt om i landets 2.354 folkekirker. Ifølge rapporten udgør folkekirken en vigtig magtfaktor i dansk musikliv. Ikke bare er den under ét den suverænt største arrangør af musikbegivenheder i Danmark, den er samtidig en væsentlig aftager af kandidater fra de meritgivende musikuddannelser og dermed også en væsentlig arbejdsplads for mange udøvende klassiske kunstnere.»Vi ville da klart være på bar bund uden kirkernes støtte til musikken,« erkender rektor på Syddansk Musikkonservatorium, Axel Momme, som ikke er det mindste overrasket over kirkens enorme økonomiske betydning.»Vi har hele tiden været meget bevidste om, at kirkerne er en meget væsentlig aktør og medspiller i dansk musikliv. Ikke mindst på grund af deres tilskud til kirkekoncerterne. Kirkerne er jo samlet set det største spillested for den klassiske musik,« siger Axel Momme.Der er ingen officiel statistik over antallet af kirkegængere, men en rapport fra Kirkeministeriet fra 2007 skønner, at det ligger på ca. 10,12 mio. i løbet af et år. Det svarer til, at hver dansker går i kirke cirka to gange om året.Men ifølge Axel Momme kan man ikke gøre musikstøtten til kirkerne op i antallet af kirkegængere.»Jeg synes ikke, der er noget misforhold. Kirkerne er jo med til at udbrede og opretholde kendskabet til den klassiske musik, og desuden er det naturligt, at den klassiske musik spilles i kirkerne, da den har sin oprindelse dér. Kirkerne er jo fødestedet for den klassiske musik,« siger Axel Momme.Heller ikke hos Dansk Kirkemusiker Forening ser man et misforhold mellem antallet af kirkegængere og størrelsen af musikstøtten.»Hvis ikke det havde været for kirkemusikken, ville musik generelt være noget helt andet, end det er i dag. Se eksempelvis på Miles Davis. Hans spil var i stor stil bygget op omkring de kirketonale tonearter, og stort set al vestlig musik har rødder i den klassiske kirkemusik,« siger kirkemusiker og forretningsfører i foreningen Jan Thor Callesen.Hvorvidt det er proportionelt, at musikstøtten til kirkerne udgør knap en fjerdedel af den samlede statslige musikstøtte, har Jan Thor Callesen ikke nogen klar holdning til.»Jeg kan ikke vurdere, om det skulle være en tiendedel eller om det skulle være 90 procent af den samlede støtte, for kirkemusikken er jo en hjørnesten i vores musikliv. Men jeg kan i hvert fald sige, at man får langt mere, end hvad man betaler for.«Skæv fordelingPengestrømsanalysen fra Rambøll cementerer fornemmelsen blandt branchens aktører af, at støttekronerne især tilfalder den klassiske musik på bekostning af den rytmiske. Samlet får klassisk musik omkring 60 procent af den offentlige støtte, hvilket også afspejler sig i lønningerne. En klassisk musiker tjener i gennemsnit 350.000 kr. om året, mens en rytmisk må nøjes med 230.000. Folkekirkens massive støtte skal ifølge Henrik Marstal også ses i det perspektiv.»Det er jo et substantielt beløb, der er med til at understrege den skæve fordeling mellem støtten til rytmisk og klassisk musik og forklare, hvorfor det typisk er et meget mere sikkert erhverv at være klassisk musiker end rytmisk musiker,« siger han.Alligevel mener Henrik Marstal ikke tallene giver anledning til forargelse.»Hvis man fjernede 250 mio. kr. fra Kirkeministeriets musikstøtte, ville de jo alligevel ikke gå til andre dele af musiklivet, men blot til andre funktioner inden for kirkeområdet. Derfor er det svært at være forarget over, hvad Kirkeministeriet bruger deres penge til,« siger Henrik Marstal, der også mener, man bør huske, at pengene ikke alene går til organister og vedligeholdelse af orgler.»For mange lokalsamfund har det en speciel betydning, at der i kirken er mulighed for at synge i kirkekoret eller gå til nogle andre koraktiviteter, der er knyttet til kirken. Det kan have en positiv kulturel afsmitning på lokalområder over hele landet, at kirkerne har den her høje musikalske prioritering,« siger han.
