Kvinder og film



Spørgsmålet falder prompte hvert år: Hvorfor er der ingen/ikke flere kvindelige instruktører i hovedkonkurrencen i Cannes? Kan det virkelig passe, at kunstnerisk leder Thierry Frémaux og hans programlæggere – både kvinder og mænd – ikke kan finde flere værdige film instrueret af kvinder blandt de små 2.000 film, de kigger igennem for at finde hovedkonkurrencens 20 titler?Det indlysende svar må være ja, for ubalancen mellem mænd og kvinder er generel i filmbranchen, og det afspejler Cannes naturligt. Og som Frémaux hvert år understreger, så vælger man i Cannes ud fra kunstneriske, ikke kønspolitiske kriterier.Det er sådan, det skal være. Også i den danske filmbranche, hvor man indimellem besværer sig over, at der ikke er fuldkommen ligestilling, når det for eksempel kommer til de støttekroner, Det Danske Filminstitut uddeler til branchen. Man skal vælges på grund af sine evner, sit talent og ikke på grund af sit køn.Det er ikke ensbetydende med, at man ikke må eller skal stille spørgsmålet; det er kun sundt med debat og øget fokus. Men der kommer ikke noget godt ud af at indføre kønskvotering, som det bliver foreslået af debattører og aktører i branchen, og som man for eksempel har gjort i Sverige. Her har man svært ved at opfylde kvoterne, mens de film, der kommer ud af det, indimellem bliver angrebet med ordene, »de har kun fået støtte, fordi det er kvinder, der står bag«.Man kan sagtens argumentere for, at der ikke er kvinder nok i dansk film, men faktisk er Danmark et af de lande i verden, hvor man på spillefilmområdet har flest prominente kvindelige instruktører – fra Susanne Bier og Lone Scherfig over Kathrine Windfeld og Annette K. Olesen til Heidi Maria Faisst og Pernille Fischer Christensen – og ser man på dokumentarfilmområdet, er der endnu flere kvinder i både instruktør- og -producentstolen.Det betyder selvfølgelig ikke, at det ikke kan blive bedre – og på den måde mere mangfoldigt i udtryk og indhold – men det er faktisk svært at få øje på unge kvindelige filmfolk, som lige nu holdes uden for og ikke kan få plads og penge, fordi en mand står i vejen. Således handler det umiddelbart ikke om selve det etablerede filmsystem – filmskole, støtteordninger, festivaler med flere – der synes at gøre, hvad det kan, men om at finde og opdyrke de kvindelige talenter tidligere, i folkeskolen, gymnasiet, og vise dem, at film er en farbar vej, også for dem.
