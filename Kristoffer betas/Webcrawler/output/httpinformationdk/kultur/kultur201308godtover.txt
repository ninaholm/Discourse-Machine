’Godt der overhovedet tales om sex’
Sexolog Joan Ørting tvivler på, at en religiøs sexolog kan skabe et trygt rum for klienten, men er glad for alle debatter, der kan få folk til at tale mere om sex


 
	Ifølge Joan Ørting bliver der talt alt for lidt om sex, så hun er glad for, at hendes elev Fatima El Hajj kan få sex og seksualitet på dagsordenen.

	»Jeg er helt sikker på, at det er godt, at der bliver sat nogle ord på sexlivet i den muslimske verden, ligesom der er brug for det i vores verden. Vi almindelige danskere er heller ikke særlig gode til at tale om sex derhjemme,« siger hun.

	Hun mener dog, at det vil blive svært for Fatima El Hajj at skabe et trygt rum med sine klienter, hvis hun på grund af religiøse dogmer ikke kan tale om eksempelvis homoseksualitet, trekanter eller analsex.

	»Mange klienter vil nok ikke føle, at de bliver rummet. Der er det lidt lettere for os danske sexologer – vi kan høre det hele. Vi dømmer ikke, og derfor kan folk altid trygt komme til os med de ting, de ikke kan tale med andre om«.

