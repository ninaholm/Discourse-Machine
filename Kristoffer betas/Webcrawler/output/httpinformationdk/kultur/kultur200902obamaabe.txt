Obama som abe vækker forargelse
Den konservative tabloidavis New York Post er kommet i modvind på grund af en karikaturtegning, der ifølge kritikere refererer til den racistiske forestilling om lighed mellem sorte og aber


 Amerikanerne har fået deres helt egen karikaturkrise. Onsdag bragte dagbladet New York Post en tegning, som kritikere mener er en racistisk reference til præsident Barack Obama. Den forestiller en politimand, der efter at have skudt en løs chimpanse siger til sin kollega, at "de må finde en anden til at skrive den næste hjælpepakke."
Tegningen er fremstillet af Sean Delonas, der er berygtet for sine grove karikaturer.
Avisen undskylder
Torsdag aften undskyldte New York Post og erkendte, at tegningen var kontroversiel. Det var dog ikke hensigten at trække på racistiske forestillinger om lighed mellem sorte og aber, understreger avisen.
"Den skulle gøre nar af en ubehjælpsomt udformet hjælpepakke. Men den er blevet forstået som noget andet. Til dem, der er blevet stødt over billedet, undskylder vi," skriver avisen på sin hjemmeside og henviser til, at man refererede til en virkelig chimpanse, der blev skudt mandag i Connecticut, efter den havde overfaldet en ven af sin ejer.
Den økonomiske hjælpepakke, som avisen refererer til, blev underskrevet af Barack Obama tirsdag, dagen før tegningen blev bragt. 
Et foto på side 11 viser Obama underskrive loven i Denver. Tegningen er placeret på side 12. 
Ifølge kritikere er der da heller ikke tvivl om, at chimpansen på tegningen refererer til Obama.
"Tegningen er i bedste fald bekymrende set i lyset af de racistiske angreb, der i løbet af historien har gjort afrikansk-amerikanere synonyme med aber," lød det fra borgerrettighedsforkæmperen Al Sharpton, der torsdag talte til en demonstration imod tegningen foran New York Posts hovedsæde. Demonstrationen samlede flere hundrede mennesker.
Målbevidst sårende
Det bedste forsvar er et angreb. Mens New York Post på den ene side undskylder, langer avisen på den anden side ud efter sine kritikere.
"Der findes folk i medierne og offentligheden, der har haft uoverensstemmelser med The Post i fortiden - og de ser sagen som en mulighed for at betale tilbage. Til dem skal der ikke lyde nogen undskyldning," skriver avisen.
Al Sharpton har tidligere været offer for flere grovkornede karikaturtegninger i New York Post, og der kan ikke være meget tvivl om, at han er en af de kritikere, avisen hentyder til.
Men borgerrettighedsforkæmperen bakkes op fra flere sider. 
Blandt andre af senator Kirsten E. Gillibrand, der kalder tegningen "stødende og målbevidst sårende" og Leroy G. Comrie, der er medlem af byrådet i New York.
"At køre sådan en voldelig, racistisk tegning er en fornærmelse imod alle newyorkere," siger Comrie og opfordrer byens borgere til at holde op med at købe avisen, der er ejet af mediemogulen Rupert Murdoch.
Netop Murdoch menes at være manden bag en markant ændring af avisens profil. Tidligere var New York Post kendt som seriøs og liberal. Nu går den for at være en konservativ tabloidavis.


