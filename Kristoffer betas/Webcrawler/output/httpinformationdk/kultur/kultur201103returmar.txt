Retur til Marx
Med de seneste års globale finanskrise har den marxistiske historiker Eric Hobsbawm oplevet sine overbevisninger blive retfærdiggjort på ny
Opstandelse. 'Karl Marx' var en ubevæbnet profet, der inspirerede til enorme forandringer. Jeg siger ikke, at det er udsigt til det samme i dag. Men hvad jeg også siger, er, at de grundlæggende problemer i det 21. århundrede vil kræve løsninger, som hverken det rene marked eller det rene liberale demokrati er rustede til at håndtere,' siger historikeren Eric Hobsbawm. Billedet her er fra 2002, hvor protester i Buenos Aires eskalerede, da den argentiske regering efter flere års økonomisk recession ikke magtede at ændre situationen for de efterhånden desperate borgere.

Hampstead Heath nord for London er stolt af sin rolle i marxismens historie. Det var her, Karl Marx på søndage tog sin familie med op på Parliament Hill, hvor han reciterede Shakespeare og Schiller, og her han mødtes med sin ven Friedrich Engels, som boede i nærheden, for under vandreture på heden i fællesskab at gruble over Pariserkommunen, den Anden Internationale og kapitalismens natur.I dag i et hus på en sidevej, der fører væk fra heden, holdes de marxistiske ambitioner i live af Eric Hobsbawm. Født i 1917 over 20 år efter både Marx og Engels død kendte han dem ikke personligt. Men når man møder ham i hans studerekammer, som er fyldt med familiebilleder, akademiske udmærkelser og kulturgenstande indsamlet igennem et helt liv, er der en næsten håndgribelig følelse af forbindelse til disse mænd og deres virkningshistorie. Kapitalismens globale krise, som har hærget verdensøkonomien siden 2007, har givet inspirationen fra Marx fornyet aktualitet. Kritik af kapitalismens ustabilitet er pludselig igen relevant. »Marx er genopstået«, skrev The Times, da aktiekurserne i efteråret 2008 styrtdykkede, bankerne blev nationaliserede, og Frankrigs præsident Sarkozy blev fotograferet i færd med at gennembladreDas Kapital(som pludselig røg skød til tops på de tyske bestsellerlister). Selv pave Benedikt XVI roste Marx »store analytiske evner«. På universiteter, redaktioner og i bestyrelseslokaler var det 20. århundredes store skæggede bussemand tilbage.Tiden kunne næppe være mere gunstig for en genudgivelse af Eric Hobsbawms mest berømte essays om Marx i et enkelt samlebind tilføjet nyt materiale, der forsøger at læse det seneste krak i marxistisk lys.Eric Hobsbawm er i dag 93 år og kan ikke længere flygte fra den høje alders fysiske gebrækkeligheder. Men hans gæstfrihed og humor er den samme. Det samme gælder hans intellektets politiske skarphed og visionære spændvidde. Med dagens udgave af Financial Times på sofabordet bevæger Eric Hobsbawm sig ubesværet rundt i emner som den afgående præsident Lulas popularitet i Brasilien og de ideologiske problemer for det kommunistiske parti i Vestbengalen. Den globale sensibilitet og enorme horisont i tid og rum har altid været en styrke, der har formet hans politiske og historiske værker.Forudså globaliseringenMinder den kapitalisme, vi har set opstå i løbet af de sidste 20 år, om den, som Marx diagnosticerede i 1840'erne?»Når Marx bliver genopdaget i en periode med en ny kapitalistisk krise, er det, fordi han mere præcist end andre forudså den moderne verden. Paradoksalt nok lader mange af hans læsere i dag til snarere at være erhvervsfolk og økonomiske kommentatorer end venstreorienterede samfundskritikere. Marx forudså globaliseringen  den universelle globalisering af menneskers vaner, smag og livsformer  og det har imponeret disse nye læsere. Men jeg tror også, at de mere intelligente af dem kan få øje på en teori, som kunne redegøre for kapitalismens tendens til cykliske krisetilstande. Den officielle teori indtil sidst i 1990'erne var, at krisernes tid var forbi. Det, som skete fra 1970'erne, først teoretisk på universiteterne i Chicago og andre steder og fra og med 1980erne i praksis med Thatcher og Reagan, var en patologisk deformation af kapitalismens princip om det frie marked: Vi fik en ideologi om den rene markedsøkonomi ubesmittet af statsindgreb og offentlig politik, som jeg faktisk ikke tror, har været praktiseret på noget tidligere historisk tidspunkt, end ikke det 19. århundrede, end ikke i USA. Det var en vision, som var i strid med den måde, hvorpå kapitalismen fungerede i sin mest vellykkede æra: fra 1945 til begyndelsen af 1970'erne. Vellykket, fordi der, mens der skabtes profitter, også var politisk stabilitet og en socialt relativt tilfreds befolkning. Det var ikke ideelt, men det var, skal vi sige: kapitalisme med et menneskeligt ansigt.«»Med Sovjetunionens fald ophørte kapitalisterne med at være bange. Og for så vidt kunne både vi og de reflektere over problemerne på mere afbalanceret, mindre lidenskabsforvrænget måde end før. Men samtidig blev de destabiliserende virkninger af den globaliserede neoliberale økonomi mærkbare. På en vis måde var den globaliserede økonomi drevet frem af det globale nordvest. Det var her man pressede på for at udbrede markedsfundamentalismen. I første omgang lod det til at fungere  i al fald i det gamle nordvest  selv om man i den globale økonomis udkant straks kunne se, at resultatet var et jordskælv. I Latinamerika var der en enorm finansiel krise i begyndelsen af 1980erne. Først i 1990erne oplevede også Rusland en økonomisk katastrofe. Og sidst i århundredet, kom der dette enorme næsten globale sammenbrud, der spændte fra Rusland til Sydkorea, Indonesien og Argentina. Da var det, tror jeg, at mange begyndte at tænke, at der er en grundlæggende ustabilitet indbygget i systemet.«Det socialistiske sprogEr den krise, vi har set siden 2008 i Amerika og Europa, ikke kun en krise for den moderne vestlige finanskapitalisme? For samtidig er økonomierne i Brasilien, Rusland, Indien og Kina vokset markant efter kapitalistiske vækstmodeller.»Jeg tror, der er en risiko ved at antage, som markedsfundamentalisterne gør, at der kun findes én form for kapitalisme. Kapitalismen er en familie med en bred vifte af muligheder fra Frankrigs statsdirigerede kapitalisme til Amerikas frie markedsøkonomi. Det er en fejl at tro, at væksten i BRIC-landene kan tilskrives en udbredelse af den vestlige kapitalismemodel.«Er du ikke overrasket over, at hverken det marxistiske eller det socialdemokratiske venstre har kunnet udnytte de seneste års krise politisk?»En af de ting, jeg forsøger at vise i bogen, er, at marxismens krise ikke kun medførte krise i den revolutionære gren af marxismen, men også i den socialdemokratiske gren. Den nye situation i den nye globaliserede økonomi tog ikke kun livet af marxisme-leninismen, men også af den socialdemokratiske reformisme, som i hovedsagen var arbejderklassen, der lagde pres på nationalstaterne. Med globaliseringen mindskedes staternes evne til at reagere på presset. Så trak venstrefløjen sig tilbage og sagde: »Se, kapitalisterne klarer sig fint, så nu må vi sørge for, at de kan tjene så store profitter så muligt, og så må vi bare håbe, at tilstrækkeligt meget siver ned til den brede befolkning. Nu da det går den anden vej med de vestlige lande, og den økonomiske vækst er gået i stå eller endda aftager, er spørgsmålet om reformer igen blevet  presserende.«Er en del af problemet for venstrefløjen, at den bevidste og klart identificerbare arbejderklasse, der traditionelt var af så stor betydning for socialdemokratisk politik, ikke længere eksisterer?»Det var omkring arbejderpartierne, at de socialdemokratiske regeringer og reformer udkrystalliserede sig. Men disse partier var aldrig ren arbejderklasse. De har altid været alliancer: alliancer med visse former for liberale og venstreorienterede intellektuelle, med minoriteter, religiøse og kulturelle mindretal. Ser vi bort fra USA, blev arbejderklassen en massiv og genkendelig blok i lang tid  i al fald et godt stykke op i 1970erne. Jeg tror, den hastige afindustrialisering har indskrænket både størrelsen på og selvbevidstheden hos arbejderklassen,« siger Eric Hobsbawm og fortsætter:»Det, som stadig er muligt, er, at arbejderklassen så at sige danner grundlaget for bredere bevægelser for social forandring. Et godt eksempel er Brasilien: Et arbejderparti,  der bygger på en alliance af fagforeninger,  arbejdstagere, de fattigste lag, intellektuelle, ideologer og forskellige venstreoriente- rede grupperinger, som sammen har skabt  en bemærkelsesværdig regeringskoalition. Man kan ikke sige, at det er slået fejl med popularitetstal for den afgående præsident  på 80 procent. I dag føler jeg mig ideologisk mest hjemme i Latinamerika, for her kan  man stadig tale og handle politisk i det  gamle sprog  det 19. og 20. århundredes socialistiske sprog.«De intellektuelles rolleMed hensyn til marxismen spiller de intellektuelle en stor rolle i dine bøger. Og hvis vi ser på værker af Naomi Klein, David Harvey eller Slavoj Zizek, er der i dag ny begejstring ...»Jeg er ikke sikker på, om der tale om radikal nytænkning, men der er ingen tvivl om, at disse års nedskæringer har radikaliseret en ny generation af studerende. Det tæller på den positive side. Det så vi også i 68, uden at det gav større resultater. Men som jeg tænkte dengang, og det mener jeg stadig, er det bedre at have unge mænd og kvinder, som identificerer sig med venstrefløjen, end unge mænd og kvinder, som føler, at det bedste de kan gøre for sig selv, er at få sig et job på børsen.«Spiller tænkere som Zizek en nyttig rolle?»Zizek kan med rette betegnes som en performer. Han har et karakteristisk provokatorisk element, som er med til at vække folks interesse, men jeg føler mig ikke overbevist om, at folk, der læser Zizek, faktisk, nødvendigvis er mest optaget af at nytænke venstrefløjens udfordringer.«Titlen på din nye bog er How to Change the World. Du skriver i sidste afsnit, at overskridelse af kapitalismen stadig forekommer mig plausibelt. Er det dét håb, som holder dig i gang med at arbejde, skrive og tænke i dag?»How to Change the Worldhandler om, hvad marxismen fundamentalt gjorde i det 20. århundrede, dels gennem de socialdemokratiske partier, der ikke byggede direkte på Marx, og andre partier, der er blevet tilbage som potentielle regeringspartier overalt. Og dels igennem Den Russiske Revolution og alle dens konsekvenser. Karl Marx var en ubevæbnet profet, der inspirerede til enorme forandringer. Jeg siger ikke, at der er udsigt til det samme i dag. Men hvad jeg også siger, er, at de grundlæggende problemer i det 21. århundrede vil kræve løsninger, som hverken det rene marked eller det rene liberale demokrati er rustede til at håndtere. Og med det i tankerne vil et andet miks, en anden blanding af det offentlige og det private, af statslig handling og kontrol og frihed skulle udformes. Hvad vi skal kalde det, skal jeg ikke kunne sige. Men det vil ikke længere være kapitalisme i den forstand, vi har kendt den i dette land og i USA.«© The Guardian og InformationOversat af Niels Ivar Larsen
