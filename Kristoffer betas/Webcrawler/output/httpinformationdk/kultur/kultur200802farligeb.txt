Farlige besættelser
De ulykkelige hovedpersoner i de tre første konkurrencefilm, der er blevet vist på filmfestivalen i Berlin, er som besatte af penge, magt og kærlighed
Daniel Day-Lewis spiller hovedrollen som viljestærk oliebaron i -There Will Be Blood-.


 BERLIN - Daniel Day-Lewis tager lærredet i besiddelse fra første øjeblik, man ser ham i Paul Thomas Andersons monumentale There Will Be Blood, der i går blev vist her i Berlin, og som handler om de to søjler, det moderne Amerika er bygget på: Grådighed og religiøs fundamentalisme. Den britiske skuespiller er berygtet for sin grundige forberedelse og evne til at gå i ét med sine roller, og oliebaronen Daniel Plainview i Andersons film er ingen undtagelse.
Den menneskefjendske Plainview er en fascinerende studie i viljestyrke og indædthed, og i begyndelsen af den næsten tre timer lange film ser man ham først forsøge sig som guldgraver. Det koster ham et stift ben, men han får skaffet kapital nok til at skifte branche.
Barsk oplevelse
There Will Be Blood, der foregår omkring 1900-tallet, er baseret på en roman, Oil, af Upton Sinclair og er ligesom Daniel Plainview en barsk oplevelse - en visuelt betagende, kompleks og kulørt skildring af, hvordan begær efter magt og penge korrumperer. Anderson, der tidligere har diskuteret menneskelige værdier i Boogie Nights, Magnolia og Punch Drunk Love, er en original og kompromisløs instruktør, og han forsøger på ingen måde at lefle for sit publikum i sin nye film.
Med sit kantede væsen og uforsonlige livssyn er Day-Lewis' Plainview svær at holde af, og den disharmoniske musik- og lydside sørger for, at man hele tiden sidder på kanten af sit sæde og venter på, at forfærdelige ting skal ske i en film, der også handler om Plainviews forhold til den forældreløse dreng, H.W., som han har forsøgt at opdrage i sit eget billede, og til den unge og lige så viljestærke vækkelsesprædikant, Eli (en intens Paul Dano), som han må kæmpe imod for at få adgang til det sorte guld.
Overraskelser
Et menneskes besættelse og konsekvenserne heraf er ligeledes omdrejningspunktet for to af de øvrige konkurrencefilm, der indtil videre er blevet vist på festivalen. Den finske, thrilleragtige Black Ice handler om en nogen-og- fyrre-årig kvinde, Saara (Outi Mäenpää), som tager et nyt navn og knytter et venskab med den yngre kvinde, Tuuli (Ria Kataja), som hun finder ud af, at hendes mand, Leo (Martti Suosalo), har et forhold til. 
Spørgsmålet er, hvor langt hun vil gå for at redde sin trygge tilværelse og ægteskabet med en mand, som hun trods alt stadig elsker.
Instruktøren, Petri Kotwica, gør meget ud af at forsøge at overraske publikum og hele tiden lege med ens medbragte forventninger til både thrillergenren og filmen selv.
Det lykkes ret godt - blandt andet fordi skuespillerne er så overbevisende - men desværre begår Kotwica også nogle fodfejl, der går ud over historiens troværdighed og plottets egen, indre logik.
Det er angiveligt Black Ice, der er skyld i, at Søren Kragh-Jacobsens Det man ikke ved ikke er kommet med i hovedkonkurrencen på Berlinalen. Tilsyneladende er der efter festivalleder Dieter Kosslicks mening kun plads til én nordisk film i konkurrencen om året.
Følsomt og fornemt
Xiaoshuai Wangs In Love We Trust er noget så eksotisk som et stykke moderne kinesisk socialrealisme, der handler om helt almindelige storbymennesker og stort set ikke taler politik. Da hendes fem-rige datter Hehe bliver diagnosticeret med en cancer, der kun kan helbredes gennem en rygmarvstransplantation, sætter Mei Zhu (Liu Weiwei) sig for at prøve at få endnu et barn - og dermed en mulig donor - med sin eksmand, Xiao Lu (Zhang Jiayu). 
Hun er fast besluttet på at gennemføre sin plan, men der er det problem, at de begge er gift igen - Mei med den ejegode Lao Xie (Cheng Kaisheng), som har opdraget Hehe som sin egen, og Xiao med stewardessen Dong Fan (Yu Nan), der kun drømmer om at få sit eget barn.
Det lyder måske som noget taget ud af en sæbeopera - hvilket en af hovedpersonerne da også bemærker på et tidspunkt - men både skuespillerne og instruktøren, der i 2001 vandt en Sølvbjørn i Berlin for Beijing Bicycle, holder fornuftigt igen med de store følelser, og In Love We Trust er et følsomt iscenesat og fornemt underspillet drama om kærligheden til sine børn, en kærlighed, der overtrumfer alt.

Følg Informations dækning af Berlinalen i avisen, på nettet,
www.information.dk/film, og på bloggen, www.luftskibet.information.dk/forsidesensationen
There Will Be Blood har premiere i Danmark den 22. februar. Black Ice og In Love We Trust er (endnu) ikke i dansk biografdistribution
www.berlinale.de

