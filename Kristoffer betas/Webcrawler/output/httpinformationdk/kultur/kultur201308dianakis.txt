Diana Kiss og den fri kærlighed
Martin Kongstad har skrevet en orgastisk mammutroman fra det københavnske kunstnermiljø, et opgør med det kedelige parforhold, som ifølge hjerneforskningen kun holder i tre år. Hovedpersonens projekt er at afskaffe det helt og aldeles
Martin Kongstad har blandt andet arbejdet som freelancejournalist, og tekstforfatter. Han har optrådt som discjockey og har været med i filmen ’Let’s get lost’. Nu er han aktuel med romanen ’Fryser jeg’.


 
	De første kulturradikale havde store meninger, som de udvekslede over et glas rødvin. I den næste generation af kulturradikale blev vinen større end meningerne«.

	Formuleringen er Martin Kongstads og møntet på hans forældres generation, som den teede sig i Tisvilde og omegn, da han var barn. Det skrev han for et par år siden en stærkt rost novellesamling om. Nu debuterer han med en tyk roman, Fryser jeg, hvor sex, alkohol og gastronomi konsumeres i rigelige mængder. På forfatterens forslag har vi henlagt vores interview til en af bogens mange locations, en cafe i Designmuseets have.

	»Udgangspunktet var, at jeg ville skrive om kunstverdenen i 2008, hvor alt kunne sælges, fordi efterspørgslen var enorm,« fortæller Martin Kongstad.

	»Priserne steg og steg, og alle gallerister ville have fat i de nye kunstnere, selv de, der gik i første klasse på kunstakademiet. Men med finanskrisen kom en masse af dem i klemme, fordi priserne var røget op i et leje, de slet ikke hørte hjemme i.«

	I romanen forelsker en forfatter sig intenst i en avantgardekunstner og femme fatale, den ungarskfødte Diana Kiss, der lader fotos af sin kusse overføre til billedtæpper, som opnår toppriser.

	»Mens jeg skrev, fandt jeg ud af, at de plot, jeg havde inden for kunstmarkedsføring, ikke var store nok,« fortsætter han. »Så indførte jeg en kærlighedshistorie om en fyr på 42 år og den yngre kunstner, som virkelig har tur i den, en kvindetype, der ikke vil have nogen kæreste. Hun vil kunne være sammen med alle mulige. Derved kunne jeg skrive om det, jeg har gået og tænkt på i mange år, parforholdet, og en følelse af, at vi om ti år vil tænke: Hvordan kunne man dog fastholde det på den gammeldags måde, når alle mulige grænser ellers blev overskredet. Jeg havde også lyst til at skrive en masse sexscener, fordi jeg ved, hvor enormt svært det er.«

	Powerkvinder

– Nogle vil måske mene, at du skriver om en lille forkælet flok mennesker, som er ligegyldige, sammenholdt med de store, globale temaer i verden i dag. Hvorfor er det vigtigt for dig?

	»Jeg skriver bedst om det, jeg kender bedst. Hvis jeg skrev om klimaforandringer, ville det falde pladask til jorden.«

– Forlaget kalder bogen et opgør, men hvad er der i grunden galt med parforholdet?

	»Der kan være det i vejen, at det langsomt mister sin energi, bliver udynamisk, tappet for al lyst. Med en sætning fra bogen: Hvor mange par kender man egentlig, som er sjovere sammen end hver for sig?«

– Men var det ikke sådan, at parforholdet vendte stærkt tilbage efter de løsslupne 1970’ere?

	»Kvindekampen i 1970’erne gjorde, at den fri kærlighed blev sat på standby og aflyst, fordi noget var vigtigere, tænker jeg. Fra jeg var barn husker jeg mændene som stækkede, fordi kvinderne var så skrappe i fem-ti år. Powerkvinder, som man eddermame ikke skulle sige noget til, før man blev savet midt over. Mændene skulle solidarisere sig, hvilket de så gjorde i så høj grad, at de glemte at stå fast på, at de også var mænd.«

– Men mændene lyttede bare til dem og tog dem alvorligt. Det kan der vel ikke være noget galt i?

	»Jeg læste et indlæg fra Politisk Revy, 1973. Der var fest i et kollektiv, hvor mændene drak videre, da kvinderne gik hjem klokken tre, fordi børnene snart vågnede. En eller anden venstrefløjshelt skrev, at de svigtede kvindekampen ved at blive. Jeg tænkte: Okay, vi er langt ude, hvis en mand er gået helt over på kvindernes side. Så er han jo næsten blevet en kvinde. Det er virkelig latterligt. Jeg har læst om kvindekampen på Kvinfo’s hjemmeside, rørende dagbøger fra Femølejren og så videre, og jeg har stor respekt for den.«

	Milan-trænerne

	Men også Martin Kongstad har en snert af den bløde mand i sig. Det oplevede han i denne sommer.

	»Jeg er fodboldtræner for min 10-årige søns fodboldhold i B93. Vi havde nogle trænere fra Milan på besøg, som skulle undervise drengene. På et tidspunkt gav en af dem en kollektiv opsang, fordi de ikke var fokuserede. Et par af dem rakte fingeren i vejret, men træneren affærdigede dem: ’No questions, play!!!’«

	Forfatteren erindrer, at de voksne gik nøgne rundt i det fritidskollektiv, hans forældre var med i, og at sex ikke ligefrem blev holdt skjult. Det oplevede han som ulækkert, klamt. Han mener på den anden side, at det er en myte, at der var ’bollerum’ i alle kollektiver. Sådan var det heller ikke.

	De mange sexscener i romanen har han givet et ekstra tilt. De skulle være ulækre, så læserne tænker: ’Åh, nej, nu ikke mere. Så bliver det grimt’.

	Men Diana Kiss oplever det som smukt, at man sådan kan dele ud af kærligheden, og hendes elsker gør det til et projekt bogen igennem at afskaffe parforholdet.

	Fire af de gode

– Tilbage til skilsmisserne, som der var en hel epidemi af i 1970’erne. Ægteskabet vendte jo tilbage?

	»Der er flere skilsmisser i dag, end der har været nogensinde før, og langt de fleste af dem, der bliver skilt, bliver det efter tre år. Jeg har tjekket tallene i statistikken. I gamle dage blev folk typisk skilt, når børnene flyttede hjemmefra. Så sad parrene tilbage med den sure rødvin og tænkte: Hvorfor bliver vi egentlig sammen? Hjernen er kun indstillet til, at et par skal holde sammen i tre år, til den førstefødte selv kan gå og tage mad til sig.«

– Hvor ved man det fra?

	»Fra hjerneforskningen. En amerikaner, dr. Helen Fischer, har forsket meget i emnet. Efter tre år skal man arbejde for lysten til at blive sammen. Det gør man blandt andet ved at røre hinanden meget. Giver man hinanden et knus, sker der nogle stofting i ens hjerne, og har man sex sammen i en halv time, svarer det til 30 gange knus, kan man sige, og man får lyst til at knytte sig endnu tættere sammen det næste døgn. Når man holder op med at røre ved hinanden, skyldes det næsten altid, at man har negativ kommunikation, bebrejder og skælder hinanden ud. For hver negativ, skal man have fire gode, hvis der skal opretholdes en sund kommunikation mellem parrene, og det kan ikke mange honorere.«

– Det er noget af det morsomste, jeg har hørt længe …

	»Det er rene fakta. Siger altså nogen.«

	En ny type kvinder

– Hvad er sex for en kraft?

	»Jeg har den sikkert fortærskede tese, at der, hvor man er mest lykkelig, er, når man slipper sit ego, glemmer sig selv. Ligesom i en fed, spændende badmintonkamp, hvor man er helt inde i den sammen med et andet menneske. Eller hvis man er helt inde i en films univers. Det er meget eftertragtelsesværdigt. Men da jeg engang levede i cølibat et år eller to, troede jeg, det var sex, jeg ville savne. Det var det ikke. Det var nærheden med et andet menneske, det, at ligge tæt sammen. Ikke den dyriske sex.«

– Kan du, for at få det skåret ud i pap, virkelig forestille dig en fremtid med fri kærlighed og sex?

	»Det er faktisk det, jeg prøver i bogen, og jeg tror bestemt, at noget nyt er på vej med dem, der er sidst i 20’erne, først i 30’erne. Der er kommet en ny type kvinder, som ikke sidder for sig selv og snakker om børnetøj og speltmel, men om alt muligt andet. De er meget mere vildttænkende og eventyrlystne end generationen før og har ikke kampe, de skal tage med mændene. De vil bare have det sjovt og er klar til at fyre den af på alle fronter. Jo, jeg tror bestemt, noget nyt er på vej.«

	Anstreng dig!

– Men det er vel ikke sjovt altid at skulle ud på ’markedet’ og lede efter nye partnere?

	»Jeg tror, det kan være meget sjovt. Så åbner der sig nye muligheder.«

– Er du selv gift?

	»Ja. Det har jeg været i 13 år, og vi har tre børn.«

– Skal der så også være åbenhed i jeres ægteskab?

	»Jeg er spundet ind i noget, som ikke er kompatibelt, så det kommer ikke til at ske for os. Men jeg ønsker for fænomenet, at der kommer mere leg, lyst og nysgerrighed ind i det og meget mindre med, at man sidder og fortæller de samme historier igen og igen. Et par, der har været længe sammen, ved jo nøjagtigt, hvad den anden vil sige. Så sig dog noget nyt! Læs noget, anstreng dig, så du har noget nyt og spændende at sige. Ellers bliver det en kedelig måde at leve sit liv på, slet og ret.«

