Kan Oliver Stone vise os Hitlers menneskelige sider?
Den Oscar-vindende amerikanske instruktør er på vej med et  10 timer langt 'tv-kursus' om amerikansk historie i det  20. århundrede, som bl.a. vil skildre den nazistiske fører som en 'syndebuk' og nuancere billederne af Stalin og Mao
Hitler fejrer 50-års fødselsdag sammen med fire af sine ministres børn. Den amerikanske filminstruktør Oliver Stone forsøger i en ny tv-serie at nuancere billedet af den nazistiske diktator.


 »Man kan ikke nærme sig historien uden empati for de personer, man ellers hader. Jeg vil sætte sig mig i Hitlers og Stalins sko for at forstå deres holdninger.«
Så han gjort det igen, amerikansk films aldrende vaneprovokatør: I en 40 år lang karriere Oliver Stone gang på gang udmærket sig ved at tage politisk betændte emner og ditto kontroversielle personer under sin helt egen filmiske behandling. Instruktøren har irriteret storfinansen med svidende skildringer af Wall Street, vakt harme på den amerikanske højrefløj med heroiserende portrætter af Fidel Castro og Hugo Chávez og fremkaldt modvilje hos USA's Demokrater med sine konspirationsteorier om mordet på Kennedy.
Den hidtidige forargelse kan dog nu blegne helt ved siden af det mulige ramaskrig, som hans kommende store opus kan blive ophav til. For nu bebuder den tredobbelte Oscarvinder, at han agter at genfortælle USA's historie i det 20. århundrede - en tv-produktion, der angiveligt skal danne modvægt til de konventionelle og kanoniske versioner i amerikanske skoler og mainstreammedier.
Forstående
Titlen indikerer, hvor projektet bærer hen: Oliver Stone's Secret Story of America - vi skal indvies i hemmeligheder.
Og hvilke hemmeligheder er så det? Der gik et gys i gennem de forsamlede amerikanske tv-kritikere, da Stone i Pasadena løftede sløret for sit næste værk, fordi Stone indledte med at »bringe H-ordet >på bane«, beretter The Guardians Ed Pilkington.
»Hitler har i historien været en taknemmelig syndebuk. Men bag ham stod kræfter, der var større end en enkelt mand,« sagde han for straks efter at gå videre til S-ordet:
»Stalin har igen en helt anden historie. Det drejer sig ikke om at skildre ham som helt, men om at gengive kendsgerningerne: At han i højere grad end nogen anden person tog kampen op imod den tyske krigsmaskine.«
Også Kinas massemorderiske formand Mao, manden bag 1950'ernes heksejagt på kommunister i USA, Joseph McCarthy, og Harry Truman, der gav ordre til at kaste atombomben over Japan, inddrages i Stones forstående, historiske omfavnelse.
Om Hitler udtalte Stone videre:
»Vi kan ikke dømme mennesker som 'onde' eller 'gode'. Hitler er produktet af en række handlinger og årsags- kæder. Men folk i Amerika kender ikke sammenhængen mellem Første og Anden Verdenskrig.«
Det er nærliggende at forstå Stone sådan, at han vil fremvise menneskelige sider af den nazistiske diktator. Det må i så fald siges at være radikalt, selv efter hans standarder.
Stones partner på historieprojektet, Peter Kuznick, som er historieprofessor på American University i Washington, er dog ivrig for at afvise den udlægning. Muligvis i den hensigt at inddæmme mulige skadevirkninger. Til The Guardian siger han:
»Han siger ikke, at vi ender med at fremlægge et mere positivt syn på Hitler. Kun at vi beskriver ham som et historisk fænomen og ikke som en eller anden, der dukker frem fra det rene intet.«
Sammensværgelse
Eller som Stone selv siger:
»Vi vil forsøge at gøre folk klogere i hovedet og udvide og frisætte deres tanker. Vi vil gå ud over holdningsplanet, og vi vil også gå ind i, hvordan nazistpartiet blev finansieret. Hvor mange amerikanske koncerner var med, fra General Motors til IBM? Hitler er desuden en mand, som med lethed kunne have været likvideret.«
I sin nye tv-film lover Stone at sætte kritisk fokus på det samme militærindustrielle kompleks, som han i filmen JFK beskyldte for at stå bag en sammensværgelse om at myrde præsidenten - et system, som nu ifølge Stone er »ved at fange Obama i samme fælde som sine forgængere«.
Stone har også før kastet kontroversielle blikke på historien. Efter at have vundet to Oscars for sine film om Vietnamkrigen rettede han sin revisionistiske linse mod amerikanske præsidenter. Fra den psykisk komplicerede Tricky Dicky i Nixon til den priviligerede og uengagerede George W. Bush i W.
Et særligt kapitel udgør Stones forelskelse i latinamerikanske venstrecaudillos. Den cubanske revolutionsleder Castro interviewede han - meget forstående - i den politiske dokumentarfilm Comandante fra 2003. Og sidste år sås Stone vandre op ad den røde løber ved filmfestivalen i Venedig, arm i arm med Venezuelas socialistiske præsident, Hugo Chávez, til premiere på Stones - også meget forstående - film om sidstnævnte, South of the Border. Stone har desuden længe fulgt Irans præsident, Mahmoud Ahmadinejad, i håbet om også at kunne lave en film om mandens liv og præsidenttid - anstrengelser, der dog endnu mangler at bære frugt.


