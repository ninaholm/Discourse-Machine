’Vi vil finde andre fælles symboler, som kan forene ...’
I Norge er en hidsig debat om national identitet blusset op, efter direktøren for Trondheim Kunst-museum har nægtet at flage med det norske flag. Flaget er ekskluderende for etniske minoriteter, mener han. Men ifølge kritikere i både Norge og Danmark, bliver flaget først ekskluderende, hvis man tillader, at andre tager patent på dets betydning


Siden de skæbnesvangre skud lød på Utøya for godt et år siden, har nationalfølelsen i Norge fået frit løb. Overalt i gadebilledet, på Facebook og i landets medier har det norske flag kigget frem. Men nu siger den nyligt tiltrådte museumsdirektør for Trondheim Kunstmuseum, Pontus Kyander, stop.I forbindelse med åbningen af udstillingenSammen,der handler om menneskeligt fællesskab og netop tager udgangspunkt i eftervirkningerne af tragedien i Oslo og på Utøya, har han skrevet på museets facebookvæg, at så længe han er direktør på museet, vil der aldrig blive hejst et norsk flag.»Flaget er ikke et nationalsymbol for alle mennesker. Vi vil finde andre fælles symboler og billeder, som kan forene, og som ikke går på en bestemt religion, etnicitet eller nationalitet,« skrev Kyander som begrundelse for den kontroversielle udmelding, og det har startet en heftig nationalismedebat i landet.»Jeg mener, at han sparker nationalfølelsen over til dem, som misbruger flaget,« siger kunstneren Håkon Bleken til den norske avis Klassekampen. Også den svenske historieprofessor Dick Harrison er uenig i, at nationalflaget skulle virke ekskluderende.»Tværtimod. Jo mindre man bruger et flag, desto mere kan det bruges ekskluderende. I Norge fungerer de nationale symboler som positive, integrerende, kulturelle kræfter, som alle i landet kan være stolte af, uanset hvor de kommer fra,« siger han.’Forbistret sludder’Herhjemme stiller også danske kommentatorer sig uforstående over for Pontus Kyanders argumentation.»Det er rent ud sagt noget forbistret sludder, at det skulle være ekskluderende. Når der kommer indvandrere til Norge, så er det jo fordi, de vil være en del af det norske samfund, og det gør de ved at bakke op om det norske symbol. Hvis man hejser det norske flag, jamen, så er man da nordmand, uanset etniske, religiøse eller andre faktorer. Ellers ville man jo ikke benytte det symbol,« siger Hans Christian Bjerg, historiker, tidligere overarkivar i Rigsarkivet og forfatter til bogenDannebrog – historien om et kristent og nationalt symbol.Også herhjemme er nationalflaget en konstant slagplads for skiftende politiske dagsordener, og debatten om nationalisme og national stolthed vender tilbage med jævne mellemrum. Senest i foråret, da den Radikale udlændingeordfører, Zenia Stampe, foreslog, at det skulle være lovligt at flage med andre flag end Dannebrog på dansk grund.Forslaget vakte begejstring på venstrefløjen, men Pia Kjærsgaard (DF) kaldte det et »brandudsalg af danske værdier« og Rasmus Jarlov (K) skrev i en kronik i Politiken, at »De Radikale er ligeglade med den danske nationalstats symboler.«Flaget integrererDet er næppe korrekt. Få nationaliteter er så ivrige efter at flage, som vi danskere. Vi hejser dannebrog på fødselsdage, sætter det i lagkagen og hænger det på juletræet. Ifølge en undersøgelse, som Epinion har lavet for Grænseforeningen, og som blev udgivet i Kristeligt Dagblad tidligere på sommeren, mener 92 procent af danskerne at »Dannebrog er et positivt symbol, alle danskere kan samles om.«Af samme grund mener flere eksperter, at Dannebrog i højere grad er inkluderende end ekskluderende for de etniske minoriteter i landet.»Zenia Stampe lagde jo netop op til, at flag skulle gøres til symboler for etniske grupper. Men det modsiger den effekt, Dannebrog har i dag, hvor det samler os i et fællesskab, der også omfatter andre grupper end etniske danskere. Undersøgelser viser desuden, at Dannebrog bliver flittigt brugt af indvandrere til at markere deres danskhed,« siger Michael Böss, nationalismeforsker, lektor ved Aarhus Universitet og forfatter til bøgerneForsvar for nationenogRepublikken Danmark:»I nogle lande bruges flaget til at markere politisk eller etnisk identitet, men i Danmark er det i højere grad blevet et symbol for den nationale identitet, der ligger oven over de kulturelle og etniske forskelle, og den holdning synes også at være slået igennem i de mere sammensatte områder,« siger Michael Böss.Det er en opfattelse, der også bakkes op af Hans Christian Bjerg.»Efter min opfattelse er de, der benytter Dannebrog, danskere. Det gælder uanset hudfarve og religion. Når man benytter Dannebrog, viser man, at man både respekterer og tilhører det fællesskab, som det repræsenterer. Derfor er det efter min mening helt hen i vejret, at man skal flage med andre flag, når man er i Danmark, for så markerer man, at man tilhører et andet fællesskab. Man hejser jo heller ikke et bornholmsk flag, fordi man er bornholmer,« siger han.Patent på danskhedenMichael Böss’ bogForsvar for Nationen,som han skrev i 2006, handler om, hvordan man kan lægge vægt på det danske fællesskab omkring nationen og definere danske værdier på en måde, så de bliver for alle. Dengang sagde han til denne avis:»Det kan ikke være rigtigt, at det er gået så vidt, at et politisk parti har monopol på de folkelige symboler og begreber. Der er i Danmark ikke længere plads til det snævre nationsbegreb, som Dansk Folkeparti står for. Vi må rive Dannebrog ud af hænderne på Dansk Folkeparti.«I forhold til den udvikling, svarer han i dag:»Det var jo fordi, Dansk Folkeparti var ved at tage patent på Dannebrog, og det mener jeg ikke, der er noget politisk parti, der skal gøre. Det gælder om at generobre det nationale symbol, og det er der mange partier, der er begyndt på. I dag ser man jo, helt fra Villy Søvndal over Socialdemokraterne og ind på den borgerlige fløj, en bekræftelse af betydningen af, at man føler sig som ét folk, og at flaget skal være noget inkluderende.«Et konkret tegn på den udvikling var, da SF’s næstformand Mattias Tesfaye i forbindelse med årets 1. maj-demonstrationer talte for, at Dannebrog skulle vaje side om side med de røde faner i Fælledparken.»Vi skal ikke acceptere, at Dansk Folkeparti forsøger at tage patent på Dannebrog. Jeg mener, vi skal erobre det tilbage. Vi skal være stolte af vores land,« sagde han. Ifølge Uffe Østergård, idéhistoriker og forsker i national identitet ved Handelshøjskolen i København, er det logisk, at et symbol som Dannebrog i høj grad appellerer til i hvert fald den ekstreme højrefløj.»Det er jo en form for konservativt tilbageblik på en tid, hvor der kun boede etniske danskere i Danmark. Men det er sådan set en myte. Danmark var nærmest mere multinationalt før i tiden end i dag. For eksempel var omkring en tredjedel af Københavns indbyggere tysktalende indtil 1848,« siger han, og fortsætter:»Det ubehagelige ved den slags nationalromantik er jo, at selv om den både kan være folkelig og demokratisk, så er der også nogle aggressive udslag, som kan kamme over og blive til nationalisme.«De flagliderlige danskereGrænseforeningens undersøgelse af danskernes forhold til Dannebrog blev offentliggjort den 15. juni – på samme dag, hvor Dannebrog ifølge myten faldt ned fra himlen i 1219 og førte de danske tropper til sejr i nutidens Estland. Dermed er Dannebrog angiveligt verdens ældste fungerende nationalflag.Men det er også et af de meget få nationalsymboler, vi har i Danmark. I kraft af, at vi er et gammelt land, der altid har haft en ret homogen befolkning, har vi ikke haft det samme behov for samlende nationalsymboler, unge nationer som for eksempel USA, Canada og Australien, og det er ifølge Michael Böss årsagen til, at vi benytter flaget så meget, som vi gør.»Alle fællesskaber eksisterer i kraft af, at man har nogle symboler at identificere sig med. I Danmark har vi ikke så mange nationalsymboler, så flaget har nok særlig stor betydning hos os,« siger han.Når vi i Danmark benytter vores flag så meget, som vi gør, skyldes det ifølge Hans Christian Bjerg, at hvor man i andre lande forbinder flaget med staten, regeringen og nationen, så forbinder danskere det med det nationale fællesskab.»Vi bruger nok flaget i en lang række sammenhænge, hvor man ikke ville gøre det i andre lande, men i andre lande er flaget også mere statsorienteret. I Danmark er der sket det særlige, at Dannebrog er blevet et folkeligt symbol. Det er for alle. Derfor sætter vi flag på juletræet og i lagkagen. Vi flager i alle mulige sammenhænge, som vi forbinder med glæde. Man begynder at se det lidt i andre lande også, men jeg tror, at vi danskere er særligt flagliderlige,« siger han.Selvom vi i Danmark har tendens til at bruge flaget oftere, end vores nordiske brødre, ser man det ofte hejst i de andre skandinaviske lande også. Ved tragedien på Utøya blev flaget brugt til at markere, at man støttede op om en samlet nation og tog afstand fra den nationalisme, Anders Breivik var repræsentant for. Derfor rammer Pontus Kyanders kritik ifølge Hans Christian Bjerg også helt ved siden af.»Det er efter min mening en dødssyg tankegang. Det er det samme med Dannebrog, hvis man hejser det, så hejser man det jo heller ikke for de etniske danskere. Man hejser det for Danmark og den kultur og de folk, der er her.«
