Orker på museum
Saurons orker har invaderet den danske kulturarvs hellige haller, og det er Nationalmuseet selv, der har åbnet porten for dem. Men hører en fantasy-udstilling med figurer og genstande fra ’Ringenes Herre’ og ’Hobbitten’ til på Danmarks nationale museum?


 Det er ikke fordi, jeg har noget dybtliggende had til hverken orker, troldmænd eller elver, tværtimod. Som barn var jeg atletisk udfordret, og jeg søgte derfor tilflugt i fantasy-verdenen. Alligevel vil jeg argumentere for, at Nationalmuseets nye særudstilling om Tolkiens univers er problematisk.
Dels drejer det sig om lokaliteten. Særudstillingen er blevet placeret på Tøjhusmuseet, der er en del af Nationalmuseet, og til trods for det måske forvirrende navn, så er Tøjhusmuseet et militær- og krigshistorisk museum. Formidlingen af krig er en alvorlig sag, og man bør være varsom med at blande fantasy og dansk krigshistorie under samme tag. Især da Tøjhusmuseet ikke kun formidler Danmarks ældre krige, men eksempelvis også Afghanistan- og Irakkrigen. Krigsgrundlag kan senere vise sig at være fiktion, men det er krigens natur ikke. Den er blodig og brutal, og hvis man spæder krigens historie med fantasy, så risikerer man at slå plat på alvoren.
Men ud over valget af udstillingssted er der også et problem med selve genstandene i Tolkiens univers, som stammer fra en privatsamling. På Nationalmuseets hjemmeside kan man læse, at samlingen er uden sidestykke i Europa, hvis ikke verden, og man skal hele vejen til New Zealand, hvor genstandene produceres, for at se noget lignende. Det lyder som New Zealands svar på terrakottakrigerne, men figurerne af Aragorn, Gandalf, Gollum og farlige orker er jo på ingen måde historiske genstande. De stammer fra filmen og fantasiens verden og er lavet af polystone, fiberglas og latex.
Museal behagesyge
Den museumsfaglige opbakning til særudstillingen fremstår da også delvis mangelfuld. En opsynsbetjent fortalte under et af mine besøg, at Tøjhusmuseets faglige medarbejdere var kritiske over for særudstillingen. De har i øvrigt ikke haft noget med den at gøre, for beslutningen om at udstille Tolkiens univers på Tøjhusmuseet blev truffet af Nationalmuseets nu fratrådte formidlingschef. Presseansvarlig Henrik Schilling har dog pointeret, at Nationalmuseets konstituerede formidlingschef og formidlingsafdeling står fagligt inde for udstillingen. Han påpeger samtidig, at det er normal procedure i Formidlingsafdelingen, at formidlingschefen bestemmer, hvilke udstillinger der skal vises.
Særudstillingen er også velbesøgt, og ifølge Henrik Schilling har den fordoblet eller ligefrem tredoblet besøgstallet på Tøjhusmuseet set i forhold til samme periode sidste år. Selv om sommeren også har budt på sin del af museumsvejr, så er Tolkiens univers altså et imponerende trækplaster. Omvendt kan man også mistænke trækplastret for at dække over en museal behagesyge, hvor symptomerne er, at det museumsfaglige bliver overskygget af ønsket om at ramme bredt og folkeligt.
Hermed ikke sagt, at udstillingen er blottet for faglig ballast. Skiltningen er saglig og beretter eksempelvis om, hvordan Tolkiens verden er dybt inspireret af middelalderen. Det er dog den generelle tendens i fantasy, se bare Game of Thrones, men er historisk inspiration nok til at blåstemple en museumsudstilling af denne art?
Det er et spørgsmål om smag, men også om rammerne. Tolkiens univers er nemlig en vandreudstilling, der tidligere har været vist på Nyborg Slot og Horsens Museum. Begge er kompetente og statsanerkendte museer, men de skal stadig tænke kommercielt og tjene penge på entré, og orker lokker unægtelig gæster til. Nationalmuseet har derimod gratis entré, finansieret af staten, og museet er i en helt særlig liga, da det er Danmarks statslige, kulturhistoriske hovedmuseum. Det forpligtiger til at holde en meget høj standard, hvilket normalt også er tilfældet, men Tolkiens univers fremstår en tand for gøgleragtig i Nationalmuseets haller, også selvom den er særdeles populær.
Anders Thorkilsen er uddannet historiker og har blandt andet tidligere været projektansat museumsinspektør på Tøjhusmuseet i perioden 2010-2012. Det var, før museet blev en del af Nationalmuseet i 2014. 
Tolkiens univers er udstillet på Tøjhusmuseet indtil den 18. oktober. Gratis adgang

