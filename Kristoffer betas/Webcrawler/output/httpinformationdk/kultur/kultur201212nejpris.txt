’Nej, det er min pris’



 I lørdags blev årets European Film Awards uddelt i Malta, og Thomas Vinterberg og Tobias Lindholm blev belønnet med en pris for deres manuskript til Vinterbergs Jagten – som har dansk premiere næste år.
I løbet af aftenen blev Informations filmfyrtårn, Christian Monggaard, der var inviteret til EFA af Det Europæiske Filmakademi, der står bag prisuddelingen, også set med en pris i hånden. Information har ringet til ham for at få en forklaring.
»Det var skam min egen pris, min egen European Film Award, jeg dér stod med.«
– Jamen, du var jo ikke nomineret for noget som helst.
»Dér tager du fejl, min gode mand. Det var en slags ærespris, jeg fik. En pris, der skulle markere den store betydning, jeg har haft for dansk film gennem de snart 20 år, jeg som kritiker og tænker har beskæftiget mig med kunstarten. Sidste år fik Mads Mikkelsen prisen European Achievement in World Cinema. I år fik jeg en slags Lifetime Achievement Award.«
– Det lyder mærkeligt. Ville de danske medier ikke have skrevet om det, hvis det var sandt? Og var det i øvrigt ikke instruktøren Bernardo Bertolucci, der i år fik en pris for sit lange og betydelige virke?
»Det er sjovt, du spørger. Jo, Bernardo fik faktisk også en pris, og han var på scenen og blev behørigt hyldet. Jeg blev tiet ihjel. Ikke af Det Europæiske Filmakademi, men af den danske presse. Læs de udenlandske medier, og du vil opdage, at jeg er nævnt alle steder. Jeg var også på scenen for at få overrakt min pris af selveste Wim Wenders, præsidenten for filmakademiet. Men de andre danske journalister i Malta – og deres redaktører her i Danmark – var så jaloux på og sure over mit store øjeblik, at de pure nægtede at skrive om det. Jeg er simpelthen blevet skrevet ud af deres artikler, hvilket er ret uhyggeligt.«
– Det passer jo ikke ...
»Sandheden er ofte ret fantastisk – og ilde hørt. Man forsøgte at knægte mig gennem et karaktermord på min person, mit navn, i næstsidste af snit af Forbrydelsen III. Nu forsøger man at bringe mig til tavshed ved at fratage mig det rampelys, jeg så længe har fortjent og tålmodigt ventet på. Det er en skandale.«
– Sig det nu, som det er – det var Vinterbergs filmpris, du havde lånt. Det andet er bare ønsketænkning.«
» Selvfølgelig var det ikke det, jeg ...«
– Ved Vinterberg godt, at du stod med hans pris?
»Jeg er nødt til at løbe nu. Har frygtelig travlt. Farvel.«

