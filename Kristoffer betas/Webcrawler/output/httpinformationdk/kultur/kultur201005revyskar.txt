Revy med skarp satire trækker fulde huse
Cirkusrevyen er kendt for sine parodier af begivenheder fra årets løb. Især politikere fra Christiansborg kan regne sig sikre på en skarp overhaling. Netop den skarpe politiske satire giver Cirkusrevyen medvind disse år


 Rekordmange danskere - i alt 130.000 - havde allerede inden premieren torsdag aften sikret sig billet til Cirkusrevyen 2010, hvor den folkekære Ulf Pilgaard giver den i rollen som dronning Margrethe; og Lisbeth Dahl imiterer en udbrændt Lars Løkke Rasmussen, der under klimatopmødets forhandlingerne 'banger' med sin hammer.
Netop den skarpe og vovede politiske satire mener Johannes Andersen, lektor og samfundsforsker ved Aalborg Universitet, er en af de største grunde til, at Cirkusrevyen har oplevet stor fremgang i billetsalget de seneste år.
»I lang tid har politikerne levet forholdsvis beskyttet fra satiren, men når deres troværdighed falder, bliver de lettere ofre for satiren. Og det har vi set de senere år, hvor den politiske satire er blevet skarpere og stærkere, samtidig med at billetsalget er steget og steget,« fortæller Johannes Andersen.
Muhammed ændrede det
Torben 'Træsko' Pedersen er direktør for Cirkusrevyen, der i år fejrer 75-års jubilæum. Personligt mener han, at det netop var en dansk politisk krise, der var afgørende i at vende befolkningens og mediernes billede på revygenren.
»Ulf Pilgaard laver i 2006 en parodi på Muhammedkrisen. For den parodi bliver vi pludselig en af de tre nominerede til årets Reumert i 2007, og der tror jeg personligt, at stemningen mod revyen vendte. Vi blev anerkendt i pressen, og stemningen blandt folket vendte. Siden har vi ikke klaget over billetsalget,« fortæller Torben 'Træsko' Pedersen.
En folkelig revy
Stig Jarl, lektor i Teatervidenskab ved Københavns Universitet, er enig:
»Det, der er rigtig interessant med Cirkusrevyen, er, at du ofte har ret barske satiriske udfald mod Pia Kjærsgaard og Dansk Folkeparti. Så revyen har nogle holdninger, som ligger et helt andet sted, end det, som måske faktisk er revyens kernepublikum,« fortæller Stig Jarl.
Han understreger dog, at Cirkusrevyens publikum ikke kun skal findes blandt DF-vælgere, men til gengæld blandt hele befolkningen, der ønsker at »få sig et skraldgrin af en Ulf Pilgaard og Lisbeth Dahl på trods af, at de gør grin med de politikere, vi normalt sætter vores kryds ud for.«
Revydirektøren Torben 'Træsko' Pedersen er enig i den betragtning.
»Cirkusrevyen er ikke politisk propaganda, men en bred satire over årets begivenheder. Vi har ikke noget skarpt defineret publikumssegment, men sådan skal det heller ikke være,« siger direktøren.
Han mener ikke, at Cirkusrevyens publikum nødvendigvis er blevet yngre i forhold til tidligere - et billede, som ellers tegner sig i mange af landets andre  revyer.
Heller ikke Johannes Andersen oplever, at det er den helt unge generation, der køber plads i teltet på Bakken. Sæderne optages stadig hovedsageligt af folk over 35 år. Det er samfundsforskeren ved Aalborg Universitets bud på publikums typiske alder.
Torben 'Træsko' Pedersen er også formand i Foreningen Revydanmark, der er en sammenslutning af de danske revyer.
Direktøren og formanden melder om, at det samlet set går strygende med billetsalget for landets andre revyer.


