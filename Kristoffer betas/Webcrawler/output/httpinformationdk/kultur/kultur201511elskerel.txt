Elsker, elsker ikke: Lotte Thrane

 Lotte Thrane


 Elsker
Mørke klokken 17, farven lilla, overraskelser, stærk assamthe og kage, kloge mænd med humor, planlægning, udsigten fra mit arbejdsværelse, at glemme tiden, at lægge benene op på bordet, fransk rødvin – gerne medoc. Elsker lange og hurtige cykelture og at overhale en gruppe motionscyklister, nye bøgers duft, at koge æblegelé, gearskiftet i en 2CV. Elsker hver eneste gang, jeg indtager Jylland, tynde porcelænskopper, Storebæltsbroen, åbne vidder, at dykke ned i grødis, store hvide stofservietter. Elsker også Knausgaards En tid for alt, katte, der viser mave, havblik, når hjernen virkelig snurrer, fed silke på bar hud, brede senge, dybe søer, Lorenzo Lottos farver, vinduesnicherne på Bornholms Kunstmuseum. Elsker Rilke, uendelighed, morgenyoga på badebro, Brahms, Carl Nielsen, Haydns Cæcilia-messe. Elsker at vågne langsomt. At komme hjem.
Elsker ikke
Mørke klokken 17, når kroppen ikke vil som jeg, rosinerne i mysli, vestegnen, overraskelser, planlægning, smålighed, lange møder, dovent sprog, mansplaining. Elsker heller ikke min egen utålmodighed, visse mænd, alt for brede senge, pludselige bølger, at tale i telefon, bløde madrasser, deadlines, Arvo Pärts Spiegel im Spiegel, stenbede, industrikvarterer, vækkeure, mørke morgener, tidsskemaer.

