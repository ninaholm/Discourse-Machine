Nabokovs valg
Vladimir Nabokov ville have sit sidste store, men ufuldendte, romanværk brændt. Det blev det ikke, og måske er det her 30 år senere på tide, at sønnen finder enten manuskript eller tændstikker frem


 Det sidste endnu ikke publicerede værk af den store forfatter Vladimir Nabokov risikerer at blive brændt, før offentligheden får det at se.
Forfatteren, der blev verdenskendt for sin roman Lolita, har udførligt skrevet i sit testamente, at manuskriptet til hans sidste værk The Original of Laura (Lauras original) skulle ødelægges, hvis han skulle dø, før det var færdigt. Nabokov kunne ikke udstå tanken om, at hans læsere skulle læse noget fra hans hånd, der var "færdiggjort i tanken, men ikke på papiret", som han formulerer det i testamentet. 
Vladimir Nabokov døde i 1977, og manuskriptet, som sønnen Dmitri Nabokov til Nabokov-fansenes store irritation beskriver som det mest "geniale, originale og muligvis radikale", faderen nogensinde har skrevet, er endnu ikke blevet tilintetgjort, men befinder sig i en bankboks i Schweiz.
Dmitri Nabokov, der nu selv er en gammel mand, er forfatterens eneste arving og har alene haft ansvaret for det tilbageværende manuskripts skæbne siden 1991, hvor hans mor og Vladimir Nabokovs enke, Vera, døde. 
'Lolitologi'
Litterat og skribent for Slate Magazine Ron Rosenbaum har igennem to år ført en mailkorrespondance med Dmitri Nabokov og forsøger i en artikel at gennemskue Dmitri Nabokovs motiver for at vente så længe med at træffe en endelig afgørelse. 
"Da jeg spurgte Dmitri om 'Laura' for to år siden, sagde han, at han hældte mod at brænde manuskriptet på grund af det, han kaldte 'lolitologi'," skriver Rosenbaum.
Dmitri Nabokov bruger udtrykket 'lolitologister' nedsættende om de litteraturkritikere, der efter hans mening har misforstået og fejltolket den skandaleombruste Lolita. Især retter sønnen en skarp kritik mod de litterater, der over-psykologiserende har tolket Lolita som et udtryk for, at forfatteren indirekte beskrev seksuelt misbrug i sin egen barndom. 
Selvom nabokovianeren Ron Rosenbaum tidligere har stået stejlt på, at den litterære eftertid principielt set altid har ret til at få værket at se - både i tilfældet Nabokov og generelt - er han efter sine samtaler med Dmitri kommet i tvivl.
"Det svære spørgsmål, der rejses, er, hvem der 'ejer' et kunstværk? (...) Den døde hånd fra graven? Eller de ivrige, måske for ivrige, læsere, teoretikere og biografer, der vil have fingre i det, ligegyldigt hvilken tilstand det er i?"
Om Dmitri Nabokov skal gå imod sin fars ønske for den litterære eftertids skyld, vil Rosenbaum ikke gøre sig til dommer over, "men Dmitri", skriver han, "med al respekt, så tror jeg tiden er kommet til at træffe en beslutning".


