Sandhed eller hva’?



 Midt i al autofiktionen, hvor grænsen mellem fiktion og virkelighed er flydende, kan det ske, at der dukker en autobiografisk bog op, som gør krav på at være sand. Jeg tænker naturligvis på Jeppe Nybroes nyligt udgivne beretning om hans måned som gidsel i Syrien. Skal man tro på historien eller ej har Weekendavisens Adam Holm spurgt sig selv – og dernæst læserne. Resultatet har været en blandet storm af forargelse og mistænksomhed over for Nybroe. Derpå er Nybroes medfange dukket op i selveste fagbladet, Journalisten, hvor han erklærer at have følt sig bedre behandlet, end den danske reporter giver udtryk for. Og Nybroe har jo i forvejen en lidt lemfældig omgang med sandheden på cv’et. Så hvad skal man tro?
Kan man ikke bare spørge, om man absolut skal tro noget? Måske er bogen vitterligt indimellem et stykke autofiktion, men hvordan det oplevedes at være Jeppe Nybroe en uvis måned i fangeskab, kan ingen udenforstående bestride, selv om bogen skulle rumme visse unøjagtigheder.
En anden bog, som tværtimod gør krav på at være fiktion, nemlig Fifty Shades of Grey, er derimod blevet læst som den skinbarlige sandhed i det norske BDSM-miljø. Bøgerne, der nu er blevet filmatiserede, har fået foreningen op på dupperne, de er »rett og slett grufulle som kilde til kunnskap om BDSM, og formidler en del mildt sagt problematiske holdninger«.
Nå, ok! Her gik man og troede, at den seksuelle frigørelse gav frit slag (undskyld!) i sengen, men den mandlige hovedperson, Christian Grey, fremstår som »en uerfaren, skrytende jypling (vigtigper), med svært sviktende moralsk kompass og adferd som setter partnerens helse i fare«, advares man. Hvad skal man tro?
Måske kan man omgå alle problemerne med de læse-apps, der er ved at vinde frem. Her får man et forklarende resume af bogen, læsningen er overstået på et kvarter, og man kan gå videre til den næste. Sandheden i en nøddeskal uden fantasifulde omsvøb.
»Bogen er en økse til den frosne sø i os,« har Kafka sagt. Han må have tænkt på en anden slags sandhed.

