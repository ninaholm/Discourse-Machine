’Nogle gange er det eneste rigtige at være en forræder’
Den tyske forfatter Daniel Kehlmann er dybt imponeret af den amerikanske whistleblower Edward Snowden


 Læs også: ’Jeg kunne have været en død forfatter – men ikke en dårlig forfatter’
Som traditionen foreskriver for tyske forfattere og intellektuelle har også Daniel Kehlmann engageret sig politisk, senest i magasinet Der Spiegel, hvor han sammen med 49 tyske forfatterkolleger opfordrer regeringen i Berlin til at tilbyde NSA-afhopperen Edward Snowden asyl.
–Hvad er dit syn på Snowden?
»Jeg synes, han gør et fantastisk stykke arbejde. Nogle amerikanere er meget oprørte over hans handlinger og kalder ham for en forræder. Som tysker har man langt nemmere ved at forstå, at det nogle gange er det eneste rigtige at være en forræder. Så jeg beundrer ham. Ikke alene for det, han har gjort, men også for måden, hvorpå han har gjort det. Han er ikke brudt sammen under det massive pres, han har været under, men hele tiden været intelligent, afmålt og rolig i sine udtalelser. Og endelig må vi huske, at det jo ikke var hans ønske at havne i Rusland og dermed indirekte forære Putin en propagandasejr. Han ville have rejst til Sydamerika, men blev forhindret i det.«
Kamp for ytringsfrihed
Politisk har Daniel Kehlmann desuden kastet sig ind i en global kamp for ytringsfrihed, argumenteret imod masseovervågning og deltaget i en underskriftsindsamling til fordel for civile rettigheder i den digitale tidsalder, i øvrigt sammen med forfattere som Orhan Pamuk, Günter Grass og J.M. Coetzee.
–Hvorfor mener du, at det er vigtigt?
»Fordi der er ved at ske noget nyt her. Jeg er ikke specielt bange for, at en CIA-agent kan sidde og læse mine e-mails. Det er selvfølgelig ikke en rar tanke, men jeg mener, at der i øjeblikket sker noget, der er endnu mere farligt. Vi er på vej mod algoritmens overordnede herredømme. Hvis du om nogle år vil flyve til USA, ansøge om et job eller tegne en sundhedsforsikring, så risikerer du at blive afvist, alene på baggrund af en computers algoritmer. Der vil ikke være et menneske bag beslutningen, men bare et anonymt sammenskrab af oplysninger baseret på, hvad du tidligere har skrevet i en mail eller sagt i telefonen. Det synes jeg er det mest skræmmende ved hele den her overvågningsdebat. For som vi så under finanskrisen er computermodeller langt fra fejlfri.«
–Opfatter du dig selv som en politisk forfatter?
»Nej, jeg har underskrevet nogle politiske erklæringer og givet nogle udtalelser. Men man skal passe på, at man ikke gør den slags for meget, for til sidst er der ingen, som gider at lytte længere. Og jeg har måske allerede overskredet min kvote.«

