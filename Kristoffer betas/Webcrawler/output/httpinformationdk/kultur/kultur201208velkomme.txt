Velkommen i 1. klasse, velkommen til mobning, nederlag og latterlige lærere
Den danske folkeskole er ikke et sted for drømmere og tryllekunstnere, hvis man skal tro litteraturen og filmen. Den vil ensrette og samfundsforberede, eller også vil den slet ingenting. I fiktionens skildring af skolen er ét træk gennemgående, hvad enten skolen beskrives som voldelig eller latterlig: Den forstår sig ikke på børn
Den gamle skole. Claus (Ulrich Thomsen) har lige hentet sin søn, Christian (William Jøhnk Nielsen), som har gennembanket sin klassekammerat med en cykelpumpe i skolegården. ’Hvis jeg ikke havde slået igen, så ville alle de andre bare tro, at de også kunne slå mig. Du ved ikke en skid om det, far, sådan er det på alle skoler,’ forsvarer han sig og viderebringer på den måde en antikvarisk skildring af den danske skole.


 I Susanne Biers film Hævnen har Claus lige hentet sin søn Christian, der har gennembanket skolens plageånd, Sofus, med en cykelpumpe og truet ham med en kniv.
»Hvorfor sagde du ikke, at han havde slået dig? Så kunne vi have talt med ham og hans mor og far.«
»Der var alle mulige, der så det.«
»Det er da ikke noget svar.«
»Hvis jeg ikke havde slået igen, så ville alle de andre bare tro, at de også kunne slå mig.«
»Hvis du slår ham, så slår han dig, så slår du ham, så slår han dig. Så holder det jo aldrig op. Kan du ikke forstå det? Det er sådan, der bliver krig.«
»Ikke hvis man slår hårdt nok første gang. Du ved ikke en skid om det, far, sådan er det på alle skoler. Nu er der ingen, der tør gøre mig noget.«
Professor i pædagogik ved Aarhus Universitet Ning de Coninck-Smith var chokeret, da hun så Hævnen. Ikke fordi den er tragisk eller dramatisk, men fordi skildringen af den danske skole er så antikveret.
»Jeg var faktisk chokeret over, at en så stereotyp film kan vinde en Oscar. Det er en skabelon, vi ser gang på gang: Skolen som et sted præget af mobning og nederlag og fyldt med lærere, der ikke forstår børnene eller tager deres problemer alvorligt. Det virker, som om alle skildringer af den danske skole tager udgangspunkt i filmen Historien om Kim Skov fra 1981, der netop handler om mobning, gruppepres og magtesløse lærere,« siger Ning de Coninck-Smith.
Sammen med en række forskerkolleger arbejder hun på at skrive den danske folkeskoles historie, og i den forbindelse har hun set en del danske film for at danne sig et billede af, hvordan den danske folkeskole portrætteres.
»Vi genfinder denne stereotype skildring i Nils Malmros’ og Bille Augusts film. I Pelle Erobreren har de ikke engang gjort sig den ulejlighed at finde en rigtig skole. De har sat et skur op på en mark og skrevet ’skole’ på et skilt. Det er da grotesk,« siger Ning de Coninck-Smith.
Lektor Blomme eller latterlig
Kort før Christian går amok i Hævnen og gennembanker Sofus, har Christians ven, Elias, været til skole-hjem-samtale. Her sad de velmenende lærere og smilede, mens de fortalte Elias’ forældre, at Elias’ indelukkethed måske ikke skyldes, at Sofus tyranniserer ham, men i stedet kunne det skyldes forældrenes separation.
»Den er også helt klassisk,« siger Ning de Coninck-Smith.
»Hvis læreren ikke er en ’lektor Blomme-type’, så er han en velmenende men latterlig figur. Her kan man også nævne en film som animationsfilmen Terkel i knibe. Her er temaet igen mobning, og børnene indfører deres egen justits, som læreren endda ender med at deltage i.«
Ning de Coninck-Smith er efter sin gennemgang af disse film overrasket over, hvor karikeret den danske skole portrætteres.
»Det skyldes selvfølgelig blandt andet, at den repræsentative hverdag ikke er særlig dramatisk. Man laver ikke store film på baggrund af en god dansktime. Og det samme sker med erindringen. Når vi samler erindringer i forskningssammenhæng og interviewer danskere om deres skolegang, så er det historierne om nederlag og mishandling, som folk husker fra deres skolegang. Det er den slags, der sætter spor i folk. Den gennemsnitlige skoledag ligger længere tilbage i erindringen, mens de dårlige ligger naturligt først,« siger hun.
Den oplevelse kan Keld Grinder-Hansen genkende fra sit arbejde ved Dansk Skolemuseum, hvor han i flere år var inspektør, indtil museet måtte lukke i 2008.
»I erindringsstoffet finder vi mange historier om lærere, der slår og ydmyger eleverne. Det er ikke kun i fiktionen, at lektor Blomme fylder mest,« siger han. Og det kan forklares med mere, end hvad der er mest dramatisk
»Det lever jo op til nutidens forestilling om fortidens skole. I gamle dage slog læreren. Det er den fælles erindring, vi har om skolen, selv om det ikke er alle, der har oplevet at have en lærer, der slog,« siger han.
Et andet særkende ved den danske skole, hvad enten det er folkeskole eller gymnasiet i fiktionens verden, er, at den oftest fungerer som en pølsefabrik frem for et sted, der uddanner individer.
»Tag for eksempel Peter Høegs bog De måske egnede eller Hans Scherfigs Det forsømte forår. Her er skolen en selektionsanstalt, der ensarter og udvikler samfundsborgere til selv at blive undertrykkere,« siger Keld Grinder-Hansen og peger på Matadors lærer Andersen som eksempel på, at den slags bestemt allerede starter i grundskolen.
Mange husker måske en enkelt lærer, der har gjort en forskel og sagt og gjort lige præcis det, der skulle siges og gøres på lige præcis det tidspunkt. Og den type findes også i fiktionen.
Men »hvis den lærer findes, så findes han på trods af skolen som institution. Se for eksempel filmen Drømmen. Her har vi en inspirerende lærer (spillet af Anders W. Bertelsen red.), der går sine egne veje. Men hvem er det, han gør oprør mod? Det er en voldelig førstelærer, der næsten river øret af en elev,« siger Keld Grinder-Hansen.
Ensretning og undertrykkelse
I børnelitteraturen er billedet af den danske skole knap så negativt, fortæller Anna Karlskov Skyggebjerg, lektor ved Center for Børnelitteratur på Aarhus Universitet.
»Men det handler måske om, at børnelitteraturen i højere grad end voksenlitteraturen er og har været samfundsbevarende,« siger hun.
Til gengæld finder man Buster, Lille Virgil og Pippi, som folkeskolen har meget svært ved at rumme.
»Pippi tager jo først og fremmest i skole, fordi hun synes, det er uretfærdigt, at hun ikke får vinterferie ligesom Tommy og Annika. Men det går slet ikke. Skolefrøkenen er venlig, som lærerne generelt er det hos Astrid Lindgren, men må give op, da Pippi stiller spørgsmål i stedet for at svare, ikke kan sidde stille og gør mange andre ting helt forkert. Hun kan simpelthen ikke integreres i skolen. Buster oplever noget af det samme. Skolen har svært ved at rumme hans fantasifulde påfund og tryllekunster, men kritikken af skolen er noget mere farlig hos Bjarne Reuter end hos Astrid Lindgren, for Buster er ikke en grotesk figur som Pippi. Buster er en realistisk figur, og det er nemmere at læse en kritik af skolen som et sted, der undertrykker individet og ensretter børnene, ind i hans historie.«
Det hører dog også med til historien, at Busters kvindelige dansklærer virkelig forstår hans poetiske væsen.
Pippi er forud for sin tid, for det er faktisk først i 1967 med børnelitteraturens gennembrud, at der begynder at snige sig kritik af folkeskolen ind i børnelitteraturen.
»Efter ungdomsoprøret bliver skolen i højere grad projektionsflade for hele kritikken af hele samfundsindretningen, og skolen er jo i sig selv en af de institutioner, som det antiautoritære oprør rettes i mod. Det ser vi for eksempel hos Ole Lund Kirkegaard. I Gummi Tarzan er dansklæreren en velmenende figur, men da han skal forklare Ivan, hvorfor man skal lære at læse, svarer han: ’Det står der i loven’. Skolen kan ikke engang retfærdiggøre sig selv.«
Men igen påpeger Anna Karlskov Skyggebjerg, at selv kritikken af skolen er knap så negativ som i de voksnes film og bøger.
»Måske med den udenomslitterære forklaring, at det i første halvdel af 1900-tallet var erklæret forlagspolitik, at der i børnebøger ikke måtte forekomme vold, seksuelt samkvem eller kritik af lærere, og det tager noget tid at ryste af sig,« tilføjer Anna Karlskov Skyggebjerg.
I stedet for den åbenlyse kritik er der latterliggørelse.
»I Lille Virgil nægter læreren at tro på, at drengene har en drage, for de findes ikke. Men da dragen så hopper ud af skabet, springer læreren ud af vinduet og gemmer sig i busken af bare skræk. Og der er flere eksempler på, at skolen er en velmenende, men komisk institution, der ikke er den autoritet, som man tillægger den, værdig. På den måde sker et skifte i børnelitteraturen i naturlig forlængelse af det skifte, der sker i samfundet,« fortæller Anna Karlskov Skyggebjerg.
Vi har kanoniseret respektløsheden
Keld Grinder-Hansen mener også, at der trods alt er en udvikling at spore i andre dele af fiktionens verden. Men den er ikke til skolens fordel. Han peger på tv-serien fra Fjernsyn for dig, Nana, og lærerinden frk. Lind.
»Alene det, at hun kaldes frk. Lind, er komisk i sig selv. I midten af firserne var man holdt op med at sige frøken, så allerede her starter vi latterliggørelsen. frk. Lind er en sød og rar dame, der slet ikke ved, hvad hun skal stille op med sin klasse. Autoriteten blev taget fra lærerne i 1970’erne, og det eneste bud, hun som ung lærer har på, hvordan man tager den tilbage, er at kalde sig Frk. Lind. Hun er velmenende, men lidt pjok-agtig,« siger Keld Grinder-Hansen.
Både Keld Grinder-Hansen og Ning de Coninck-Smith peger netop på skolens statustab generelt og lærerens i særdeleshed som forklaring på, at skolen skildres så negativt.
»Det er jo udtryk for respektløshed,« siger Ning de Coninck-Smith og tilføjer tænksomt:
»Det kunne være interessant at se, hvordan man portrætterer skolen i Finland eller tilsvarende steder, hvor respekten omkring skolen som institution er meget stor. I Danmark har vi nærmest kanoniseret respektløsheden. Rundkredspædagogik er for eksempel et ord, som selv dem, der arbejdede som lærere dengang i 1970’erne, anvender,« siger Ning de Coninck-Smith.
Keld Grinder-Hansen er ved at lægge sidste hånd på en bog om lærerrollen.
»Den latterliggørelse, vi finder i mere moderne skildringer af læreren, afspejler meget godt den forsvindende respekt, der også er for læreren her i virkeligheden. Der eksisterer en grundlæggende mistillid, som faktisk gør det ret svært at være lærer i dag. Vi nåede bunden for 10 år siden, men jeg finder det opløftende, at en tv-serie som Rita nu kan vises i bedste sendetid,« siger han.
Også Ning de Coninck-Smith har lagt positivt mærke til TV 2’s nye dramaserie Rita. Hovedpersonen Rita (spillet af Mille Dinesen) er en folkeskolelærer, der ikke finder sig i noget pis – hverken fra ressourcestærke forældre, svage ledere eller irriterende børn.
»Hun er en noget mere selvstændig Lotte Heise-type, og serien tager udgangspunkt i en skoles hverdag, selv om der selvfølgelig også er alt muligt rod med privatlivet. Men Rita virker som en mere nuanceret skildring af de problemstillinger, man står overfor i folkeskolen i dag, og den er da sjov. Måske kan det alligevel godt lade sig gøre af lave dramatik baseret på en god dansktime,« siger hun.
Anden sæson af Rita har premiere her til efteråret. Så må vi håbe, at det ikke er for sent at give lidt begejstring tilbage til de børn, der netop er startet i skole og måske gik og forventede at blive mobbet, tævet, ydmyget og ignoreret, fordi de havde set eller hørt et sted, at ’sådan er det på alle skoler.’

