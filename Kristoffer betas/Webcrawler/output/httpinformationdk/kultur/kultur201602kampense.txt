Kampen for seksuel ligestilling ændrer kurs
Vi er nået langt med den seksuelle ligestilling: To af samme køn kan gifte sig, lesbiske kan få kunstig befrugtning, og man kan vælge sit eget juridiske køn. Et nyt socialt medie, OUTlife, vil samle homoseksuelle, biseksuelle og transpersoner. Det markerer en ny kurs i ligestillingskampen, mener forsker. OUTlife får blandede modtagelser i LGBTQ-miljøet
En demonstration mod russiske love mod homoseksuelle foran Ruslands ambassade i København. Mere end 10.000 mennesker var mødt op for at deltage i demonstrationen i juni 2013.


 OUTlife blev lanceret i november og giver LGBTQ-personer (lesbiske, bøsser, biseksuelle, trans- og queer-personer, red.) mulighed for at være en del af et online-fællesskab. En side, hvor kan man dele statusopdateringer, billeder og links, samt ansøge om venskaber og chatte mm
Peter Holm er initiativtageren bag OUTlife og fortæller, at siden er blevet taget godt imod:
»Jeg synes, folk har taget rigtig godt imod det – de siger, det er godt designet, og at det er en god tanke, der ligger bag. Der har været meget positiv respons,« fortæller han, og fortsætter:
»Alle har sagt, at det er fedt, at det ikke har noget med sex og dating at gøre. Det er fedt, at der for en gangs skyld er for noget for hele miljøet.«
Læs også: Danmark bør kæmpe for seksuelle minoriteter i ulandene
Det er dog ikke alle i det danske LGBTQ-miljø, som tager lige godt imod siden. Formand for Copenhagen Pride, Lars Henriksen, tror ikke, at det hjælper noget at lukke sig om sig selv i et eksklusivt fællesskab. Strategien må være en helt anden for at opnå accept som minoritet, siger han: »Jeg synes, grundtanken med et lukket forum kun for LGBTQ-personer ikke er i overensstemmelse med vores ambition. Vi vil meget hellere have folk til at vise sig offentligt og stå frem.«
