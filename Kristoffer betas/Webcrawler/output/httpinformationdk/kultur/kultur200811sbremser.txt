S bremser biblioteksprivatisering i sjællandsk kommune
Ringsted Kommune har taget initiativ til privatisering af et kommunalt bibliotek, men projektet skydes ned af Socialdemokraterne, der frygter brugerbetaling


 Ringsted Kommune har visioner om at samle alle kulturaktiviteter i et kulturhus, hvor biografer, museum og bibliotek spiller sammen. Kulturhuset og dermed biblioteket skal drives privat, fortæller Torben Lyster, der er direktør for Børn og Kultur i Ringsted Kommune:
"Det skal finansieres af privat drift og indtægtsdækket virksomhed. Og det skal koste det samme for kommunen, men vi køber ydelsen af den private operatør. Det er et forsøg på at nytænke bibliotekstilbuddet i samspil med de andre kulturaktiviteter," siger han. 
Profitmotiv
Der er allerede fundet en privat investor, men forslaget møder stor modstand hos Socialdemokraternes kulturordfører på Christiansborg, Mogens Jensen. Han frygter, at det vil svække bibliotekernes rolle i velfærdssamfundet:
"Privatisering vil medføre et profitmotiv, som vil introducere brugerbetaling på nogle ydelser, og i sidste ende vil det øge presset for mere brugerbetaling," siger Mogens Jensen.
Men brugerbetaling var slet ikke tanken med biblioteket i Ringsted, fortæller Torben Lyster:
"Vi skal jo overholde biblioteksloven, og det er bare et forsøg på at gøre op med den traditionelle institutionstankegang. Man kan jo også se, at der, hvor der har været mest vækst i kulturlivet, er der, hvor det har været privat drevet og kommunalt støttet," siger han. 
Men der er slet ikke behov for private virksomheder, for folkebibliotekerne kan sagtens klare udfordringerne selv, mener kulturordfører Mogens Jensen:
"De offentlige biblioteker kan fuldt ud konkurrere i dag, og det er og skal være en offentlig driftsydelse, hvis vi skal bevare bibliotekernes rolle og fortsat udvikle dem til gavn for alle," siger Mogens Jensen.
Beslutningsforslag
Forskningsleder ved Københavns Universitet Peter Duelund mener også, at bibliotekerne skal finansieres offentligt, og opfordrer politikerne til i stedet at støtte kommunerne mere:
"Bibliotekernes mulighed for at komme ud af elendigheden er mildest talt elendige. De køber ny teknologi for at profilere sig over for borgmesteren, mens de smider bøger på lossepladsen. Det der skal til er en ny ordning, hvor kommunernes udgifter tilføres et tilsvarende beløb for staten, så de alt i alt bliver fordoblet," siger Peter Duelund . 
Socialdemokraterne har fremsat et beslutningsforslag, der behandles i Folketinget den 2. december. Det slår fast, at bibliotekerne fortsat skal være en offentlig drevet ydelse, som er gratis for borgerne at benytte sig af. 
Hvis det vedtages, vil det ifølge Mogens Jensen sandsynligvis skrinlægge Ringsted Kommunes planer om at privatisere bog-, cd- og dvd-udlån.


