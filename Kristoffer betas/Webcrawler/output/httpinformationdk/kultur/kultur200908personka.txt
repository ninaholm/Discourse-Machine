'En person kan gøre en kæmpe forskel'
Hjemmegående husmor, feminist og ivrig debattør på Informations hjemmeside. 50-årige Nanna Gersov føler sig kaldet til at give sin mening til kende. Og det nytter, siger hun
I de perioder, hvor der er et emne på dagsordenen, der har Nanna Gersovs interesse, kan hun sagtens bruge fire timer om dagen på at debattere, for 'hvis det er en hjertesag, følger jeg debatten til dørs',  siger hun


 Pornoficering af det offentlige rum provokerer Nanna Gersov. Nu om dage er der så meget, der undertrykker kvinder og presser dem til at gøre ting, de ikke har lyst til, og som man slet ikke har lyst til at se på, mener den 50-årige debattør og feminist.
Derfor har hun med sine debatindlæg været med til at halvere porno-sendetiden på Kanal København.
Samtidig har hun fået daværende ligestillingsminister Eva Kjer Hansen til at rejse kritik af magasinet Cosmopolitan, da det udkom i Danmark i 2007.
»Der stod hele tiden skrevet, hvordan kvinden kunne tilfredsstille manden og opfylde hans lyster. Hele tiden blev der læsset krav på kvinden,« siger hun og fortæller, at magasinet tog kritikken til sig.
På den måde kan en enkelt borger let gøre en stor forskel, og hendes råd er klart:
»Giv udtryk for din mening, for det nytter.«
Hun fremhæver, at det bedste er, når en politiker eller journalist bringer hendes læserbreve eller debatindlæg videre, så de kommer til at gøre en forskel.
Derudover er bekræftelsen, konfliktløsningen, det sociale og kommunikationen i de virtuelle debatter også en tilfredsstillelse, fortæller Nanna, der føler sig kaldet til at debattere:
»Jeg får dårlig samvittighed over ikke at gøre noget, hvor jeg føler, jeg bør. Meningen er at få andre til at tænke over tingene og måske overbevise dem om, at ens holdning er den rigtige.«
Man er til på nettet
Egentlig er Nanna Gersov uddannet gymnasielærer, men de sidste seks år har hun været hjemmegående. Nu passer hun familiens gamle hus fra 1800-tallet, som står badet i sollys på en lille landevej i Tårnby. Men der er ikke tid til at nyde det gode vejr. For med mand og to teenagedrenge er der nok at tage sig til, hvis der også skal være tid til det virtuelle debat-univers.
»Tiden går fra min familie, når jeg debatterer meget, det kan jeg ikke benægte. Så er det samfundet, der får min opmærksomhed. Det må familien finde sig i, hvis det er noget meget vigtigt, og så må jeg indhente samværet med familien senere,« fortæller hun.
I de perioder, hvor der er et emne på dagsordenen, der har Nannas interesse, kan hun sagtens bruge fire timer om dagen på at debattere, for »hvis det er en hjertesag, følger jeg debatten til dørs.«
Ud over debatten på nettet skriver Nanna læserbreve. Hun hiver to mapper ned fra hylden og fremviser stolt samlingen på flere hundrede læserbreve. Før i tiden var hun aktiv i forskellige græsrodsbevægelser og gav på den måde sin mening til kende. Men den nye debatform, der har bevæget sig fra kollektiv til individ, tiltaler hende mere:
»I organisationerne skulle man marchere i takt - man blev usynlig. Nu træder man frem som individ og promoverer sig selv mere. Man er til, når man er til på nettet.«
Nanna erkender, at der er en stor grad af bekræftelse i at være så aktiv en debattør, som hun er.
»Behovet for opmærksomhed og bekræftelse spiller en rolle. Det er da tilfredsstillende, når man får godkendt et læserbrev, eller folk er enige med én på nettet.«
Demokratiet bekræftes
Men ikke nok med, at Nanna Gersov selv bliver bekræftet. Også demokratiet bekræftes, når alle borgere har mulighed for at give deres mening til kende, mener hun.
»Det er vigtigt, at borgere kan komme med indsigelser, inden beslutninger træffes. Det kan de bl.a. i form af debatsider, og det viser jo, at demokratiet fungerer dejligt.«
Hun har dog ikke altid haft let ved at lufte sin mening i diskussionen om porno, fordi der har været en stemning i landet, hvor man blev nedtromlet eller kaldt snerpet, hvis man gik imod strømmen, fortæller hun.
Men omkring 2005 kom den nypuritanske bølge, hvor det blev mere acceptabelt med forbud. Det fik Nanna til at turde ytre sin indædte modstand mod porno:
»Vi voksne kvinder er nødt til at tage ansvar for unge piger. Vi finder os ikke i hvad som helst,« pointerer hun og hentyder til, at hun føler et ansvar for at lufte sine holdninger, så det, der er forkert, bliver lavet om. Men det kræver sommetider overvindelse. Når hun bliver nervøs for at lægge navn til en markant holdning, tænker hun på sin far, der var kommunist og forfatter. Under besættelsen var han tilknyttet modstandsbevægelsen og skrev, i sit eget navn, til det illegale kommunistblad Land og Folk.
»Når min far risikerede sit liv for at skrive og give sin mening til kende, så tør jeg også. Jeg risikerer højst, at folk siger noget grimt til mig.«


