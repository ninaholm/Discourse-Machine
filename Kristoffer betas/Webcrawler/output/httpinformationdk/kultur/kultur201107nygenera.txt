En ny generation spreder sig
Roskilde står stadig i et vadested, men er i gang med at få taget på en ny og mere fragmenteret musikkultur. Men den foregår ikke på Orange Scene. Nej, på den lille Cosmopol-scene så vor anmelder fremtiden med Janelle Monàe. Og den bliver ekstatisk
En hel sal af totalt blæste, udmattede og indmudrede festivalgæster overgav sig så ubetinget til Janelle Monáe søndag aften.


 Her sidder denne anmelder så, dagen derpå og forsøger at beskrive, hvad der ramte ham: En multikulturel festival, der efterlader sig en oppløjet Dyrskueplads og et bjerg nybefrugtede sjæle.
Kritikken fra de større dagblade har været tåget, upræcis og præget af rådvilde anmeldere, der tilsyneladende ikke forstår, at festivalen foregår på alle seks scener, ikke kun på Orange  hvor succeskriteriet i øvrigt i højere grad bør være kvalitativ præstation oppe på scenen, frem for kvantitativt fremmøde på den enorme plads foran.
Dét lykkedes ikke så godt i år med et svagt program af mastodont-navne, men sejren blev til gengæld vundet ude på de mindre scener. Især på Cosmopol, hvor Roskilde Festival udviste stor rettidig omhu og kunne præsentere hele tre kommende  fremragende  stjernenavne, som alle blev modtaget med åbne arme og leverede betragtelig kunstnerisk næringsværdi: OFWGKTA, James Blake og endelig søndag aften Janelle Monáe, der detonerede med et om muligt endnu højere brag, end de høje forventninger ellers havde indikeret.
Ja, denne anmelder kom uvilkårligt til at tænke på en ung Michael Jackson, måske så tidligt som i front for Jackson 5. Den 25-årige vævre dame med den absurde frisure  som vistnok fikses i en særlig maskine  deler perfektionisme, entertainer-genetik og den slankt atletiske og omgående inficerende stemme med den døde superstjerne. Og hun var heller ikke  efter en cover af Stevie Wonders »My Cherie Amour«  sen til at synge en Jackson 5-sang, »I Want You Back«.
Motowns episke navne og symfoniske soul huserede, men det gjorde New Orleans-jazz, John Barry's 007-dramatik og den moderne r&b også.
Morgendagens stjerner
På scenen stod i alt 15 (!) medmusikere, herunder to blæsere og fire strygere klædt i sort og hvidt. Plus en trademark-smoking-klædt hovedperson, der ganske enkelt erobrede alt og alle med et fuldstændig vildt forførende show af og til. Med klip fra boksekampe, Star Wars og af og til blot med sort-hvidt Stars & Stripes projiceret på bagtæppet med mulig reference til den fremtidige adskillelse og diskrimination, som Monáe forudsiger på sin første EP og sit første album: Dén mellem mennesker og androider, som hun beskriver som det nye 'andet'.
Jep, vi er i filosofisk science fiction-territorium, hvilket man skulle tro var løgn, når man så en hel sal totalt blæste, udmattede og indmudrede festivalgæster overgive sig så ubetinget til et omgående elskeligt show  revet helt op i ekstasen under danseperlerne »Cold War« og »Tightrope«. Av av av for en fest, en entertainer, et band, en stil. Og da de sidste toner var affyret, og røgen var lettet, kom hele menageriet på scenen og Monáe forsikrede os om, at det var det bedste show, hun nogensinde har leveret.
En gevaldig fjer i hatten til Roskilde Festivalen, der her gav os morgendagens stjerner og endnu engang demonstrerede, at festen ikke behøvede være lavet af rock og foregå på Orange Scene. Den kunne også detonere på Cosmopol eller Arena. Til dubstep med Magnetic Man, under rave-eufori med Chase & Status eller rablehiphop med OFWGKTA.
Anmeldernes selvmål
De mest gedigne pladsproblemer viste sig også ude på så forskellige scener som Cosmopol (hvor en koncert blev midlertidigt stoppet for at skabe plads) og den diminutive Gloria (hvor der ofte blev lukket for adgang). Midt i en nyfragmenteret tid skal der stadig justeres på hanerne for at få logistikken til at gå op.
At en Berlingske-anmelder så kalder festivalen for profilløs, svarer til at kritisere Gandhi for at være en krigsherre eller en cirkel for at være firkantet: Det er et misforstået selvmål på en bane i et andet nabolag end dér, hvor kampen rent faktisk spilles. Vi har i de forløbne dage oplevet en ny generation sprede sig ud på ikke kun festival- men også campingpladsen, og vi har oplevet Roskilde Festivalen forsøge at forholde sig til en ny tid og et kulturskifte  i stedet for at få sin musikprofil til at ende som en picnic for babyboomere og MOJO-abonnenter.
Der er masser af profil, men den handler ikke om som på f.eks. Sónar eller Primavera at betjene sig af en bestemt musikgenre eller -kulturs klokkeklare appel til et skarpt defineret segment. Den handler om en åben, kollektiv ånd, om noget så banalt, men centralt som at være sammen og møde en verden af kulturer, især af den musikalske variant. Roskilde Festivalen befinder sig i en overgangsfase, jovist, men 'The Orange Feeling'  som man brander fænomenet  lever og har det godt. Og at der så stadig fødes samlende skikkelser som Janelle Monáe, der glitrer på så højt, ekvilibristisk og humanistisk niveau, er kun glædeligt. Og det skal bestemt ikke skille os ad.



