Jeg vil gerne gøre alle glade
... men så kan man let gøre folk både vrede og kede af det, skriver Johan Olsen fra Magtens Korridorer, der netop har udsendt albummet Milan Allé
Kamp. Det handler som altid om, hvor meget af det gamle der skal tages med, for at det nye kan gro - og hvor meget struktur, der skal bevares, for at vi har brikker nok at flytte med.


 - Hvad er dit mest udtalte karaktertræk?
Det er jo fuldstændig umuligt at svare på. Det må andre om. Og der vil vel komme en del forskellige svar afhængig af, hvem man spørger. Som jeg ser mig (hvilket jo netop er problemet), er det nysgerrighed - efter hvordan verden hænger sammen, og hvad der gemmer sig i menneskers sind.
- Hvad er din yndlingsbeskæftigelse?
Jeg er virkelig glad for at dovne sammen med mennesker, jeg godt kan lide.
- Hvad er din seneste anskaffelse?
Jeg har netop været nede i en kiosk på Nørrebrogade. Der købte jeg en liter skummetmælk.
- Dine helte og heltinder i det virkelige liv?
De mennesker, der kæmper for en bedre verden uden vold. Mine helte er anført af Mahatma Gandhi. Dernæst folk som Robin Cook, den engelske udenrigsminister, der gik af i protest mod Irakkrigen. At turde stå frem og sætte alt på spil for sin følelse af, hvad der er rigtigt og forkert. Og mine helte er folk, der arbejder for at hjælpe socialt udstødte, samfundets tabere, misbrugere, kriminelle, sindssyge, de svage, dem, der har mistet håbet. Og så er mine helte alle dem, der kæmper for FN's universelle nenneskerettigheder.
- Hvad har været dit mest kontroversielle valg i livet?
Jeg synes ikke, jeg har taget nogen særlige kontroversielle valg i livet. De større valg, jeg har taget har været styret af lyst og/eller nødvendighed og kan ikke rigtig kategoriseres som kontroversielle.
- Hvornår føler du dig mest misforstået?
Jeg kan af og til have tendens til at ville gøre alle glade. Det var mere udtalt tidligere - et irriterende karaktertræk. Og i den ret stressende process det er, at ville gøre alle tilfredse, kan man let gøre folk kede af det og vrede. Og når det sker for mig, føler jeg mig sindssygt misforstået.
- Hvad er din største bedrift?
Da jeg læste biologi på universitetet bestod jeg botanik eksamen på grundforløbet i første forsøg.
- Dine største fejl?
Når det gælder fejl har jeg været heldig ud over al rimelighed. Mit liv har ofte været lidt ligesom Rasmus Klump-historierne. Syret, sjovt og frem for alt virkelig heldigt.
- Din drøm om lykken?
På det personlige plan er den gået i opfyldelse. Men menneskeheden er på mange måder en ussel, bidsk tæve, der lader meget tilbage at ønske.
- Din sindsstemning netop nu?
Min kæreste har lige fundet et fantastisk klip på YouTube med vores justitsminister Brian Mikkelsen, der udtaler sig om 'de autonome' til TV2 News. Et lærebogseksempel på hvor uheldigt det er at nosse for meget rundt i grammatik, sætningsopbygning og ordsprog når man vil understrege hvor dumme andre mennesker er. Jeg citerer: »Politiet kan sagtens håndtere sådan en flok autonome. Selvom der er mange af dem så er de jo ikke særlig kloge - altså de har ikke opfundet særlig mange skarpe knive i skuffen, og så er de jo heller ikke særlig stærke altså, de er jo skæve og, og vinde af fuld ... de er fulde og så videre.« Så ud over at have haft en meget smuk dag er jeg i skrivende stund most af grin.
- Hvilken dyd er den vigtigste?
Medmenneskelighed er vel den mest universelt vigtige dyd. Uden den er de andre dyder ikke så meget værd.
- Hvilket kunstværk har haft størst betydning for dig?
Den vigtigste er nok Jack Kerouacs bog Visions of Cody. Hele bogen er nærmest et digt, så sublimt flyder sproget, så fantastiske er billederne, at sjælen bliver forpustet af at læse.
Men når jeg får sådan et spørgsmål, kommer jeg til at skamme mig over ikke at nævne Mikhail Bulgakovs Mesteren og Margarita, Knut Hamsuns Mysterier, Haruki Murakami Efterskælvet, Süsskinds Parfume, Charles Bukowskis Women og mange flere, men hvad er en liste? Hvis vi ses en dag, kære læser, kan vi tage den derfra.
- Hvad betragter du som din største ulykke?
Jeg har ikke haft ulykker i mit liv, som er værd at nævne.
- Dit motto?
Jeg kan godt lide det engelske ord indulge. Grådigt at give sig hen.

Poesibogen stiller hver uge en ny person en række faste spørgsmål

