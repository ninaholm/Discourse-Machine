United Artists



 Er blomsten af de danske instruktører ved at udvandre til USA?
Man kan næsten tro det, efter at seks fremtrædende navne, Thomas Vinterberg, Lone Scherfig, Per Fly, Ole Christian Madsen, Dagur Kári og Janus Metz for kort tid siden dannede Creative Alliance for at kunne udvikle deres egne projekter i New York, på engelsk og fjernt fra indblanding fra danske producenter.
Samtidig skal Nikolaj Arcel lave gangsterfilm i Hollywood for omkring 300 millioner.
Kollektivselskabet Creative Alliance bryder med den herhjemme tredelte magtfordeling mellem producer, instruktør og manuskriptforfatter. I stedet kommer projekternes styring (og rettigheder!) i hænderne på de mennesker, der som oftest er den sande kunstneriske drivkraft bag filmene – instruktørerne.
Allerede i 1919 slog Hollywoods to førende instruktører, Charles Chaplin og D.W. Griffith sig sammen med filmstjernerne Douglas Fairbanks og Mary Pickford og dannede United Artists.
Kunstnere, forén jer! Det samme gjorde instruktørerne Frank Capra, William Wyler og George Stevens i Liberty Films kort efter Anden Verdenskrig.
Behovet for at trodse pengemagten har eksisteret fra den spæde begyndelse i et medie, der bliver sårbart uden den kunstnerisk ansvarlige, instruktøren, utvetydigt ved roret. Man kan sagtens forestille sig, at Creative Alliance vil give sine medlemmer enklere, friere og økonomisk mere rimelige vilkår, samtidig med at der kan opstå en frugtbar idéudveksling. Tre af dem, Vinterberg, Fly og Madsen er venner helt tilbage fra Filmskolens gyldne årgang 1993. Efter 20 år hver for sig finder de sammen igen.
Faren er, at projekterne bliver rodløse i et fremmed land på et nyt sprog. Danske instruktørers engelsksprogede fremstød har haft blandet kvalitet, dog hører Lone Scherfigs senere engelske film til hendes bedste.
Hvordan vil sammenstødet mellem kontant USA-mentalitet og velkendt dansk følsomhed forløbe? Kommer der en opblomstring, sammenlignelig med dogmebevægelsen? Mindre kan gøre det, men noget bevæger sig, som godt kan gå hen og blive vigtigt.
 

