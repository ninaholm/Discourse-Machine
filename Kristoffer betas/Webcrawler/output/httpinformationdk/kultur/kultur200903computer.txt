Computerspil får atter skyld for årsag til skoleskyderi
I kølvandet på skolemassakren i Tyskland med 15 dræbte vil tyske politikere forbyde en række voldelige computerspil, som de mener er skyld i gerningsmandens handlinger. Forskere på området er rygende uenige om sammenhæng mellem vold og computerspil


 Siden de voldelige computerspil kom frem, er de blevet beskyldt for at gøre børn og unge aggressive og voldelige. Senest skød tyske politikere skylden for skolemassakren i delstaten Baden-Württemberg på computerspillet World of Warcraft, som de mener skal forbydes for unge under 18 år.
Ud fra simple fakta, lader der til at være god grund til, at politikerne slår hårdt ned. For i rigtig mange af skoleskyderierne, har de dømte brugt mængder tid på at dyrke de nyeste inden for blodige computerspil. I 1997 sagsøgte forældrene til de dræbte i et skoleskyderi i Kentucky i USA producenterne bag spillene Quake og Mortal Combat. Spil, der alle blev ivrigt brugt af den 14-årige attentatmand. Ligeledes var 18-årige Eric Harris og 17-årige Dylan Klebold begge store fans af det dengang meget populære skydespil DOOM. Da de to drenge i 1999 dræbte 12 elever og en lærer på Columbine High School i Colorado, blev skylden for deres voldelige opførsel hurtigt skudt på spillet. 
Faktisk strækker tendensen sig helt tilbage til 1976 hvor bilspillet Death Race kom frem. Spillet, der gik ud på at køre monstre ned, skabte stor debat, og producenten måtte tage spillet af hylderne.
Men længe før computerspillene blev udbredt underholdning, har der eksisteret skoleskyderier ligesom mange af skyderierne i nyere tid, intet har med computerspil at gøre. 
Uenige eksperter
Efter skyderiet i Tyskland forrige uge er det politiske maskineri i EU også sat i gang. Det blev for nylig vedtaget, at der skal udformes en fælles europæisk strategi, der skal forhindre, at mindreårige benytter de voldelige computerspil. Initiativet blev vedtaget med et overvejende flertal, selv om der i den videnskabelige verden er en stor uenighed om, hvorvidt der er en reel sammenhæng mellem voldelig opførsel og computerspil.
"Unge, der udsætter sig selv for store mængder computerspil, ser i højere grad verden som et fjendtligt sted, er selv mere fjendtlige, kommer oftere i skænderier med lærere, er oftere involveret i slåskampe og klarer sig dårligere i skolen," siger en undersøgelse fra 2001 udarbejdet på bl.a. University of Minnesota og University of Oklahoma. En undersøgelse fra University of Texas siger præcis det modsatte: "Undersøgelsens resultater støtter ikke den konklusion at vold i medier fører til aggressiv opførsel." 
Modstridende fakta
Professor Jeanne Funk fra University of Toledo mener, at computerspillene ikke i sig selv gør børn voldelige, men tiltrækker børn, der i forvejen er utilpassede. 
De modstridende undersøgelser gør det nemt for agitatorer på hver side af diskussionen at underbygge deres argumentation. Tech-hjemmesiden Wired.com bragte for nylig en artikel med overskriften "Eksperter afviser sammenhængen mellem vold og computerspil", og henviste til en undersøgelse fra University of Texas. Ligeledes bragte den amerikanske avis The Rocky Mountain News en artikel, hvor en ekspert underbyggede den modsatte holdning ved at referere til de skydegale bag massakrenes hang til computerspil.
"Teenagere, der dræber deres klassekammerater bruger så meget tid på computerspil i den virtuelle verden, at de ikke kan skelne mellem computerverdener og den virkelige verden," sagde han. 
Der er lavet flere hundrede undersøgelser på området. Faktisk så mange, at der er begyndt at dukke metaundersøgelser op, der undersøger undersøgelserne for at finde ud af, hvilket argument der støttes mest i forskningen. En hurtig gennemgang tyder på, at også disse undersøgelser kommer frem til forskellige resultater.


