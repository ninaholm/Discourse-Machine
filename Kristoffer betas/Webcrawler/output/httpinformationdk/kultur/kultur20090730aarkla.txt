30 år med klap for øjet
Efter markedet. Siden 70'erne har samfundsvidenskaben været præget af ét uimodsagt paradigme: Økonomi. Den økonomiske videnskab selv har været præget af ét stort uimodsagt paradigme: Markedet. Indtil krisens begyndelse sidste år var det svaret på alle problemer, men i dag står det klart, at det økonomiske paradigme har skabt store blinde vinkler. Resultatet er en dyb krise, som økonomerne ikke kunne forudse, selv har været med til at forårsage og ikke kan guide os ud af. Men hvem skal så?


 Det var over det hele. Som en af den slags sandheder et moderne samfund ikke engang finder anledning til at diskutere, men som løber i grundvandet for enhver politisk diskussion. Uanset hvilket samfundsproblem, vi har stået over for de seneste 30 år, er svaret fundet gennem økonomisk teori. Præmissen har været det frie marked, og sandhedsvidnerne har været økonomerne. Politik har været lig med økonomi, og økonomi har været lig med liberalisme.
Skattereformer, kommunalreformer, kulturpolitik, ulandsbistand, arbejdsløshed, integration, krig og mest miljø for pengene. Det hele har handlet om økonomi. Omsorg er kommet til at handle om antal minutter, forskning om antallet af publikationer, og Skattekommissionen mente, at kun lavere skat kunne få folk til at arbejde mere. Incitamentet til at arbejde er penge, kun penge.
»Der har været ét altoverskyggende politisk paradigme, og det har været det økonomiske,« siger professor i offentlig administration Ove Kaj Pedersen og skitserer hvorfor:
»Statistisk data og analyse har en overtalelseskraft som ingen anden samfundsvidenskab. Det gør den ikke mere sand, slet ikke, men økonomisk teori baserer sig på meget få forudsætninger og meget enkle metoder. De kan formaliseres til modeller, der kan anvendes til matematiske og statistiske fremskrivninger, og det virker meget mere overbevisende, end hvis en sociolog stiller sig op og siger: 'ud fra disse cases kan jeg konkludere, at '«
Markedsfundamentalisme, kalder George Soros  det i sin nye bog The new Paradigm for the Financial Markets. Han er selv blevet verdens 24. rigeste person ved at spekulere.
»Troen på, at de finansielle markeder altid søger mod en naturlig ligevægt, har givet kraft til en politik, der har givet de frie markeder frit spil. Jeg kalder denne politik for 'markedsfundamentalisme', og jeg vil hævde, at markedsfundamentalisme ikke er et hak bedre end marxisme.«
Ingen kritik af markedet
Hvis du har en hammer, ser du søm over det hele, og hvis du kigger på verden gennem økonomiske briller, så bliver alt et spørgsmål om pris: Hvad koster det? Det efterlader samfundsvidenskaben med nogle store blinde vinkler i forhold til psykologiske, sociologiske og kulturelle samfundsforhold. Ikke mindst fordi den økonomiske teori selv har stået uimodsagt siden 80'erne. Som den norske samfundsøkonom Rune Skarstein forklarer det:
»Økonomifaget er simpelthen kemisk renset for kapitalismekritik. Vi har altså at gøre med en 'videnskab', der fuldstændig mangler et kritisk perspektiv på sin egen forskningsgenstand betragtet som helhed.«
Overoptimistisk kalder tidligere overvismand og økonomiprofessor ved Århus Universitet Torben M. Andersen den tiltro til markedet, der blev stærkere og stærkere gennem de seneste årtier. Op igennem 60'erne og frem til oliekrisen i 70'erne havde tiltroen til staten ellers været stærk, men i 70'erne svingede pendulet over.
»Fra at have haft en overoptimistisk tiltro til, at statsregulering kunne klare alle problemer,  gik man derefter - blandt andet på grund af erfaringerne gennem 70'erne - i den helt modsatte grøft med en overoptimistisk tiltro til markedsmekanismen,« forklarer Torben M. Andersen.
Den økonomisk politik blev passiv. Der blev dereguleret og liberaliseret, og pengepolitikken blev overladt til uafhængige nationalbanker. På den måde har den økonomiske tankegang besat stadig større områder af tilværelsen, mener Rune Skarstein:
»Kun den kunst, der bliver efterspurgt på markedet, og kun den videnskab, der tjener landets konkurrenceevne eller andre økonomiske formål, har værdi. Humanistiske fag som sprogstudier, litteratur- eller kunststudier er blevet nedprioriteret. Sygehusenes effektivitet bliver målt i økonomiske kriterier, og på grund af disse kriterier er de blevet underfinansieret i forhold til pålagte arbejdsopgaver.«
Det største problem ved denne måde at organisere samfundet på er, at den har afskåret os fra at se alternativer, mener Björn Johnson, der er lektor ved Erhvervsstudier på Aalborg Universitet.
»Man har en forpligtelse til at tænke i alternativer. Til at finde den bedst mulige måde at løse et samfundsproblem på og til at tænke på, om der findes andre, mere fornuftige veje at gå. Men den totale dominans i forhold til at bruge markedet som løsning på alle problemer har spist sig fra det ene område til det andet. Det kritiske blik på samfundsstrukturerne har taget stor skade af nyliberalismen,« siger han.
Politik eller videnskab
Nu har krisen imidlertid indhentet den økonomiske teori. De økonomer, der i årtier kunne opstille forklaringsmodeller for alle tænkelige samfundsforhold står nu over for to eksistensberettigende forklaringsproblemer. Et: De forudså ikke den største finanskrise siden 30'erne. Og to: De har ikke noget samlet bud på, hvordan vi kommer ud af den.
Det har for første gang i nyere tid fået politikere og økonomer til at stille spørgsmål ved den dominans, den økonomiske teori har vundet i løbet af de sidste 30 år.
»For nyligt blev denne videnskab set som en måde at forklare alle former for menneskelig opførsel på, fra narkohandel til sumobrydning. Wall Street støvsugede de bedste universiteter for spilteoretikere. Og på den offentlige scene blev økonomer set som langt mere troværdige end politikere,« skrev The Economist forleden i sin leder og konkluderede, at økonomernes rygte har nået bunden i kølvandet på den største finanskrise i 80 år. Også økonomerne selv har måtte rette kanonen mod egne rækker:
»I den bedste af alle verdener har de seneste 30 års makroøkonomi været særdeles ubrugelig, og i den værste har den været enormt skadelig,« sagde den verdensberømte økonom Paul Krugman i en forelæsning, han netop har afholdt på London School of Economics.
Så opfandt man en Nobelpris
Men hvordan har den økonomiske teori kunne indtage så store dele af de offentlige sandheder uden at have mødt nævneværdig modstand?
Sidste år modtog samme Krugman den såkaldte Nobelpris i økonomi, og det blev af mange betragtet som en sejr for venstrefløjen, at prisen gik til den stærkt Bush-kritiske keynesianer, der går ind for en øget statslig regulering. De politiske kommentatorer og aviserne roste prisuddelerne for at have taget ved lære af finanskrisen og for så åbent at erklære, at den nyliberalistiske økonomiske videnskab havde fejlet.
Men ingen satte grundlæggende spørgsmålstegn ved hele den økonomiske videnskab. Og ingen påpegede det faktum, at der faktisk slet ikke findes en nobelpris i økonomi. 'Nobelprisen i økonomi' er snarere et billede på den status, som økonomisk teori har nydt de seneste 30 år.
Oprindeligt var økonomi ikke en del af Alfred Nobels fem videnskaber. Feltet blev frem mod 60'erne og 70'erne slet ikke betragtet som videnskab, men som politik. Prisen blev først indstiftet i 1968 af den svenske nationalbank og hedder i virkeligheden 'Sveriges Riksbanks pris i ekonomisk vetenskap till Alfred Nobels minne', men som flere kritikere af prisen siden har påpeget, har arrangørerne gennem årene gjort et stort nummer ud af konsekvent at kalde den 'Nobelprisen', og mange mener, at prisen skal ses som et led i en større bevægelse i retning af at legitimere økonomisk teori som en neutral videnskab.
Det samme er den danske vismandsinstitution blevet beskyldt for. Den blev grundlagt i 1962, og siden har den fået større og større indflydelse på den førte politik - uanset partifarve - som også professor Ove Kaj Pedersen påpeger.
»Op gennem 70'erne og 80'erne arbejdede vismændene stort set kun med økonomiske modeller,« siger han.
»Men fra slut-80'erne havde de efterhånden vundet terræn på de fleste politiske områder og blandede sig nu i alle mulige politikker, fra beskæftigelsespolitik til arbejdsmarkedspolitik.«
Ove Kaj Pedersen ser det økonomiske paradigmes begyndelse allerede fra Anden Verdenskrigs afslutning med de frie markeders opblomstring, men det var ifølge Björn Johnson fra Aalborg Universitet først efter oliekrisen i '73, den liberalistiske kapitalisme for alvor fik fart på. Det var i denne periode, vi så den sidste afregulering af de internationale kapitalbevægelser, og fra da af har den liberalistiske tilgang til markedet været stort set uimodsagt.
»Da oliekrisen kom, stod nogle meget stærke kræfter i kulissen og ventede med en helt færdig analyse af, hvad der var gået galt, hvorfor det var gået galt, og hvad man kunne gøre ved det. Det var meget tydeligt, at man udpegede to banditter, der var skyld i krisen: Staten og fagbevægelsen. Dem skulle man prøve at rulle tilbage, og det lykkedes langt hen ad vejen,« siger Björn Johnson om forklaringen på det dramatiske skift.
Det handlede om at restaurere markedskræfterne. Der kom altså ikke bare en økonomisk afmatning, men også en ideologisk ændring. Man udpegede konkret en række strukturelle problemer i samfundet og argumenterede for, at større fleksibilitet ville være den eneste løsning.
»For eksempel mente man, at internationaliseringen af økonomien krævede større fleksibilitet, og man talte om demografiske forstyrrelser, som krævede større fleksibilitet, om tekniske forandringer og om informationsteknologien, som krævede større fleksibilitet. Det er helt tydeligt, at perioden før oliekrisen havde opbygget en masse frustrationer hos dem, der var mindre tilbøjelige til at råbe hurra for reformisme, fagbevægelse og en stærk offentlig sektor. Da det hele så mistede sin dynamik var det nemt for dem at overbevise alle andre om, at vi må gå tilbage til markedsmekanismerne,« siger Björn Johnson.
I slutningen af 70'erne og begyndelsen af 80'erne startede der så en intern magtkamp i den økonomiske teori, forklarer Ove Kaj Pedersen. Den trak langsomt de keynesiansk-orientrede makroøkonomer i retning af en mere mikroøkonomisk tænkning.
»I politiske termer betyder det et skred fra en socialdemokratisk velfærdsmodel, der fokuserer meget på efterspørgslen og borgerens behov, mod et stærkt liberalt tankesæt, der fokuserer på udbuddet og markedets behov,« forklarer han.
Og det var ikke kun i højresiden af det politiske spektrum, den opfattelse bed sig fast.
»Liberalister, socialister og socialdemokrater har siden alle sammen været enige om at anskue samfundet og dets problemer gennem det økonomiske paradigme. I 30'erne og 40'erne var der et voldsomt ideologisk opgør mellem konservatisme, liberalisme, kommunisme, socialisme og socialdemokratisme, men efter Anden Verdenskrig forsvandt disse ideologiske stridspladser, og det eneste, man blev enig om at have som fælles anskuelse, var det økonomiske. For det var ikke ideologisk, men - mente man - videnskabeligt, da det baserede sig på modeller, der var indsamlet gennem historien. Det var neutral samfundsforskning, mente man, og hele vores samfundsteori i dag er bygget på det synspunkt. Man har ophævet kampen mellem ideologierne og har i stedet fået et konsensussamfund.«
Derfor kan det ifølge Ove Kaj Pedersen også være svært at se forskel på partiernes politikker, fordi de opererer inden for det samme paradigme. Det eneste tilbageværende spørgsmål er så, hvilke dele af paradigmet, man lægger vægt på.
»Det kom tydeligt til udtryk under Poul Nyrup og Mogens Lykketofts politik i 90'erme, der lagde stor vægt på privatisering, incitamentstænkning og aktiv arbejdsmarkedspolitik. Det, man samlet kaldte Den Tredje Vejs politik, der er en kombination af liberalisme og socialdemokratisme, som man så det med Blair og Schröder, men som bygger på en stærk tiltro til den økonomiske teori,« siger Ove Kaj Pedersen.
I mellemtiden var Muren faldet, og de kommunistiske styrer faldt som dominobrikker i Sovjetunionen og i Østeuropa. Det blev tolket som kapitalismens endelige triumf, siger Rune Skarstein. Med henvisning til Sovjet blev staten i de kapitalistiske lande fremstillet som en klods om benet for individuel frihed. Som ineffektiv og undertrykkende.
»Nyliberalisme blev derimod solgt under etiketten 'frihed' og 'effektivitet'. Derfor appellerede den til middelklassen og store dele af en svagt organiseret og ideologisk fortumlet arbejderklasse,« siger han.
Og nogle af grundene til, at man fokuserede på markedskræfterne, var berettigede, mener Torben M. Andersen.
»På nogle områder har deregulering været uundgåelig, f.eks. på de finansielle markeder i kraft af muligheder for elektronisk handel. På disse områder har der vist sig nogle klare gevinster. Men fordi nogle former for deregulering kan være velmotiverede, har man naivt sluttet til, at alle former for deregulering er ønskværdige. Uden først at stille sig spørgsmålet, hvorfor reguleringen overhovedet blev indført.«
Men den vestlige verden har jo klaret sig ganske hæderligt. Socialt, kulturelt og i særdeleshed økonomisk er vi resten af verden overlegen, så hvad er egentlig problemet med at basere vores samfund på markedets præmisser?
»Økonomisk teori har en helt utrolig simpel tilgang til samfundets problemer - også de økonomiske problemer. Hvis man ser på, hvor mange af de økonomiske forudsigelser, der har været bærende de sidste 20-30 år, er det helt utroligt få, der har vist sig at have forudsagt rigtigt,« siger Ove Kaj Pedersen, der medgiver, at teorierne alligevel har været forholdsvist succesfulde.
»Men de har næsten aldrig været korrekte. Vi har altså ført politik på baggrund af nogle modeller, der ikke har kunne forudsige noget, men til gengæld har det altså vist sig rimeligt succesfuldt.«
Det betyder ifølge Ove Kaj Pedersen, at alt det, der hedder sociologiske, psykologiske og kulturelle aspekter af samfundet helt forsvinder - eller blot bliver til kuriøse aspekter af det økonomiske. Og når politikere og organisationer træffer beslutninger, er det næsten kun på baggrund af økonomi.
»Hvis du ser på en række af de store reformer, der er gennemført de sidste år, så er de alle sammen tilrettelagt efter økonomisk teori,« påpeger han og eksemplificerer.
»Kommunalreformen er tilrettelagt efter et økonomistyringssynspunkt, hvilket har gjort, at hele spørgsmålet om demokrati og tilknytningen til borgerne næsten er gledet ud. Hvis man læser kommunalreformen for 1970 over for reformen fra 2006, bliver det helt klart, hvor altoverskyggende en rolle økonomien spiller i 2006, mens man i '70 argumenterede med demokratiske principper. Det samme gør sig gældende med skattereformen, hvor det eneste argument, man kunne finde for at få flere folk i arbejde, var, hvis man gav dem mere i løn. Hele incitamentstankegangen er kun bundet op på økonomi. Det er også det, der er gældende på arbejdsmarkedspolitikken. For nogle år siden var det vigtigt at få kompetencegivende undervisning, hvis man blev arbejdsløs - i dag er det et spørgsmål om at blive på arbejdsmarkedet, og hvordan sikrer man det? Ved at ramme dem på pengepungen. Det betyder også, at man ser den enkelte borger som et økonomisk gode, der ikke må 'nasse' på samfundet, men skal levere. Det kan du se på alle politiske områder.«
Intet nyt paradigme
Økonomiens dominans i samfundsvidenskaben og den førte politik, står meget klart frem med den økonomiske krise, men alligevel er der meget få, der tror på, at krisen vil ændre noget ved det billede.
»I samme øjeblik man affærdiger økonomien, må man jo stille sig selv spørgsmålet: Hvad ellers?« siger filosofiprofessor på Copenhagen Business School Ole Thyssen.
»Markedsøkonomien er ikke perfekt, men det er meget vanskeligt at se alternativer. Du kan høre det alene i den måde politikerne omtaler krisen på: Som en økonomisk krise, vi 'snart er ude af' eller 'som er ved at klinge af'. Så længe man bruger ordet krise, så er det noget, man regner med er midlertidigt og vil forsvinde i løbet af kort tid, og så er vi tilbage i det, som er politikeres og økonomers drømmetilstand.«
Det synspunkt bliver bakket op af både Ove Kaj Pedersen og Rune Skarstein
»Foreløbig kan vi ikke se nogen indikationer på et nyt paradigme,« siger Rune Skarstein.
»Ikke en eneste pensumbog i økonomi er skiftet ud som følge af krisen, men hvorvidt der kommer et paradigmeskift, vil først og fremmest afhænge af udviklingen i fagbevægelsen, miljøbevægelser og andre folkelige organisationer - måske kan klimakrisen og den økologiske krise fremtvinge en slagkraftig kapitalismekritik og et nyt økonomisk-politisk paradigme.«
Ove Kaj Pedersen supplerer:
»Vi var mange, der forventede, at krisen ville udløse en voldsom kritik af økonomisk teori og økonomiske forudsigelser. Men den er ikke kommet. Det er højst overraskende, men det kan kun hænge sammen med, at vi ikke har andre teknologier til det formål.«
I stedet for at nytænke hele systemet og finde frem til nye modeller vil erfaringerne fra den økonomiske krise gradvist blive lagt ind i de velkendte modeller, mener Ove Kaj Pedersen, men det vil ikke betyde et opgør med modelanvendelsen.
»Man kan ikke forvente et opgør med økonomisk teori, når den er så dominerende en teori inden for samfundsvidenskaben. Desuden har vi heller ingen alternativer, som verden ser ud i dag.«
Andre ser dog mindre pessimistisk på økonomernes fremtid. Som den norske liberale filosof Lars Fr. H. Svendsen påpeger:
»Alle vil være liberale. Selv på venstrefløjen, hvor de er meget antiliberale i retorikken, er de liberale i praktikken. For eksempel har den norske finansminister Kristen Halvorsen (formand for Sosialistisk Venstreparti, red.) talt meget om den nyliberale elendighed, og hvilket uføre markedsøkonomien har ført os ud i. Samtidig taler hun varmt for frihandel og om, hvor mange penge den norske oliefond har tjent på børsen. Når en vældigt socialistisk indstillet finansminister tør det, skyldes det, at hun egentlig ikke ser noget alternativ.«
Forskellige tilhængere af liberalismen anlægger ofte forskellige perspektiver, mener han. Nogle lægger trykket på den politiske side af liberalismen, nogle mere på den økonomiske.
»Men jeg mener ikke, du kan skille tingene ad, og det er liberalismens styrke. Selv om du kan finde stater med en fri økonomi, men uden egentlig politisk liberalisme - Kina er jo et eksempel på det - så finder du ikke nogen eksempler på det modsatte. Du finder ikke stater med politisk liberalisme uden økonomisk liberalisme. På den måde er liberalismen ikke bare en nødvendighed, men en betingelse.«


