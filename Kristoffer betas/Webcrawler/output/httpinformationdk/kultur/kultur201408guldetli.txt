Guldet ligger til Kina og Rusland
Jævn dansk indsats ved skak-OL i Tromsø
Skak


 Inden 11. og sidste runde af skak-OL i den nordnorske by Tromsø tegner der sig et klart billede. I den åbne række ligger guldmedaljerne nærmest til opsamling for det stærke kinesiske hold, idet stillingen i toppen er: 1. Kina, 17 point. 2. Ungarn, 16 point. 3.-10. Frankrig, Ukraine, Rusland, USA, Uzbekistan, Indien, Aserbajdsjan og Polen, alle 15 point. Kina skal dagens sidste runde møde polakkerne og kan nøjes med 2-2 for at sikre sig guldet, mens Ungarn er på en ulige vanskeligere opgave mod Rusland, der stadig har mulighed for at få medalje, omend ikke af ædleste karat. I kvinderækken fører Rusland med 18 point foran Kina og Ukraine, der begge er noteret for 17, men russerne har i sidste runde en forholdsvis overkommelig modstander i form af Bulgarien.
De to danske hold er på ingen måde faldet igennem, men set over hele forløbet har indsatsen både hos herrerne og damerne – trods enkelte lyspunkter – været »på det jævne, på det jævne ikke i det himmelblå«. Det samme gælder det norske herrehold, hvor verdensmesteren Magnus Carlsen trods en positiv score har måttet indkassere hele to nederlag og i det hele taget præsteret en skuffende indsats.
Røde ører i Tromsø
Med næsten 180 nationer til start er der naturligvis kolossal forskel i spillestyrken. Det var i hvert fald tilfældet i kvinderækkens opgør mellem Canada og Angola, hvor der på fjerde bræt var en difference på cirka 500 ratingpoint i den canadiske spillers favør. Og Angela Starr gik som hvid da også frisk til sagen med det samme mod den blot 11-årige afrikanske pige Lucia Pires:
1.e4 e5 2.Sf3 Sc6 3.Sc3 Lc5 4.Sxe5 ...
På 4. Sxe5 følger jo 5.d4, så Lucia foretrækker: 4. Lxf2+ 5.Kxf2 Sxe5 6.d4 Df6+ 7.Kg1 Se7 ...
Tsk, tsk, har Angela Starr nok tænkt. Det lille pus fra Angola kan jo ingenting, hun sætter en ren officer i slag: 8.dxe5 ... Se diagrammet.
Og så følger den bratte opvågnen: 8. Db6+!
Med mat i to træk. Angela Starr har givetvis stivnet, da pråsen gik op for hende. Hun forlod hastigt kampstedet, formodentlig med flammende røde ører.
Jeg ved fra velunderrettet kilde, at den yndige Lucia derimod vandrede smilende omkring blandt stormestrene i spillesalen.
Hendes ansigtsudtryk gjorde det overflødigt at spørge, om hun havde vundet. Hun kunne som svar have strakt otte mørke fingre i vejret: Yes, eight moves. Og så gjorde det nok mindre, at Canada i sidste ende vandt matchen 3-1.

