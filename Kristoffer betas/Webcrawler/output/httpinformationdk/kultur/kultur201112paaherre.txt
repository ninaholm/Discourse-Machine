På herrens mark
Flere år med røde regnskaber har tvunget Bibelselskabet i defensiven med medarbejderfyringer og lukning af den fysiske boghandel. Nu skal en ny og mere aggressiv markedsføring hjælpe forlaget tilbage på sporet. Men det er en kamp mod tidsånden — for kristendommen er ikke, hvad den har været
Ny strategi. Morten Predstrup er manden bag Bibelselskabets nye markedsføringstiltag. I december lancerede selskabet en ny bibel-applikation til iPhone og iPad og lancerede en ebogsudgave af Biblen og en lydbogsudgave af Det Nye Testamente. Målet er at få gang i salget.


 Man kan ikke længere købe bibler i butikken på Frederiksborggade 50 i København. Lang tids svigtende salg har tvunget Bibelselskabet til at lukke sin boghandel og leje lokalerne ud til specialbutikken Friluftsland. Hvor der før solgtes kristne skrifter, sælges der nu termotøj til brug i den fri natur. Og selv har Bibelselskabet de seneste år befundet sig på herrens mark.
Hele fire gange siden 2004 har landets hovedleverandør af bibler haft millionunderskud på bundlinjen. Den økonomiske nedtur kulminerede sidste år, da selskabet præsenterede et historisk stort hul i kassen på hele seks millioner kroner ud af en samlet omsætning på 28 millioner.
»Det var et alvorligt underskud,« siger Morten Thomsen Højsgaard, der siden sin tiltrædelse som ny generalsekretær første januar har haft travlt med at rette op på den skrantende økonomi — eller som han selv mere stilfærdigt formulerer det:
»Bibelen er stadig en bog, som står i mange danske hjem, men siden 2007 har vores generelle salg af bøger været for nedadgående, og der er ingen tvivl om, at vi stadig står over for nogle store udfordringer.« En af de udfordringer, Morten Thomsen Højsgaard står over for, har han selv beskrevet i bogen Den tredje reformation, som udkom på Kristeligt Dagblads forlag tidligere i år. Her dokumenterer han med tørre tal statskristendommens gradvise kursfald på det religiøse marked.
»På en lang række områder taber folkekirken kampen om Danmark,« siger han. »Medlemstallet går tydeligt nedad, der er langt færre, der bliver døbt, konfirmeret, viet og begravet end for bare tre årtier siden, og efterhånden ligner det også en reel mulighed, at stat og kirke kan blive skilt ad«.
Ifølge Morten Thomsen Højsgaard vil folkekirken fortsætte med at tabe terræn, for kirken er ikke bare i modvind, den er oppe imod »en samfundstrend, der handler om globalisering, individualisering og sekularisering«, som han formulerer det.
Men krisen behøver ikke at være en tragedie for de troende. Den kan vendes til noget positivt, hvis man bare tror på det — og det gør man i Bibelselskabet.
Aggressiv markedsføring
»Vi kender det jo fra mange andre steder i samfundet, at når noget selvfølgeligt ikke længere er en selvfølge, så rykker man tættere sammen. Det er ved at gå op for folk, at vi må kæmpe for de værdier, vi tror på. Der er ingen, der tager skade af at læse om en barmhjertig samaritaner, der hjælper et andet menneske. Det er godt for os, og det er godt for vores land, at vi hjælper hinanden. Og det er dét, den bog, vi udgiver, handler om,« siger han.
For at øge kendskabet til det glade budskab, har Morten Thomsen Højs- gaard anlagt en offensiv strategi: Markedsføringsbudgettet er blevet forøget med 30 procent, og han har ansat en ny salgs- og marketingschef, der skal skabe mere opmærksomhed — ikke bare om Bibelen, men også om de mange tegneserier, illustrerede børnebøger, romaner og fagbøger, som er en del af forlagets udgivelseskatalog. Morten Predstrup hedder manden, der skal få det hele til at ske, og han har allerede sat sit tydelige præg — både på Facebook, Twitter, Flickr og Youtube, hvor forlaget har fået sin egen videokanal.
»Vi er en institution, som er næsten 200 år gammel, så vi kan nemt få et støvet image, men det forsøger vi nu at ryste af os ved at gøre Bibelen tilgængelig på nogle lidt anderledes måder,« siger Morten Predstrup.
Ud over at hæve markedsføringsbudgettet har Bibelselskabet også hævet blikket, så man ikke længere kun satser på den bibelstærke kernegruppe, men også på den ring af kulturkristne, der ligger udenom, og som måske ikke er dybt troende, men alligevel synes, det er vigtigt at have et forhold til kristendommens centrale skrifter. Blandt andet har man fået trykt cafépostkort med billeder af en kvinde i et karbad, som læser i en vandtæt bibel. Man har købt flashbannere på ungdomssiden arto.dk, der reklamerer for en ny bibelmanga-serie. Og så har man indledt en målrettet indsats for at blive bedre placeret på søgemaskiner som Google og Yahoo.
Første søndag i advent kulminerede indsatsen med en ny bibel-applikation til iPhone og iPad, der blev lanceret sammen med både en ebogsudgave af Bibelen og en lydbogsudgave af Det Nye Testamente.
Og de mange nye tiltag ser ud til at have smittet af på den trængte økonomi.
»I hvert fald tyder tallene tyder på, at vi går i nul allerede i år og så småt har vendt den negative udvikling,« siger Morten Predstrup.
—Men burde I så i virkeligheden ikke have gjort det noget før?
»Det er altid nemt at være bagklog. Jeg tror, det har taget tid for os at erkende, at vi også arbejder på markedsmæssige vilkår.«
—Hvorfor det?
»Fordi der ligger meget tradition i det. Hvis vi som bibelselskab var alt for markedsorienteret, ville vi jo også få kritik for bare at gå efter ussel mammon. Det gør vi ikke. Får vi et overskud, så går det til at udvikle arbejdet med Bibelen. Men vi befinder os i en bogbranche, det ved vi, og på godt og ondt sætter det rammerne for, hvordan vi kan og skal arbejde,« siger Morten Predstrup.
Mindre tape, mere indhold
Men grænserne er blevet rykket. Bibelselskabets hedengangne annoncer, der viste et helligt lys stråle ud af en indbundet bibel, er for længst fortid og erstattet af mere tidssvarende annoncer som eksempelvis den for forlagets nye skolebibel, der viser tre udslidte bibler med æselører og tapet ryg ved siden af et billede af en spritny skolebibel: »Skolebibelen. Mindre tape, mere indhold«, lyder det kontante pay off.
»Vi prøver at tænke det hele lidt mere kækt, smart og nutidigt. Tanken er at få Bibelen placeret nye steder og gøre den tilgængelig på nye måder,« forklarer Morten Thomsen Højsgaard. Men det er en kamp mod tidsånden, erkender han. Forrige år viste en undersøgelse således, at fire ud af fem danskere sjældent eller aldrig har læst i kristendommens centrale skrift. Det er tal, som kan få selv de overbeviste til at tvivle, men ikke Morten Thomsen Højsgaard. Han hæfter sig i stedet ved, at 72 procent af danskerne stadig definerer sig som »troende mennesker.«
»Megatrenden er et janushoved,« siger han. »På den ene side er statskristendommen under pres, men på den anden side er den religiøse nysgerrighed intakt — og det er en gunstig situation for os. For vi er både et bibelselskab for dem, der betragter Biblen som ren litteratur, og for dem, der bruger Biblen til at finde deres personlige Gud. Der er meget langt imellem de to grupper — men teksten er den samme.«

