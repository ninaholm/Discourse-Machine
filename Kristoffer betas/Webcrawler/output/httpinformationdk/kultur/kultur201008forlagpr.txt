Forlag: Prisen på e-bøger skal ned
E-bøger bør ikke koste lige så meget som papirbøger, lyder det nu fra landets næststørste forlag, Lindhardt og Ringhof. Men forlaget advarer alligevel mod at dumpe priserne, for produktionen af e-bøger er faktisk langt dyrere, end man forestiller sig


 »E-bøger skal selvfølgelig ikke være dyrere end papirbøger.«
Sådan lyder reaktionen fra Danmarks næststørste forlag, Lindhardt og Ringhof, efter Information i går kunne berette om skyhøje priser på elektroniske bøger. Hos flere danske netboghandlere koster populære bestsellere ofte det samme i e-bogformat som i papirudgave, og i flere tilfælde er e-bøgerne ligefrem dyrest. Det fik i går landets største netboghandel, saxo.com, til at efterlyse markante prisnedsættelser på hele e-bogmarkedet.
»Det er helt åndssvagt, at e-bøger skal koste det samme som papirbøgerne - de burde ikke koste mere end det halve,« lød det fra webredaktør og content manager på saxo.com Carsten Odgaard, der kritiserede de danske forlagshuse for at have valgt en alt for defensiv strategi i forhold til det gryende e-bogmarked.
»Principielt set burde det ikke koste noget ekstra at lave en e-bog. Hvis man allerede har filen, gælder det i princippet bare om at få den formateret og så trykke på knappen - og den forskel i udgifterne burde også reflekteres i prisen,« sagde han.
50-80 pct. af prisen
Men nu tager direktøren for landets næststørste forlag bladet fra munden:
»Jeg synes måske, Carsten Odgaard har et lidt overlegent forhold til, hvad det kræver at lave e-bogversioner,« siger Anette Wad, administrerende direktør hos Lindhardt og Ringhof.
»For det første er der jo noget, der hedder indhentning af rettigheder og beskyttelse mod piratkopiering, og desuden er det en omkostningstung fødsel at få hele teknikken omkring e-bøgerne op at køre.«
Når det er sagt, erkender Anette Wad, at prisen på e-bøger endnu ikke har fundet sit leje.
»E-bøger skal selvfølgelig ikke være dyrere end papirbøger, og jeg tror også, de rent prismæssigt kommer til at ligge på et sted omkring 50-80 procent af, hvad en papirbog koster. Men hvis bøgerne bliver lige så billige, som man har set på Amazon, så er der ingen, der kan leve af det - hverken forfattere, forhandlere eller forlag,« siger Anette Wad.
'Blot et tryk på knappen'
Ifølge Lindhardt og Ringhofs digitale chef, Jakob Larsen, er de reelle udgifter i forbindelse med produktionen af e-bøger da også noget mere omfattende end blot det 'tryk på knappen', Carsten Odgaard taler om. Som bogbranchen fungerer i dag, afskrives alle omkostninger i forbindelse med produktionen af en ny bog på førsteudgaven af papirbogen. Når andenudgaven udkommer, er de eneste tilbageværende udgifter trykkeriomkostningerne og royaltyen til forfatteren. Med andre ord har andenudgaven en langt bedre økonomi i sig.
»Det samme kan man sige om e-bogen, men det er jo kun, fordi man allerede har afskrevet alle omkostningerne på den fysiske førsteudgave. Og hvem siger, at vi om tre år overhovedet laver en fysisk førsteudgave? Det kan være, vi kun laver e-bogen, og så skal alle produktionsomkostningerne jo flyttes over på den. Og så er det altså ikke længere 'gratis' at lave en e-bog,« siger Jakob Larsen.
Desuden mener han, det er en kortslutning overhovedet at bruge produktionsomkostninger som rettesnor for, hvor meget en vare, i dette tilfælde en e-bog, skal koste.
»Som virksomhed må man jo tage den pris, man mener, kunderne vil betale. Så når nogen siger: 'Hvorfor skal I tage så meget for en  e-bog, når den ikke koster særlig meget at lave?', får jeg lyst til at sige: Prøv at stille det samme spørgsmål til Levi's, der laver cowboybukser, eller til Nike, der laver løbesko! Spørger du mig, så tror jeg, at kunderne er klar til at betale cirka halvdelen af, hvad papirbøgerne koster - og det er det, man skal tage udgangspunkt i. Ikke i hvad det som sådan koster at producere e-bogen.«


