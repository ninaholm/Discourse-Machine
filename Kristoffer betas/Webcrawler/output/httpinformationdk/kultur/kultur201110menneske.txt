Mennesket er som en mikserpult
Den menneskelige sjæl er en mikserpult, der kan ændres, alt efter hvilke knapper man drejer på. Og de mørke knapper er i fokus på Magtens Korridorers nye album, 'Imperiet Falder'. Væk er det øllede og drengede — tilbage står det dystre og tvetydige, siger forsangeren, Johan Olsen, som dog holder fast i den umiddelbare stil


 Vi kender Magtens Korridorer for deres kække og drengede sange. »Hestevisen«, »Lorteparforhold« og »Picnic (på Kastellet)« .Men bandets femte album, som udkommer på mandag, er noget mere dystert i sin grundtone.
»Jeg befinder mig på et meget lykkeligt sted i mit liv, derfor kan det undre, at det bliver så dystert. Men måske er det, fordi man skal have afløb for en masse ting, når man kigger ud i verden,« siger Johan Olsen, som sidder bagerst i Cafeen Fætter Pålæg på Vesterbro — et af de steder uden skilt ude på gaden. Imperiet falder hedder albummet, og det indikerer i sig selv en ny stil. Da bandet fik sit store gennembrud i 2005, var det med albummet Friværdi, som netop indeholdt »Lorteparforhold« og »Picnic (på Kastellet)«.
I mellemtiden har der været en finanskrise: »Imperiet falder henviser til den vestlige verdens forfald. Finanskrisen og grådigheden. Det er noget meget menneskeligt, det med at rage til sig.«
Pult
Derfor er det er også de mørke sider af mennesket, som kommer til udtryk i Imperiet falder:
»Hvis man forestiller sig, at den menneskelige sjæl er en mikserpult. Og alle mennesker har den samme pult — der er bare skruet forskelligt på knapperne. Altså, nogle går rundt hele livet og er skide glade, andre er kede af det.«
Johan Olsen tænker sig lidt om: »Når man lærer folk at kende, så prøver man at finde ud af, hvordan deres mikserpult er indstillet. Og fordi vi har de samme knapper, så kan vi potentielt forstå alle mennesker. Jeg kan godt forstå, hvorfor folk er voldelige. Hvorfor folk gerne vil have magt. For jeg kan kigge i min egen mikserpult. Selv om jeg ikke er voldelig, så kan jeg finde de knapper, der skal skrues på,« siger han. Og tiden appellerer til de mørke knapper:
»Når jeg kigger på andres mikserpulte, så er det de mørke knapper, der er mest interessante at kigge på. Dem, der gør livet svært at leve. I hvert fald lige nu,« siger Johan Olsen. Han er på hjemmebane på Fætter Pålæg. Han kender bartenderen og flere af gæsterne — og hans kone kigger også forbi for at aflevere en bog. De kysser hinanden en del gange, inden Johan Olsen fortsætter.
Flyttekasser
Flere af sangene har hovedpersoner — og fælles for de skildrede personer er, at tingene falder sammen for dem. Hvor bandet tidligere har sunget kækt om druk og fest, er den fordrukne hovedperson i sangen »Gin//Tonic« på glatis: Og han danser rundt på gravens rand/Skambidt halvt ihjel/Ihjel af tidens tand 
»Den handler om, når festen bliver degenereret. Det er ligesom i Oscar Wildes The Picture of Dorian Gray, hvor hovedpersonen en dag ser sit elendige liv i sit eget selvportræt ...«
»Hvor mange flyttekasser er der?« råber Johan Olsens kone gennem Fætter Pålæg. Hun snakker nu i telefon med sin mor, som tilsyneladende skal låne nogle kasser. Johan Olsen kigger op.
»Åhhh. Lige omkring 50. De er lagt sammen. Og de går mig her til,« siger Johan Olsen og peger et sted midt på låret.
Han fortsætter: »Det, der sker for hovedpersonen i Gin//Tonic-sangen er faktisk det samme, som der sker på det globale niveau. Vi har festet som sindssyge. Vi har lånt og købt — og nu braser det hele sammen. Vi har fået arrogancen og grådigheden i nakken.«
Men teksterne er ikke direkte samfundskritiske — sådan som man f.eks. kender det fra det gamle hit »Nordhavn Station«. De er mere tvetydige.
Koldt og kontant, et blodigt salær/ Natten og havet, ild og begær/Får I en blå aubergine
»Det er ikke altid 100 procent klart, hvad der foregår, og det kan jeg godt lide. Det er ofte hiphoppen og poppens største problem, at alting er skåret ud i pap. Der er intet overladt til fantasien.«
— Men I har også selv lavet tekster, som er skåret ud i pap?
»Ja, helt klart.«
— Og det har I prøvet at gå væk fra?
»Vi har ikke prøvet noget som helst. Men ja, det er vi gået væk fra.«
Johan Olsen understreger flere gange, at musikken og teksterne ikke er specielt gennemtænkte og velovervejede. Selv om drengerøvsstilen er lagt på hylden, så er det ikke tilfældet med den umiddelbarhed, som har været bandets kendetegn. Øl, sved og øvelokale:
»Der er ikke tænkt vildt meget over det. Ofte laver vi sangene ret hurtigt. De andre står og spiller, mens jeg ligger på gulvet og skriver tekster. Der er som regel bare én, der siger, 'lyder det ikke fedt, hvis man gør sådan her ...'« Johan Olsen spiller luftguitar.
»Deeern — deeern — dididi — deeern. Og så går vi videre ud fra det.«
En gæst længere nede i baren tager sin jakke på og kommer op for at sige farvel til Johan Olsen. »Vi ses, Gud. Hej hej.«
— Hedder han Gud?
»Ja, han hedder vist Thomas i virkeligheden. Men vi kalder ham Gud. Så jeg har faktisk Guds telefonnummer,« siger Johan Olsen og slår sig på sin mobiltelefon.
»Jeg snakker meget sjældent med ham, men jeg har ikke kunnet få mig til at slette Guds nummer.«
Tænkt
Magtens korridorer er ofte blevet kritiseret for netop at være for øvelokaleagtige og drengede i lyden. Men Johan Olsen fortæller, at han slet ikke bryder sig ikke om det gennemtænkte og finpudsede:
»Når man laver musik, så skal man ikke tænke. Det skal ud i det øjeblik, man føler det. Når jeg hører noget musik, som ikke virker, så hænger det ofte sammen med, at det er tænkt. Thinking kills,« siger han.
Og når musikken og teksterne lige nu er dystre, er det ikke fordi, der er tænkt specielt meget over det — det er primært fordi, det er de følelser, der optager Johan Olsen:
»I sangen 'Lyden Af Alarmer' har hovedpersonen mistet kommunikationen med verden og er vred på den. Hun er en lille grå mus, der er forvirret. Der er blevet skruet på nogle bestemte knapper på hendes mikserpult, og det har inspireret mig til at kigge i den retning.«
— Vil du kigge på nogle andre knapper med tiden?
»Det kan man ikke vide. Jeg har ændret mig en del foreløbig.«

