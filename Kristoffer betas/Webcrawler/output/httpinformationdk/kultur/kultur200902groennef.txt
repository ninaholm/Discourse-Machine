De grønne firkanters gys
Hvis ikke også denne sæson skal blive fatal for Camp X, skal teatret til at sælge billetter. Allerede i aften!
Når teatrene ikke sælger billetter, handler det til dels om dårligt salgsarbejde, eksempelvis til forestillingen -Når jeg forsvinder under mig-,der ikke har udsolgt til premieren.


 Alle har vidst, at økonomien på Camp X var i bund. Det har ikke engang krævet regnskaber med to streger og et officielt notat fra Københavns Teater. 
Enhver har bare kunnet gå ind på billetnet.dk og konstatere, at sidste sæson var de grønne firkanters tid for Camp X: De små, uhyggelige kvadrater, der betyder 'ledige pladser'. I denne giftiggrønne kæde lyste selv en enkelt gul blomsterfirkant op; den med 'få ledige pladser'. De røde rosenfirkanter har været forbeholdt forhåndsreserverede premierer.
Men underskudsbeløbet for 2007/08 er uacceptabelt: 1,8 millioner kroner burde ikke kunne forsvinde fra et teater, uden at nogen opdagede det i tide. Ledelsen burde have set det, bestyrelsen burde have set det - og Københavns Teater burde velsagtens også have fulgt teatret nøjere. 
Ikke mindst fordi initiativerne fra Camp X's direktør Mette Hvid Davidsen var så mange og ambitiøse. Og fordi hendes gamle teater, Kaleidoskop, havde haft store huller i økonomien.
Teater koster flere penge, end de bevilgende myndigheder åbenbart indser. Og ofte flere end teatrene selv vil være ved. 
Teatre forsøger typisk at dække over, hvor dyre deres forestillinger egentlig er - antagelig som en reaktion på, at de generelt får for lidt i støtte. I hvert fald producerer teatre typisk deres berammede forestillinger. De strammer balderne - og så går det jo nok med idealisme for resten. 
Altså inden for fornuftens grænser. Det gør det bare ikke, når man ikke engang lader hovedregningen råde, men tilsyneladende vælter alt over på uigennemskuelige budgetkonstruktioner og bogholderiprogrammer. 
Og når man holder fast i arrangementer, som man tydeligvis ikke har råd til at gennemføre - sådan som det åbenbart har været tilfældet på Camp X.
Hemmelig Hush
Københavns Teater konstaterer nu blot, at Camp X's egenkapital er svundet ind til 300.000 kroner. Men dette beløb er åbenbart ikke så lavt, at egenkapitalen anses for at være 'i fare'. 
Samtidig røbes blot, at sæsonen kun gav en belægningsprocent på 18 - nemlig 17,8 solgte sæder ud af 100 - og at budgettet var lagt efter det tredobbelte! 
I stedet understreger Københavns Teater sin tillid til den nye ledelse med Martin Tulinius og Rasmus Adrian fra Kaleidoskop og H.C. Gimbel fra Københavns Internationale Teater. Desuagtet at rygterne om Kaleidoskops nedlukningsøkonomi ej heller er smigrende. 
Værst er dog næsten, at Camp X tilsyneladende ikke gør noget for at vende skuden med det samme og satse på at sælge billetter nu. Går man ind på Billetnet, vil man konstatere, at Das Beckwerks forestilling på en bagsceneombygget Camp X Aveny med omkring 80 pladser kun har få udsolgte forestillinger, til trods for at forestillingen er en af de mest interessante denne sæson.
Og ser man på de næste premierer, nemlig gæstespillet fra Jako-Bole Teatret Når jeg forsvinder under mig og kurator Ditte Maria Bjergs forestilling Hush Little Baby, er der knap nok udsolgt til premieren. Dette må handle om slasket markedsføring og for dårligt salgsarbejde. Og det kommer til at skabe katastrofale tal for denne sæson også.
Københavns Teater beroliger med, at organisationen nu har indført ny økonomi-styring. Men noget tyder på, at hovedregning stadig er en glimrende rettesnor. 
Hvis man da ikke bare vil klikke sig ind på Billetnet og tælle grønne gyserfirkanter.


