Disney vil genoplive Muppet Show
Kermit, Miss Piggy og resten af banden fra Muppet Show er på vej tilbage i showbiz. Disney vil sælge tv-dukkerne til nye generationer børn


 En tynd moraliserende frø, hans veninde divaen med tryne og øjenskygge, to gamle gnavpotter på en balkon med en evig fordømmelse af verden af i dag.
Det er 30 år siden, de slog igennem, og i dag aner børn og unge ikke, hvem Kermit, Miss Piggy og de andre fra Muppet Show er. Det viser markedsundersøgelser fra Walt Disney Company, der købte dukkerne i 2004. 
Men med en storstilet kampagne vil den amerikanske eventyrfabrik nu have tøjdukkerne tilbage i rampelyset. Forventningen er, at de kan blive lige så store som Peter Plys og venner, siger Disneys nye Muppet-direktør til New York Times.
Nye tv-shows, YouTube videoer, et juleshow, gæsteoptrædener med teenagestjernerne fra 'High School Musical' og en spillefilm på vej i 2010. Dukkerne fra Muppet Show er på vej tilbage på alle tænkelige skærme.
Og så er der alt det udenom. Snart åbner der særlige Muppet-butikker, hvor man foruden dukker kan købe bøger, t-shirts og skateboard med de små tøjdyr.
Kermit og Miss Piggy indtager også Disneyland med flere nye forlystelser, der skal være med til at plante de gamle figurer i nye børnesind, så Disney kan tjene penge på dem.
Man er dog meget opmærksom på ikke at støde de ældre fans fra sig i relanceringen af de gamle dukker, forsikrer bestyrelsesformand i Walt Disney Studios, Dick Cook.
"Vi skal være meget, meget opmærksomme på, at alt, hvad vi gør, er i overensstemmelse med Muppet-ånden, og at det styrker dukkernes brand," siger Dick Cook til New York Times.
Vi får se.

