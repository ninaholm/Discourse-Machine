Bognyt
Amerikansk forlag lægger gratis bøger ud på nettet, Wikipedia bøjer sig ikke for muslimske protester, ny pris for bogdesign og Strid dansk frø solgt til Italien


 Amerikans forlag lægger gratis bøger ud på nettet
I et forsøg på at lokke flere kunder i butikken er forlaget HarperCollins Publishers begyndt at lægge visse af deres titler, blandt andre romanen Heksen fra Portobello af Paulo Coelho, ud på deres hjemmeside, skriver The New York Times. 
"Den bedste måde at sælge bøger, er ved at forbrugeren kan læse noget af indholdet," mener Jane Friedman, der er chef for HarperCollins Publishers. Friedman mener ikke, at man risikerer, at folk vil læse hele bogen online frem for at købe den i butikkerne. De bøger, der er tilgængelige på www.harpercollins.com, kan kun læses direkte på hjemmesiden, og kan altså hverken printes eller downloades til læsning på en e-bogslæser, som Amazons nyligt lancerede Kindle. Paul Coelho er godt tilfreds med, at hans roman er tilgængelig på internettet og mener ikke, at litteraturens tilgængelighed på nettet truer den fysiske bog. 
"Jeg tror på, at gavmildhed betaler sig," siger han til New York Times. ee
Strid dansk frø solgt til Italien
Tegneren og forfatteren Jakob Martin Strids nyeste billedbog, Lille Frø, er netop blevet solgt til Italien, oplyser forlaget Gyldendal. Med rettighedssalget til Italien kan historien om den stride danske frø nu læses af børn og barnlige voksne i ni forskellige lande, blandt andre Sverige, Frankrig, Rusland, Israel og Korea.
Lille Frø er en grøn og uopdragen ballademager, der bager telefonen i ovnen, vasker bøgerne med sæbe og klipper skolepsykologens telefonledning over. Herhjemme udkom Lille Frø i 2005 og er indtil videre trykt i fire oplag. Jakob Martin Strid er af de fleste mest kendt for den daglige satiriske tegneseriestribe Strid, som han havde i Dagbladet Politiken i en årrække, og som senere udkom i bogform. Jakob Martin Strid er på vej med endnu en utraditionel billedbog for børn. Den forventes at udkomme til sommer. Billedbogen bærer titlen Da Lille Madsens hus blæste væk og er fortællingen om en lille mand, hvis hus ender på toppen af Benbrækkerbjerget under en storm - til stor fortvivlelse for byens borgere, der synes, det er synd, at han skal bo helt alene deroppe. ee
Wikipedia bøjer sig ikke for muslimske protester
The New York Times skriver, hvordan det brugerbaserede internetleksikon Wikipedia er blevet skarpt kritiseret for deres artikel om profeten Muhammed og særligt det medfølgende billede på sitet - en middelalderafbildning af profeten. På Wikipedias FAQ-side (side med ofte stillede spørgsmål), afvises kritikken: 
"Da Wikipedia er en encyklopædi, der bestræber sig på at repræsentere alle emner fra et så neutralt ståsted som muligt, lader Wikipedia sig ikke censurere til fordel for bestemte grupper." 
En underskriftindsamling på nettet har indtil videre opnået 112.000 underskrifter fra utilfredse brugere. På den hjemmeside, hvor underskriftsindsamlingen er startet, thepetitionsite.com, er der offentliggjort en erklæring, der ønsker at slå fast, at "inden for islam er det ikke tilladt at afbilde profeten Muhammed, men Wikipedia viser illustrationer med profetens ansigt og billeder, hvor ansigtet er tilsløret. Men det er stadig stødende for muslimer". 
"Fremvisningen af Profeten Muhammeds billede er en meget følsom sag for muslimer i hele verden. Vær venlig ikke at fornærme millioner af mennesker ved at vise dette billede," skriver Ammar Amjad fra Pakistan på petitiononline.com.
Ifølge Paul M. Cobb, der underviser i islamisk historie, er ideen om at bandlyse alle portrætteringer af mennesker opstået så sent som i det 20. århundrede.
"Den islamiske lære har traditionelt frarådet afbildning af mennesker, og i særdeleshed Muhammed, men det betyder ikke, at de ikke har eksisteret," udtaler Cobb til New York Times. Oven på de mange protester overvejede Wikipedia kort et kompromis, der ville gøre det muligt for brugere at vælge billedet fra eller til. Men forslaget blev droppet, og Wikipedia står fast på beslutningen om at bringe billedet. ee
Nasrin får opbakning fra ledende skikkelser i Indien
Taslima Nasrin, den bangladeshiske forfatterinde, der står anklaget for fornærmelser mod islam og netop nu risikerer udvisning af Indien, modtager nu opbakning fra ledende intellektuelle skikkelser i Indien, skriver avisen The Guardian. Selv om den indiske regering har tilkendegivet, at Nasrin ikke bliver smidt ud, er hendes visa, der udløber sidst i denne uge, endnu ikke blevet fornyet, og hun befinder sig stadig i husarrest. 
Booker-prisvinderen Arundhati Roy har taget initiativ til at forfatte et åbent brev til regeringen, der kræver at Taslima Nasrin, der har boet i Indien siden år 2000, bliver tildelt permanent opholdstilladelse. 
"Vi vil beskytte ytringsfriheden som en hjørnesten i demokratiet," udtaler Roy, og fortsætter: "Vi er ikke nødvendigvis enige i alt, hvad [Nasrin] har skrevet. Men i et demokrati bør vi beskytte hendes ret til at sige det. Lige nu er Delhi vært for The World Book Fair, mens vi indespærrer forfattere. Det er bizart." 
Taslima Nasrin har det sidste halve år været genstand for en masse ballade på grund af hendes selvbiografi Dwi-Khandita, hvori hun blandt andet kommenterer på profeten Muhammeds forhold til sine mange koner. Bogen blev tilbagekaldt, passager slettet, men alligevel opstod der optøjer i Nasrins hjemby Kolkata. 
Allerede i 1992 blev der udstedt en fatwa mod Nasrin i Bangladesh, der er fortvivlet over den fortsatte forfølgelse: "En deportation i dag, og så et forbud i morgen. Og hvad så bagefter? En henrettelse. Jeg vil bare leve i fred og ro i det her land. Jeg har ikke andre steder at tage hen," siger hun til The Guardian. ee
Ny pris for bogdesign
I forbindelse med at Forening for Boghaandværkspriser uddeler priser for Årets Bedste Bogarbejde år 2007, oplyser foreningen at der for første gang i år vil blive uddelt Den Danske Bogdesignpris. Den nye pris bliver givet både til en børnebog og en 'voksenbog', uanset om det er et skønlitterært eller faglitterært værk. Den 22. februar er der sidste frist for at indsende bøger til bedømmelse. Priserne for Årets Bedste Bogarbejde uddeles den 22. maj i Kunstindustrimuseet i Bredgade, København. ee
Italiensk bogmesse er fortsat til debat
Det der startede som en opfordring til boykot af bogmessen i Torino af den kontroversielle engelske islam-professor,Tariq Ramadan, har nu udviklet sig til en bredere funderet kritik, skriver The New York Times. Det er især dele af den italienske venstrefløj, en del prominente italienske og arabiske intellektuelle og forfattere, der rejser kritik af bogmessen. Kritikken går især på den negative signalværdi, man mener, det har over for den palæstinensiske befolkning, når man vælger at gøre Israel til æresgæst og fejre 60-året for den israelske stats dannelse på italiensk grund. 
"En prestigefuld begivenhed, som bogmessen kan ikke lade som om, den ikke ved, hvad der foregår i den del af Mellemøsten," udtaler Vincenzo Chieppa, en lokal formand for det italienske kommunistparti. Som modsvar til kritikken og de mange opfordringer til boykot, har omkring et halvt hundrede italienske kulturpersonligheder i et åbent brev til den italienske præsident bedt ham om at beskytte bogmessen, sørge for at den kan løbe af stablen fra den 8.-12. maj som planlagt og derved gå "imod enhver diskrimination og blind intolerance over for israelske borgere eller israelsk kultur". 
Godt 20 israelske forfattere, blandt andre David Grossman og Amos Oz, er inviteret til at deltage i den torinske litteraturbegivenhed. Præsidenten for den kulturfond, der står for messen, Rolando Picchioni opfatter den massive kritik som fejlplaceret. 
"Hvad bliver det næste? Hvis vi hylder Rusland, skal vi så også invitere Tjetjenien? Eller hvad med Kina? Skal Tibet så også med?," udtaler han til New York Times. ee 

