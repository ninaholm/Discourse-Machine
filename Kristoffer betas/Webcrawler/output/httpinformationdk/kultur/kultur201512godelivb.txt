Det gode liv – Bertel Haarder
Det er ikke andre, der gør os ulykkelige – det er os selv, sukker kulturminister Bertel Haarder og citerer fra Jyske Lov: ’Hvis enhver kunne nøjes med sit eget, behøvede vi ingen lov’
 Bertel Haarder, Kultur- og kirkeminister (V)


 – Hvad er det gode liv for dig?
»Det gode liv oplever jeg, når jeg føler, at jeg kan være mig selv bekendt, sover godt og er veloplagt til ture i naturen. For eksempel cykelture i den danske natur og vinterbadning. De gratis glæder er uforlignelige. Det gode liv er også, at der er en at komme hjem til, som man holder af, og som man har det godt med. Og at se små børn vokse op og trives midt i forældrenes travlhed.«
– Hvilke barrierer er der for, at vi kan leve et godt liv?
»Grådighed og ambitioner, der går ud over omgivelserne. Tænk, hvis vi mennesker kunne lære at være lidt gladere for det, vi har. Tænk, hvis ’misundelsens bitre bæger’ ikke fristede os ustandseligt. Det er ikke andre, der gør os ulykkelige. Det er os selv. Allerede Jyske Lov nævner i indledningen: Hvis enhver kunne nøjes med sit eget, så behøvede vi ingen lov ... ak, ja.«
– Hvordan kan vi nærme os det gode liv i 2016?
»Hvis vi alle spændte livremmen en lille smule ind og arbej­dede en lille smule mere og blev en lille smule gladere for det, vi har, så ville ’verdens lykkeligste folk’ blive endnu lykkeligere. Og så skulle vi måske lidt oftere opsøge glæden ved at give, glæden ved at se ud over egen næsetip – og glæden ved at vise tillid og forstå andre i stedet for at mistænke dem og være bange for dem.«

