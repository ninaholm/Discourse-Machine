Hvad nu hvis dinosaurerne regerede Jorden?
Pixars seneste animerede film, ’Den gode dinosaur’, er flot, dramatisk og sjov – og den har en original præmis. Men det er samtidig en lidt spøjs og ujævn oplevelse


 Hvad nu hvis Jorden ikke blev ramt af en asteroide dengang for 65 millioner år siden, hvor dinosaurerne efter sigende blev udryddet? Hvad nu hvis dinosaurerne stadig levede på Jorden mange millioner år senere, hvor også menneskene kom til? Og hvad nu hvis det var dinosaurerne, der dyrkede jorden og måtte kæmpe med forskellige skadedyr, f.eks. mennesker, for at undgå at miste deres afgrøder?
Det er præmissen for Pixars seneste animationsfilm, Den gode dinosaur, der handler om langhalsede Arlo, titlens temmelig frygtsomme, men godhjertede dinosaur. Han bor på en lille gård midt ude i nybyggerland – Den gode dinosaur er en blanding af dannelsesfortælling, nybyggereventyr og cowboyfilm – sammen med sin mor, far og to søskende, der begge er både større og mere modige end Arlo.
For at bevise, at han er lige så sej som sine søskende, får Arlo til opgave at dræbe den ihærdige menneskedreng, som på fire ben invaderer og stjæler fra dinosaurfamiliens majsdepot. Det går dog helt galt, og i stedet skvatter Arlo i floden og bliver ført langt væk fra sin familie og alt det, han kender og er tryg ved. Sammen med drengen, som han kalder Spot – og som ikke kan tale, men opfører sig påfaldende som en hund – må Arlo kæmpe for at overleve en ikke altid lige venlig natur og samtidig forsøge at finde hjem.
En mærkelig film
Udgangspunktet for Den gode dinosaur – dinosaurerne styrer på Jorden, mennesket er blot et dyr ligesom alle andre – er ret originalt og giver anledning til mange sjove situationer med fjerede, flabede velociraptorer i rollerne som kvægtyve og Tyrannosaurus rex’er som kodrivere – ja, det er rigtigt: vaskeægte cowboys.
Og i det hele taget er filmens største aktiv billedsiden, for det er en ganske forunderlig og smuk verden, Peter Sohn og hans store hold af animatorer m.fl. har skabt: En opfindsom og bjergtagende blanding af det vilde Vesten og nybyggerland og så et mere forhistorisk landskab, hvor netop dinosaurer i mange afskygninger trives. Naturen er noget, man lever af – og dyrker som dinosaurerne – men det er også en formidabel modstander, der uden varsel kan slå til med storm og oversvømmelse. Er man ikke forsigtig og konstant på vagt, kan det koste én dyrt.
Desuden er Arlo og Spot et charmerende makkerpar, som – da de først er blevet venner – vil gøre hvad som helst for hinanden. Men trods sine mange kvaliteter er Den gode dinosaur en lidt mærkelig størrelse, og den kan ikke leve op til sidste års fremragende Pixar-film, Inderst inde. Historien rummer mange fine elementer og fortæller en eviggyldig historie om at blive voksen og tage ansvar, om vigtigheden af venskab og familie. Men den skifter vildt i tone; det ene øjeblik er filmen ganske grum og blodig, det næste er den sjov og følsom, og jeg kan sagtens forestille mig de yngste og mere sarte blandt publikum have svært ved at kapere f.eks. de voldsomme scener, hvor Arlo og Spot er i livsfare.
cmc@information.dk
’Den gode dinosaur’. Instruktion: Peter Sohn. Manuskript: Meg LeFauve. Amerikansk (Biografer landet over)

