Hvem er Putin?
Premierministeren: Enevældig tsar eller moderne demokrat? Når det handler om Vladimir Putin, er meningerne stærkt delte. Her forsøger vi med afsæt i aktuelle bøger om Putin at få et overblik over de forskellige syn på Ruslands stærke leder
/h4> Søndag er der præsidentvalg i Rusland, og Vladimir Putin går igen efter posten. Aktuelt udkommer der adskillige bøger om Putin, og et af de spørgsmål, der stilles, er, hvorvidt han er manden, der står for afviklingen af demokratiet  i Rusland eller for en langsom omvej til det.


 På søndag er der præsidentvalg i Rusland, og meget tyder på, at den tidligere præsident gennem to valgperioder, Vladimir Putin, efter et intermezzo med Dmitrij Medvedev på posten, snart igen kan sætte sig på Ruslands mest magtfulde post. I den anledning er der også på dansk landet en del bøger om Putin. De afspejler, hvor forskelligt Putin opfattes. Hvem er han dybest set, Ruslands stærke mand? Står han med sin KGB-baggrund for en slet skjult videreførelse af et stalinistisk system eller som den helt nødvendige overgangsfigur til et moderne demokrati? Står han for afvikling af demokratiet eller for en langsom omvej til demokratiet?
Onsdag udgav Per Dalgård, Informations Ruslandskorrespondent, bogen Putin og Ruslands ukontrollable demokrati. Per Dalgård vurderer Putin mere positivt end de fleste andre og tilhører den fløj af danske ruslandskendere, som er meget kritiske over for Putins politik – hans centralisme, hans kontrol med pressen og hans brug af rå magt – men som i bund og grund ser Putin som den eneste, der kan skabe stabilitet i Rusland og bane vejen for ægte demokrati i landet.
Putin ses som hovedansvarlig for, at Rusland økonomisk bevægede sig ud af Jeltsins kaos og fik skabt stabilitet. Det er den fløj, der, lidt groft opgjort, ud over Dalgård tegnes af ruslandseksperter som Karsten Møller og Erik Kulavig, og som tror på, at Putin kan bevæge Rusland i mere demokratisk retning. På den anden fløj finder man Politikens Vibeke Sperling og Weekendavisens Anna Libak, der er mere skeptiske i forhold til Putin og det miljø, han udspringer af. De mener grundlæggende, at Putin er i færd med at afvikle demokratiet. Og mellem de to fløje har man Jyllands-Postens udlandsredaktør, Flemming Rose.
Kontrollerbart demokrati
Per Dalgård ser Putin som led i den fornyelse og modernisering af det russiske samfund, der blev påbegyndt med Gorbatjov og fortsat af Jeltsin. Et centralt begreb hos Per Dalgård er »det kontrollerbare demokrati« eller »suveræne demokrati«. Begrebet er blevet kritiseret, og mange har advaret om, at det netop kan fungere som et figenblad, der skjuler forvandlingen til diktatur.
Per Dalgårds lidt finurlige pointe er, at fordi Putins forsøg på at kontrollere demokratiet og centralisere magten er ved at slå fejl, er Rusland faktisk ved at blive moderne.
Putins ’suveræne demokrati’ har ifølge Dalgård mange ligheder med de ideer, som Charles de Gaulle fremkom med i mellemkrigsårenes Frankrig. Også ham lykkedes det at holde et land sammen takket være et autoritært styre. Den sammenligning trækker Dalgård helt frem i sin bog.
Der findes også helt andre synspunkter på Putin. Det mest kendte var i mange år den højt anerkendte, nu dræbte journalist Anna Politkovskajas. Hun tegnede i artikler og reportagebøger et noget andet og skånelsesløst portræt af Putins brutale skindemokrati.
Det andet finder man i journalist Masha Gessens bog Putin – manden uden ansigt. For Gessen er den russiske leder »følelseskold og brutal, så entydig og så nådesløs, så gennemkorrupt og så fuldkommen blottet for anger«. Hun taler ikke om noget kontrollerbart demokrati, men med Putin om en gennemført afmontering af Ruslands skrøbelige demokrati.
Gessens pointe er, at da Putin kom til magten, så fulgte også en gruppe personer med base i Skt. Petersborg, hvor KGB-organisationen var stærkest. Op igennem 1990’erne, hvor unge mennesker som Gessen skabte sig en ny tilværelse, havde der »samtidig eksisteret en parallel verden i Skt. Petersborg. Der var mange af de centrale træk ved det sovjetiske regime blevet bevaret: Det var et regime, som arbejdede på at udrydde sine fjender – et paranoidt og lukket system, der stræbte efter at opnå kontrol med alt og alle og skaffe sig af med alt det, det ikke kunne kontrollere«. Og det var de kræfter, Putin allierede sig, da han overtog magten i 1999.
I Danmark er Politikens Vibeke Sperling mere på linje med Gessen end med Dalgård. Hun tilhører den fløj, der mener, at Putin i praksis er i færd med at afvikle demokratiet. Hun kalder Per Dalgårds forsøg på at rehabilitere Putin for »en illusion«: »Per Dalgård går for vidt i sin optimisme. Det er ønsketænkning,« siger hun og er ikke bleg for at kalde den position for »lidt naiv«:
»Blandt bogens kloge pointer er, at Rusland er i hastig ændring, så Putins tid snart vil rinde ud. Men jeg tror ikke som Per Dalgård, at den øgede opposition vil få ham til at give demokratiske indrømmelser.«
»Et omslag er ikke muligt, så længe der ikke har fundet et opgør sted med fortiden,« siger Vibeke Sperling og peger på, at de alternativer, der var til systemet, dem har Putin og hans system selv effektivt tilintetgjort.
»Per Dalgård er bestemt kritisk over for Putin, men han nærer for stor illusion om ham. Han er typisk repræsentant for en vestlige tankegang og ønsketænkning om det russiske demokrati under Putin.«
Hans sammenligning med Charles de Gaulle har Sperling ikke meget tilovers for.
»Der er da bestemt gaullistiske træk, men hvad skal man bruge det til? Det er vigtigere at forstå den sammenhæng, han er vokset ud af i Rusland,« siger hun og tilføjer, at »så kunne man lige så godt sammenligne med Ahmadinejad.«
Putins egen fortælling
Jyllands-Postens Flemming Rose, der også tidligere har været avisens Ruslandskorrespondent, synes, at Dalgårds sammenligning med de Gaulle »er det mest interessante i hans bog, men det overbeviser mig ikke. Og han argumenterer ikke godt nok for sammenligningen«.
I øvrigt peger Rose på, at der er stor forskel på de Gaulle og Putin, for da de Gaulle afgav magten risikerede han ikke at ende på anklagebænken, mens Putin, som har omgivet sig med endog meget korrupte folk, i høj grad risikerer at ende på anklagebænken, når han mister magten. Rose har sympati for Dalgårds projekt med at befri Putin fra stereotypen som inkarneret skurk og hele forestillingen om én gang KGB, altid KGB.
Den forestilling gør Dalgård op med og nuancerer. Rose er derimod mere skeptisk i forhold til Dalgårds tanke om, at Putin har forhindret Ruslands opløsning.
»Det er Putins egen fortælling, som Dalgård ukritisk overtager. Og den fortælling kan i høj grad diskuteres,« siger han.
At Rose befinder sig mellem de to fløje i opfattelsen af Putin, ser man af den kritik, han retter mod Masha Gessens bog. Gessen har efter Roses mening skrevet en god bog med et fantastisk fortællemæssigt drive, men hun er selv i høj grad del af oppositionen til Putin og har ikke alle nuancer med, når hun fortæller om, hvad der har skabt Putin, og hun er ikke god nok til at skelne mellem den tidlige og sene Putin. Grundlæggende mener Rose, at Putin, med sine reformer i den første tid, der blandt andet sikrede liberalisering af økonomien, lettede registrering af nye virksomheder og øgede retssikkerheden for den enkelte borger, har skabt et system, der ifølge ham er »fuldt konvertibelt med liberalt demokrati«.
Rose påpeger, at der er sket en del tilbageslag siden, og at Putin har koncentreret for meget magt omkring sig, men grundlæggende »er byggeklodserne på plads. Rusland er ikke et demokrati, men heller ikke et autokrati. Det er derimod en hybrid«.
Når Rose ser optimistisk på fremtiden, skyldes det, at han mener, at Putin lige præcis er afhængig af sine modstandere. Der skydes i Rusland ikke ind i demonstrationer som i Mellemøsten, ligesom folk grundlæggende kan komme til orde, som de vil. Der er plads til dem, der skal bane vejen for det, der skal følge.

