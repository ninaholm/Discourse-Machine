Charmerende Bertelsen i tophemmelig forestilling
Kan en, der ikke er skuespiller, spille teater uden prøver eller instruktør? Vil forestillingen stadig blive oplevet som vellykket og professionel? Det er den bizarre og velgørende udfordring i ’Rød Kanin Hvid Kanin’
’Rød Kanin Hvid Kanin’ udføres hver aften af en person, der ikke aner, hvad der skal ske – og forestillingen forbliver en hemmelighed mellem denne engangsperformer og aftenens publikum.


 »Du skal ikke skrive om forestillingen, vel?« spørger teaterchef Pelle Koppel bekymret ude i foyeren hos Teater V. »Det er jo vigtigt, at den holdes helt hemmelig.«Øh ... Som teateranmelder ligger det mig fjernt ikke at skrive om mine teateroplevelser. »Jeg plejer altså ikke at afsløre morderen,« siger jeg, og så går jeg ellers ind i den sorte sal.Her byder teaterchefen smilende velkommen. Han fortæller intet om forestillingen, men overrækker bare en stor kuvert til aftenens performer, talkshowvært og programchef på Radio24syv Mikael Bertelsen.»Jeg er jo ikke skuespiller,« siger Bertelsen ydmygt. Han åbner kuverten og tager manuskriptet ud. Han bladrer i det. 41 sider er der. »Grunden til, at jeg sagde ja, er, at jeg er kontrolfreak,« siger han selvironisk. Publikum griner – og så kaster han sig ellers over manuskriptet.Replikkerne og jegetEn af de første replikker lyder: »Så har jeg så åbnet kuverten, og jeg har ingen idé om, hvad der skal ske.«Resten kan jeg ikke fortælle om. Det er jo netop pointen. Men jeg kan fortælle, at den nu 33-årige, iranske dramatiker Nassim Soleimanpour, der har skrevet stykket, har villet eksperimentere med teatrets grundprincip – altså traditionen for, at nogle skuespillere øver et stykke sammen med en instruktør og så spiller det.Tanken om at lade en ikkeskuespiller optræde uden prøver og instruktion – og uden scenografi – har tydeligvis den væsentlige funktion, at dramatikeren selv kan blive meget mere tydelig og styrende i sin tekst. Dramatikeren kan på denne måde fungere aktivt som den stemme, der ellers overtages af instruktøren. Og selv om der formelt set aldrig er noget udtalt ’forfatterjeg’ i et stykke dramatik – der er jo kun replikker – så lykkes det alligevel Soleimanpour at indsmugle et slags ’jeg’ på spidsfindig facon.Send mig en gepardDenne slags teatereksperiment er oplagt til en festival som CPH Stage. Her er Soleimanpour faktisk også repræsenteret med sin (skuespillerløse!) forestilling Blind Hamlet. Forestillingen Rød Kanin Hvid Kanin har imidlertid vist sig også at have en bredere publikumsappeal, så Teater V sender den rundt i landet på ’manuskriptkonvolut-turné’ hele næste sæson.Forestillingen rummer nemlig en eksistentiel historie om at være menneske – og om at kunne udtrykke sig frit. Men det er ikke bare en svanesang fra Iran. Det er en almenmenneskelig historie om overlevelse – udtrykt med en herlig mellemøstlig humor og kryptisk sans for detaljer. Jeg vil for eksempel fremover aldrig kunne høre om en ’gepard’ uden at tænke på dette stykke, der er oversat til trendy nutidsdansk af Pelle Koppel. Stykket er dog også præget af en forkærlighed for gentagelse: Fem sider kunne godt rives ud af manuskriptets sidste del.Underfundigt grebFor mig ændrer det dog ikke noget ved, at Rød Kanin Hvid Kanin er en af de mest underfundige og tankevækkende teateroplevelser, jeg har haft i adskillige sæsoner. Det flotte ved stykkets teatergreb er, at det involver sit publikum så spontant og uimodståeligt. Det lægger sig vidunderligt langt fra de gængse interaktive forestillinger, hvor tilskuerne ofte alligevel ikke har helt så meget lyst til at deltage, som de måske troede.Her er publikums deltagelse i langt højere grad en mental støtte til engangsperformeren, der helst skal igennem alle 41 sider, hvis ikke alle skal være urolige, når de går hjem.Bertelsens sprogsansOm jeg slet ikke kan røbe noget? Jo. Jeg kan fortælle, at Mikael Bertelsen som dreven stemmemand slet ikke kunne lade være med at kommentere formuleringerne i manuskriptet. Han sukkede over oversættelsen. Han skulle for eksempel sige: »Mine damer og herrer!« Men her kunne han ikke holde sin egen reaktion tilbage: »Det er så sindssygt irriterende,« sagde han om udtrykket. »Men nu siger jeg det, fordi det står her.«Netop denne charmerende sprogbevidsthed var med til at skabe sympati mellem Mikael Bertelsen og os på tilskuerpladserne. Han fik os til at føle, at vi skulle skabe forestillingen sammen. Og han fik skabt en så fin stemning af respekt og omsorg, at det nærmest virkede ensomt bare at forlade salen igen bagefter.Afsættet til denne relation mellem ikkeskuespilleren og publikum ligger naturligvis i replikkerne. Det raffinerede er, at dramatikeren samtidig har regnet med, at performeren uvægerligt ville komme til at føle uvilje mod visse ord i manuskriptet. Han fik i hvert fald Bertelsen til at sige følgende evigtgyldige replik:»Men hvor meget kan en kanin gøre modstand?«’Rød Kanin Hvid Kanin’. Tekst: Nassim Soleimanpour. Oversættelse fra engelsk: Pelle Koppel. Instruktion: Ingen. Scenografi: Ingen. Engangsperformer den 16. juni 2015: Mikael Bertelsen. Teater V i Valby. Spilles på turné, f.eks. Momentum i Odense 19.-21. august, Mungo Park Kolding 18. september, Vejle Musikteater 21. september – og igen på Teater V 19.-31. januar 2016 
