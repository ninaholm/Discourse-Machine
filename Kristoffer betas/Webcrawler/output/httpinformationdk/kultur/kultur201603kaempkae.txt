Kæmp for alt, hvad du har kært
Idealismen bliver testet i dansk teater. Livsglæden spærres inde i ’Melodien, der blev væk’ på Nørrebro Teater – og troen på godheden trues i ’Kære Frøken Jelena’ på Himmerlands Teater
Julie Agnete Vang og Esben Dalgaard i ’Melodien der blev væk’, en forestilling, der vil bekæmpe samfundets kynisme – men som virker underlig ufarlig.


 Man skal holde fast i det, man tror på. Men det kan være svært, når omverdenen tror på noget andet. Uanset om man kæmper mod korruption eller krig – eller bare dagligdagens sansesløvende rutiner.
I 1935 opfordrede Kjeld Abell til at lade poesien sejre i sit vidunderlige drømmeepos Melodien, der blev væk, og den har Nørrebro Teater nu opsat som retroteater med livsgnist. Her har »Sangen om Larsen« fået nye rytmer i omkvædet af Hannah Schneider og en ukulele. Men ellers er scenen plastret til i gråt-i-gråt tapet i Franciska Zahles tomhedsdyrkende scenografi, mens drejescenen drejer, uden at den berømte Larsen kan komme ud i solen og kærligheden.
Den svenske Sara Cronberg har tydeligvis taget Kjeld Abells frihedselskende budskab til sig. Men legen i Abells univers og tvetydigheden i Herman D. Koppel og Bernhard Christensens musik formår hun ikke at ramme. Det bliver for højtideligt. For gennemskueligt og for kedeligt. Hendes scenebilleder er visuelt vildt flotte, men der kommer aldrig noget rigtigt på spil mellem figurerne på scenen.
