Melodi, melodi, melodi
Den italienske pianist Enrico Pieranunzi tog overdådigt afsked med 10 dages hovedstadsjazz


 Man skal jo aldrig falde for fristelsen til at sammenligne kunstnere, som var de sportsstjerner, men det er svært at tro, at ingen af de jazzfestivaltilhørere, som søndag aften hørte den italienske pianist, Enrico Pieranunzi, i Jazzhouse, og som også havde oplevet Keith Jarrett i Operaen aftenen forinden, ikke tænkte på, hvordan de to hver for sig 'præsterede'.
Især da nu Jarretts koncert blev dramatisk som en nervøs Tour de France-etape, og de begge må siges at befinde sig i dét, de fleste i ulykkelig mangel af bedre kalder 'verdensklasse'.
Således, indrømmet, også Deres udsendte, der til egentlig sammenligning dog vil nøjes med at sige, at i disciplinerne umiddelbarhed, lystfyldthed og sangvinsk nærvær slog italieneren amerikaneren med nogle længder.
De forskelligheder, der gør de to usammenlignelige, trådte dog frem lige så hurtigt: hvor Jarrett som jazzmusiker ofte arbejder hen mod en spirituel afklarethed og, når han spiller klassisk, foretrækker tysk eller russisk musik, bekymrer Pieranunzi sig mere om: melodi, melodi, melodi.
Med sin klassiske baggrund og træning er Pieranunzi et barn af den storslåede italienske cantabile-tradition, der strækker sig fra Palestrina over Vivaldi, de store operakomponister og de store filmkomponister til dagens populærmusik, og det mærkes i hver en tone, han spiller også dem i Jazzhouse.
Uimodståelig energi
Som en af jazzfestivalens allersidste blev den fhv. romerske konservatorielektors koncert med bassisten Jesper Lundgaard og den i denne sammenhæng ret uprøvede trommeslager Stefan Pasborg en overdådig afsked med 10 dages jazz i hovedstaden.
»Vi har øvet 10 numre, men har endnu ikke spillet ét af dem,« røbede Lundgaard i pausen, og sådan blev det ved med rene og, i bedste forstand, vidtløftige improviserede forløb, der for det meste startede med et standardnummer eller et af Pieranunzis egne temaer, ment for »pianistisk bel canto«, og afsluttedes i kadencer, der dels ingensinde svækkedes i deres livline til oplægget kerne, dels ikke blev for lange (nej, jeg er ikke så indbildsk at tro, at Jarrett skulle læse dette!).
Det blev igen klart, at med Pieranunzi kommer ikke bare jazzens flotteste klaveranslag og den mest sangbare musikalske kompleksitet til byen. Fra ham strømmer også en rytmisk energi så uimodståelig, at Pasborg, der fik denne koncert som 'gave', fordi han er Artist in Residence i Jazzhouse, klogeligt valgte at lægge et brus af fornem klanglig afstemthed omkring ham og så følge den suverænt spillende Lundgaard ind i de grooves, som den mere Pieranunzi-vante bassist ved, hvornår opstår.
Grooves og, især, store klangflader prægede søndagens eftermiddagskoncert på Frue Plads, hvor en kvartet af landets mest fremtrædende yngre musikere, her under navnet White Trash, blev suppleret af den amerikanske avantgardeveteran, trommeslageren Andrew Cyrille, der også spiller i andre sammenhænge med en del af det hvide affald, tangentspilleren Søren Kjærgaard.
Gentænk Valby
I den del af koncerten, jeg nåede, udviklede musikerne først nogle store lydflader, som de skubbede rundt med, så de mindede om det geologiske forstadium til et jordskælv, eller lod bølge op og ned i dynamiske kurver.
Men siden blev der også plads til mere lyrisk interaktion, især mellem Kjærgaard og guitaristen Jakob Bro, og det forekom på ingen måde sært, at Cyrille havde Jakob Høyer og hans trommer ved siden af sig, idet Cyrille da kunne hengive sig til det, han mestrer så enestående: motiviske slagserier, især med køller, og fin klanglig nuancering.
Copenhagen Jazz Festivals formentlig helt udmarvede ledelse slikker nu de sår, der opstod, da det historiske skybrud ramte København. Ingen forsikring eller offentlig refusionsordning dækker de tab, der opstod, da en stor del af forrige lørdags koncertprogram led druknedøden. For dét vil denne 33. københavnske festival sikkert altid blive husket.
At det lykkedes samme år at hyre både Keith Jarrett og Sonny Rollins vil også huskes og gav i hvert fald mening til betegnelsen 'Giant Jazz', som festivalens programbog bruger som fast rubrik år efter år underforstået: ikke altid med samme mening. Helt løst er heller ikke programbogens problem med kun nødtørftigt at omtale de såkaldt 'større uafhængige organisatorers' koncerter. Bogens plads til koncerterne i eksempelvis Prøvehallen i Valby, Montmartre eller Haveselskabets Have forekommer stadig utilstrækkelig i forhold til de ambitioner, stederne har og opfylder.
Samtidig må man dog opfordre Benjamin Koppel til at gentænke sine Prøvehals-koncerter i Valby. Selv en Koppel kan ikke på én gang 'hype' sig selv, få hidkaldte gæstemusikere med stjernestatus blandt feinschmeckere til at fungere ved sessions og, ved en så notorisk indre by-begivenhed som jazzfestivalen, lokke et stort publikum pænt langt uden for denne.
Men vi fik da hørt trompetisten Alex Sipiagin i Valby sammen med altsaxofonisten Bunky Green, den vistnok eneste fremtrædende amerikaner, festivalen i år har givet sin Danmarks-debut. Sådan nogle besøg vil vi gerne have flere af.
Og så ikke et ord om forstoppelse efter de sædvanlige godt 1.000 koncerter.
 
Frue Plads, søndag: White Trash & Andrew Cyrille
Jazzhouse søndag: Enrico Pieranunzi Trio

