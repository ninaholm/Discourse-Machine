Polanski i klemme i storpolitisk spil
Arrestationen i Schweiz af Roman Polanski, der både er polsk og fransk statsborger, risikerer at udvikle sig til en betændt  sag mellem de tre lande og USA


Nærmest som i et komplot i en af Polanskis egne film synes utallige interesser at være viklet ind arrestation af filmmageren. Roman Polanski, der i 1978 i Californien erkendte sig skyldig i seksuel omgang med en 13-årig, var i kort tid fængslet, men har siden været på flugt fra det amerikanske retsvæsen. Arrestation i det traditionelt set neutrale Schweiz på opfordring af amerikanske myndigheder, kommer derfor ikke alene som en overraskelse, men har bragt sindene i kog på højeste plan.Roman Polanski er født i Polen, men har siden 1976 ligeledes haft fransk nationalitet. Chefen for det polske diplomati, Rodolaw Sirkoski, erklærede i går, at han sammen med den franske udenrigsminister, Bernard Kouchner, påtænker at henvende sig til den amerikanske udenrigsminister, Hillary Clinton. Ikke alene for at opnå, at USA opgiver sit krav om udlevering af Roman Polanski. De går skridtet videre og opfordrer til en benådning direkte fra præsident Barack Obama for omsider at afslutte sagen.Også i Frankrig foregår sagen på højeste plan. Den franske kulturminister, Frédéric Mitterrand, var blot få timer efter arrestationen ude med kritik af den fælde, der var blevet sat for Polanski, og som han ikke tøvede med tilbage for at kalde for »grufuld«.»Ligesom der er et gavmildt USA, vi elsker, er der også et USA, der skræmmer os, og det er dette USA's ansigt, vi her ser,« udtalte Mitterrand, der selv er tidligere filminstruktør med rutinemæssig fransk USA-fobi.Mitterrand tilføjede indigneret, at præsident Sarkozy følger sagen på nærmeste hold og ønsker en hurtig afslutning på sagen. I Frankrig er der 15 års forældelsesfrist for den type anklager, Polanski for over 30 år siden blev dømt for.'Ingen anden løsning'Den schweiziske justitsminister, Eveline Wilmer-Schlumpf, har på sin side udtalt, at »der ikke var nogen anden løsning«.»I et retssamfund kan man ikke gøre forskel,« svarede hun på den voldsomme kritik af, at den prisbelønnede instruktør er blevet fængslet.Men Roman Polanski har i flere år haft bolig i Schweiz, er kommet og gået frit, og især franske medier gisner derfor om, hvad den egentlige grund til arrestationen kan være. Ingen synes at godtage den schweiziske justitsministers forklaring om, at de schweiziske myndigheder denne gang, i modsætning til tidligere, var vidende om instruktørens komme. Dertil har Polanskis tilstedeværelse  i årevis været alt for synlig.Meget tyder på, at det er en stædig og behændig oofentlig anklager, der denne gang har fået Polanski til at gå i en fælde.»Hver eneste gang hr. Polanski bevæger sig fra ét land til et andet, der har en udleveringsaftale med USA, går vi gennem de diplomatiske kanaler med vor arrestordre,« udtaler en talsmand for Los Angeles County District Attorney's Office.Ikke så neutalt længereHvor Schweiz tidligere har kunnet tillade sig at lukke øjnene, er landet er ikke så neutralt længere. Ikke mindst omkring den bankhemmelighed, der så længe har gemt sig i kernen af landets 'neutralitet'. I februar i år udleverede en af Schweiz' vigtigste banker, USB, navnene på 250 kontoindehavere mistænkt for skattesvindel, til det amerikanske skattevæsen. Snart fulgt op af 54.000 navne. Alt sammen for at undgå et direkte sagsanlæg eller lovindgreb fra amerikansk side med fare for at miste samtlige amerikanske kunder.Også præsident Nicolas Sarkozy har i disse tider et sandt korstog i gang mod skattely - de retsløse steder, som det europæiske finanslandkort stadig byder på.Når Schweiz nu pludselig opfører sig så politisk korrekt i udleveringsaftalen med USA, er det derfor muligvis for at bevise, at landet overholder de internationale retslige spilleregler. Også Sarkozy har på denne baggrund svært ved at blande sig. Det er i hvert fald den forklaring på anholdelesen af Polanski, som den statslige franske radio, France Info, mere end antyder.Meget tyder i al fald på, at Polanski er endt i en drejebog på højde med hans egne.
