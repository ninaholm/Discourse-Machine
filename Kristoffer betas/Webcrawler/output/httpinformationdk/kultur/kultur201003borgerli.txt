Alle de her borgerlige forfattere ...
Vi plejer at tænke, at de danske forfattere er venstreorienterede og mod den borgerlige regering, men hvad nu hvis det viser sig, at de fleste i virkeligheden i deres bøger er kulturkonservative og borgerlige?


 Vi har hørt det mange gange før: De toneangivende danske forfattere er næsten alle uden undtagelse venstreorienterede. Vi ved alle, hvad Klaus Rifbjerg, Suzanne Brøgger, Kirsten Thorup, Benny Andersen, Hans Otto Jørgensen og Stig Dalager mener. Ikke fordi vi primært ved det fra deres romaner og digte. Det er snarere noget, de taler om, og ikke så meget noget, de viser i deres værker.
Litteraten Hans Hauge kalder i det seneste nummer af litteraturmagasinet Standart disse forfattere for »automatiserede venstreradikale«. At der er noget om snakken, er vanskeligt at benægte. Siden systemskiftet i 2001 og den borgerlige-liberale regerings magtovertagelse har højrefløjen som modpol efterlyst borgerlige forfattere, der kan formulere alternativer til den venstresnorede kulturradikalisme, der har domineret det kulturelle landskab så længe.
Hans Hauge er en dreven polemiker, og hans argumentation er ikke uden logiske brister og misforståelser. Men der uden tvivl en del om snakken - de danske forfattere ligger ideologisk primært til venstre for midten.
En sjov pointe
Hauge har en anden sjov pointe. Forfatterne er måske nok venstreorienterede i deres politiske ytringer, men i deres litterære praksis er de dybt borgerlige. Hauge nævner som eksempel forfatteren Lone Aburas. Hun har ifølge ham de mest konventionelle cafesocialistiske synspunkter, men i sin debutroman Føtexsøenundsiger og underminerer hun fuldstændig disse budskaber og udstiller dem i et »ironisk mesterværk«. Eller Jens Smærup Sørensens
Mærkedage, der for et par år siden blev hyldet af daværende statsminister Anders Fogh Rasmussen i forbindelse med uddelingen af De Gyldne Laurbær. I den roman går senmodernisme hånd i hånd med en ny form for hjemstavnslitteratur.
De samfundsbevidste og venstreorienterede danske forfattere ytrer sig flittigt og skriver indignerede indlæg i debatten, men hvorfor er alle tidens store emner som globaliseringen, muslimerne, terroren, klimatruslen fraværende i deres romaner? Hvorfor har de ikke også venstreorienterede bud på verdens indretning i deres bøger? Nu vil jeg aldrig være fortaler for, at litteraturen skal spændes for nogen som helst ideologisk vogn eller være forpligtet på at skrive om bestemte samfundsmæssige emner. Det kommer der oftest dårlig litteratur ud af. Men jeg vil nøjes med at undre mig over, at den gode litteratur i det forgangne årti i så høj grad kredser om hjemlige emner. Der findes flere undtagelser fra den regel, eksempelvis Kirsten Hammanns seneste roman
En dråbe i havet, men stadig er det påfaldende med denne forbindelse mellem en ny forpligtelse på stedet og hjemstavnen og en senmodernistisk litterær praksis, som man også på det seneste har set det hos forfattere som Naja Marie Aidt, Helle Helle, Ida Jessen, Mette Moestrup, Katrine Marie Guldager med flere. Det meste af den gode nyere danske litteratur er alt andet end rationel, samfundskritisk, universalistisk og religionskritisk, men derimod bundet til steder, kulturkonservativ og flirtende lidt med de mere metafysiske sider af tilværelsen. Misforstå mig ikke, for disse forfattere er alle blandt vores bedste lige nu. Sagen er derimod at i en vis forstand har den borgerlig-liberale regering siden 2001 måske også haft en god allieret i de bedste danske forfattere.


