En hyldest til vores fælles radiolandskab
Radioen er verdens første massemedie og har, siden lokalradiomonopolet i Danmark blev brudt, været en central demokratisk platform for mangesidig udfoldelse og udveksling. Nu håndplukker Informations selvudnævnte radioanmeldertrup den næste måned i det brogede danske radiolandskab for at høre, hvad det strømlinede og mangfoldige, nørdede, nichede og lokale har at sige om os alle
 
	Foto: Jakob Dall


 
	I juli måned måtte Radio Midtfyn lukke efter 14 år i selskab med sin faste lytterskare. Preben og Tove fra Odense indsendte hver dag siden begyndelsen en stor kærlig morgenhilsen til hinanden. Og værterne læste troligt hilsnerne op, de samme to hver dag, sammen med alle de andre hilsner fra den ene midtfynbo til den anden.

	»Hvor mange hilsner har I sendt?« spurgte en journalist fra Fyens Stifts-tidende to af de faste studieværter, Maja Damsted og Gyda Hansen, i en lille video fra radioens sidste dag i æteren: »Puuha,« svarede de to i kor. Det siger ligesom det hele: Rigtig, rigtig mange.

	Radio er vores første massemedie og stadig, på sin egen måde, det mest mangfoldige, brogede, nichede, nørdede, brede og fællesskabsdannende, lokalt og nationalt samlende derude. Vi kan høre radio fra Randers og Nørrebro på nettet og smartphones nu eller fange det på fm-båndet, når vi er tæt på og har antennerne ude.

	Ifølge et nærstudium af danskernes lyttevaner fra sidste år foretaget af DR Medieforskning hører halvdelen af alle danskere over 12 år minimum fem minutters radio om morgenen. Lige så mange har radioen kørende i baggrunden mellem kl. 12 og 15 og kl. 15 og 18.

	Christiania og FCK

	Vi danskere spiser morgenmad til radio, vi asfalterer vores veje og skræller vores gulerødder til radio, vi hører radio i pizzariet, hos frisøren, om natten og på cyklen på vej til arbejde via telefonen.

	Vi hører lokal og national radio, musik og tale, via fm-båndet eller DAB eller nettet.

	Vi laver også radio selv, det har aldrig været nemmere: Filmnørderne anmelder film på deres selvetablerede netpodcasts, ungerne på Nørrebro skildrer deres kvarter, de studerende på universiteter og ungdomsskoler øver sig på at formidle deres viden og entusiasme til andre, fodboldentusiasterne nørder bold på FCK’s egen radio. På Kristen Netradio spiller de livsbekræftende sange om tro.

	Informations kulturredaktion har sat sig for at undersøge dette mylder af stemmer og musik i det brogede danske radiolandskab. Vi har derfor udnævnt os selv til nysgerrige radiokritikere.

	I den kommende måned tager vi dagligt bestik af alt fra lokalradio fra Nørrebro og Elvis-radio fra Graceland i Randers, over P3’s mest populære sendeflade til Radio24Syvs natteprogram. Vi lytter til studenterradio og børneradio og Georg Metz’ den2radio, vi hører kommerciel popradio og undergrundsradio. Vi vil undersøge, hvordan den radio, vi ellers aldrig skriver om, lyder, hvordan den virker på os, og hvad den bidrager med og siger om os alle sammen i 2013. Og en særlig varm hilsen går naturligvis herfra, hver eneste dag, til Preben og Tove.

	 

