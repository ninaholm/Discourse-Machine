Reddet af rugbrødssoul og selvhad
Kærlighed er opium for folket. Og det er mammon for stjernerne, som for længst har regnet ud, at det eneste folk helst vil huske er, at de engang var vildt forelskede. Det er en søbende eskapisme, men ikke desto mindre er ugens danske streaming Top-10 sammensat af 80 pct. romantiske kærlighedssange. Lukas Graham og australske Sia redder os dog


 1. MAGIC!: Rude
Danmark drømmer. Om det lykkelige parforhold og idel lykke. Canadiske MAGIC!’s »Rude« er en lalleglad bagatel om en pige, som vores protagonist bare sådan enormt gerne vil gifte sig med. Det ubehøvlede kommer ind i billedet, fordi farmand ikke vil give hende væk. Manden har måske læst lidt på statistikken og ved at det alligevel ender galt. Og så lader han sig heller ikke dupere af den åndssvagt lallede reggaepopsang. »Can I have your daughter for the rest of my life?,« beder den overstyret naive forsanger. Tallene taler deres eget tydelige sprog, knægt: I 2012 endte 46,5 pct. af alle ægteskaber i skilsmisse (i Danmark). Så ... keep on dreaming.
2. Lilly Wood & The Prick og Robin Schulz: Prayer In C
Så er der er en del flere klodser i »Prayer In C« fra den fransk-israelske duo Lilly Wood & The Prick. Den aktuelle udgave af »Prayer In C« er et labert house/EDM-remix af Robin Schulz, der ikke har skyggen af omkvæd. I stedet manifesteres klimaks i et par beherskede synth-optrapninger, og ellers kører »Prayer In C« i en vemodig rille, der matcher den bitre tekst. Som handler om svigt, og ikke kun romantisk svigt, men hele menneskehedens svigt. Børn sulter, deres hjem bliver smadret, verden går under, »seas will cover land«. Kom, lad os danse en sidste dans.
3. Lukas Graham: Mama Said
Mere rugbrødssoul fra danske Lukas Graham. Aldrig flamboyant, altid habil, lun, hygsom. Men også en befrielse, fordi han synger hymne, hvor han hylder sit ophav (ikke romantisk kærlighed), alt det han kommer fra, den enorme ballast som hans mor og far har givet ham. »Mama Said« lægger sig i omkvæd yderst tæt op ad »It’s The Hard Knock Life« fra musicalen Annie – den som Jay-Z rapper til en hvinende sunget omkvæds-sampling fra på »Hard Knock Life (Ghetto Anthem)«. Og det er noget nær samme omkvæds melodi, som det indforskrevne børnekor så fint hviner her på »Mama Said«. Nå, men som Stravinskij sagde, så låner mindre værdige kunstnere, mens store kunstnere stjæler. Det her er i hvert fald en gedigen krammer af en popsang, som ikke kommer til at forårsage varige mén på krop eller sjæl. Men flygtighed har også sin ret, ikke mindst i pop.
4. Sam Smith: Stay With Me
Så er vi her igen, midt i skårene fra det knækkede hjerte. Midt i kærlighedssangens kernekompetence: At spejle alverdens hjerter og få det til at rime på alle deres smerter. Sam Smith er ikke bleg for at tigge om, at den udkårne skal blive, og hvem kan modstå hans bøn, når den kommer som en tårnende gospel med kinddans­venligt kardiogram?
5. Maroon 5: Maps
Irriterende anmassende poprock om, ja, du gættede det, kærlighedens forviklinger. Jeg forstår ikke rigtig teksten, men jeg forstår alt for godt den lyse sangstemme og den højpolerede produktions forførelsesteknikker. Musik uden nogen form for sprækker, dynamik eller kendetegn.
6. Topgunn: Kongens Have
En velfungerende, vaskeægte ørehænger – og hitliste­klæber tilmed. 12 uger har Topgunn huseret på listen med sin sang om, at han skulle have lyttet til sin mor, når hun advarede ham mod piger af den udkårnes slags. Men det gjorde han ikke, så nu er han trist – og fast inventar på hitlisten.
7. Ariana Grande: Break Free feat. Zedd
Versene virker, som om de bare skal overstås, så vi kan komme til de – effektive – omkvæd. Og selv her under beskydning af russisk-tyske Zedds uopfindsomme produktion lykkes det Ariana Grande af skabe trodsig empowerment i linjerne: »This is the part where I say that I don’t want you/ I’m stronger than I’ve been before«.
8. J. Legend: All Of Me
Alt? Det er virkelig alt alt alt for meget, hr. Legend. Jeg takker nej.
9. Sia: Chandelier
En ny idiosynkratisk form for popklassiker? Den sære stilistiske kombination mellem verset, der lyder som optakten til en dancehall/popsang, og så klimakset, der lyder som et rockomkvæd, Alanis Morissette ville kværke en gnaver for at have skrevet. Og dertil: Den idiosynkratiske vokal, der fræser gennem alle forsvarsværker.
10. David Guetta feat. Sam Martin: Lovers On The Sun
Aviciis kombination af americana og EDM har sat sig sine spor. Her blander verdens næstmest indtjenende dj (30 millioner dollar i år) lidt westernguitar a la Ennio Morricone med skabelon-beats, adrenalin­melodiske klicheer og en sanger i kontakt med sin indre Céline Dion. Skiftevis opløftende og nedtrykkende oplevelse.

