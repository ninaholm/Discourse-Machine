Kulturalistiske fortalelser
Den italienske filosof Giorgio Agamben gjorde sig for nylig til talsmand for at danne et latinsk imperium som alternativ til EU. Det må have været en fortalelse


 
	Giorgio Agamben har længe været kendt som en af den slags kritiske intellektuelle, der mest bare er imod. Imod religion, imod magthierarkier, imod krigen mod terror, imod den postmoderne afvikling af politikken. Når han endelig formulerer en mere positiv forestilling om en kommende retfærdighed, sker det som regel i forholdsvis abstrakte filosofiske kategorier som profan messianisme.

	Over for den type af meget akademiserede formularer virker det underligt banalt – næsten journalistisk – at foreslå et latinsk imperium. Og for en af tidens højest estimerede såkaldt progressive tænkere, lyder det også voldsomt konservativt. Det bringer mindelser om forestillinger, der var fremherskende i mellemkrigstiden, og som bestemt ikke førte noget godt med sig. Helt konkret kan ønsket om et genfødt latinsk imperium findes hos ’tænkere’ som Julius Evola, der under Den Kolde Krig brændende ønskede sig en tredje vej mellem den amerikanske kapitalisme og den sovjetiske socialisme. Evola var en radikal reaktionær, som hadede alt, der kan kaldes moderne i den moderne verden: ligestilling mellem kønnene, demokrati, Guds død. Det er værd at bemærke, at hans tanker var en kilde til inspiration for den islamiske ideolog Sayyid Qutb, der igen har været vigtig for verdensforståelsen hos al-Qaeda. Det skulle give en nogenlunde idé om, hvilket tankegods man kommer i familie med, når man begynder at nære tanker om latinske imperier. Og det virker derfor også nærmest barokt, at Agamben, som om noget har holdt fast i en egalitaristisk grundtanke i hele sit forfatterskab, pludselig skulle melde sig på den galej.

	Imperiet

	Inden vi kaster os over Agamben i selvretfærdig harme, er det dog værd at kigge lidt nærmere på, hvad han egentlig fik sagt, da han i en artikel fremsatte forslaget om et latinsk imperium. For det første er det væsentligt, at ideen er inspireret af den russisk-franske filosof Alexandre Kojève, der allerede i 1945 optegnede den problematik, som Agamben forholder sig til, i et essay om fransk udenrigspolitik. Med forbløffende klarhed argumenterede Kojève for, at det største politiske problem, Europa stod over for, ikke var Tyskland som militær, men derimod som økonomisk magt. I 45 forudså han således, at Tyskland ganske hurtigt ville blive til Europas rigeste nation. Men ikke nok med det, han formulerede også en teori om nationalstatens aftagende betydning til fordel for det, han kaldte imperier. Det vil sige politiske formationer, som ville komme til at strække sig ud over nationale grænser. Kojève så for sig et angelsaksisk og et sovjetisk imperium, men også, at hvis Tyskland skulle blive ledende i et centraleuropæisk økonomisk imperium, så ville det få konsekvenser for det latinske Sydeuropa.

	Kulturalisme

	Agambens snak om imperier er således båret først og fremmest af Kojèves overraskende præcise forudsigelser, der ganske fint synes at beskrive den nuværende situation i Europa, hvor Tyskland er den altdominerende økonomiske magt i en transnational formation, nemlig EU, som ser ud til at være godt i gang med at kvæle livet ud af de sydeuropæiske lande. Som Agamben siger det, så er den såkaldte europæiske enhed i EU begyndt at krakelere, simpelthen fordi den alene fungerer som en økonomisk enhed, hvis vigtigste funktion synes at være at påtvinge den fattigste majoritet den rigeste minoritets interesser.

	Der, hvor Agambens pointer bliver problematiske, er således egentlig ikke i tanken om imperier. Der ligger langt fra en eksplicit reaktionær tanke om ’den gamle verden’, om religiøse hierarkier, eller om en krigerisk ekspansionisme i Agambens idé om imperiet. Snarere er det sådan, at imperier, i den betydning Agamben taler om, allerede er empiriske fakta.Problemet er i stedet, at han baserer sig på en form for kulturalisme. Det er fordi, den latinske verden besidder en anden kultur end den, man finder i den nordeuropæiske, at Agamben mener, at Sydeuropa skal bevæge sig væk fra et EU styret af Tyskland og over i en ny alliance, som netop skulle være latinsk. Dermed synes han at bevæge stik imod sine tidligere indsigter. Et ’latinsk imperium’ ville jo netop bogstaveligt talt være en re-aktion med udgangspunkt i de allerede eksisterende og øgende skel. For pointen er, at så snart man accepterer tanken om, at der skulle være noget særligt ved menneskers kultur, som på afgørende vis determinerer deres evner og muligheder for at deltage i fællesskaber, så bliver det principielt umuligt at holde fast i den tanke om egalitarisme, som Agamben som nævnt plejede at være fortaler for. Det er ikke for ingenting, at kulturalismens mørke bagside er racismen.

	Væk!

	Det virker underligt opgivende således at falde for kulturalismens fristelse. Ikke desto mindre sker det en gang imellem selv for de bedste. (For et par år siden skete det for Slavoj Zizek, der pludselig udbredte sig om nødvendigheden af ’Leitkultur’). Hvis vi skal finde nogen formildende omstændighed ved disse kulturalistiske fortalelser, så er det måske ved at læse dem som udtryk for en form for desperation. Politisk set er der i dag virkelig ikke meget, som giver grund til håb. Samtidig med at kapitalismen fremstår så ideologisk uanfægtet som nogensinde før, forekommer den stadigt mere afmægtig over for en række eskalerende kriser: finansielle, økonomiske, biopolitiske, sociale, økologiske.

	Uanset de præcise vandstande og modstande rundt omkring i verden er det vigtige i vores diskussion af Agambens kulturalistiske fortalelse derfor det simple desperate spørgsmål: Hvad skal man gribe og gøre i, i vores nuværende situation? Man kunne her tænke tilbage til Nietzsche, der bestemt ikke var nogen konservativ tænker, men som alligevel kunne finde en vis sympati for sin egen tids konservative kritikere af den fremadstormende modernisme. »Det væsentlige ved dem er ikke, at de vil ’tilbage’, men derimod at de vil – væk.« Det, som vi kan tage med fra Agamben, er ikke en forhåbning om, at en eller anden klassisk kultur skulle kunne frelse os fra det morads, vi står i. Det er derimod, at der virkelig synes at være desperat behov for at tænke noget nyt. Snart.

	modernetider

