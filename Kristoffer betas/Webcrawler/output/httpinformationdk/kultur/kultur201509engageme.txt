Engagement
Jeg har ikke tal på, hvor mange kommentarer jeg gennem tiden har skrevet om forfatternes samfundsmæssige engagement


 Zolas berømte J’accuse til fordel for fængslingen af Alfred Dreyfus er litteraturhistorisk eksemplarisk for forfatteren, der stiller sit litterære mandat til rådighed for en politisk sag. Forfatteren er her en moralens vogter i såvel sin rolle som borger som i sin skrift. Man kan efterfølgende i traditionen fra Zola finde mange eksempler på moralske forfattere, ligesom man kan finde lige så mange eksempler på forfattere, der vægrer sig ved at påtage sig den rolle og ser den i strid med deres litterære praksis.
Lad os bare konkludere, at forholdet mellem litteratur og politik er ganske kompliceret. Ingen forfatter er en ø isoleret fra resten af verden, ligesom ingen forfattere vil spændes for en bestemt politisk vogn.
Jeg har ikke tal på, hvor mange kommentarer jeg gennem tiden har skrevet om forfatternes samfundsmæssige engagement. Her i avisen har vi eksempelvis talt om ’de unge røde’ og ’generation etik’. Nogle gange forveksler vi generation med mode, og i jagten på det nyeste nye laver vi fordummende grupperinger og forenklende generationsskel. På det seneste har det i forbindelse med flygtningestrømmen og mange forfatteres engagement i Venligboerne vist sig, at man hele tiden bliver nødt til at skelne mellem rollen som forfatter og samfundsborger. Ingen har lyst til længere at være moralens store vogter i Zolas forstand eller at stille sit forfatterskab til rådighed for en sag. Nogle gange bruger man sit forfatterskab i en sag, andre gange optræder man i civil som borger. Man er netop to forskellige roller som borger og forfatter – og sådan har det i virkeligheden nok altid været.

