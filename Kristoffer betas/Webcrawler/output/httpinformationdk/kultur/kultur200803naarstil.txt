Når en stilling gør ondt
Man får let det indtryk, at der er dem, der reelt bekymrer sig om sexarbejdere, og dem, der bare bekymrer sig om sex
Mænd tager stilling. Tøger har taget stilling.


 Det har været længe undervejs, men manglede da bare: Mænd tager nu stilling til sexkøb. De har taget "bladet fra munden og støtter et forbud offentligt", lyder det fra Dansk Kvindesamfund, der står bag kampagnen Tag Stilling Mand. Dansk Kvindesamfund er stolte af disse mænd, der tør stå frem og sige fra. De er "modige mænd".
Der er god grund til at tage stilling til prostitution. Sexindustrien har alt for længe været præget af selvmodsigende og mangelfuld lovgivning. Det er til gene for dem, der sælger sex, og til gavn for dem, der står bag den organiserede kvindehandel. 
Ifølge Verdenssundhedsorganisationen, WHO, er prostituerede særligt udsatte i forhold til kønssygdomme og vold. Europarådet udråbte i oktober tvungen prostitution og trafficking til at være "moderne slavehandel og en af de mest alvorlige overtrædelser af menneskerettighederne i Europa i dag". 
At der er problemer forbundet med sexindustrien synes åbenlyst. Spørgsmålet er, hvordan de bedst løses. 
Spørger man Europarådet, henviser de til sidste års Resolution 1579, Prostitution - Which stance to take? Den anbefaler, at medlemslandene formulerer en politik, der undgår at drive de prostituerede under jorden og i stedet for sikrer dem en stemme i den politiske beslutningsproces, bedre muligheder for at dyrke sikker sex og bedre vilkår for at arbejde selvstændigt uden at være afhængige af mellemmænd.
Rådet tager utvetydigt afstand fra "moralistiske tilgange" og understreger vigtigheden af at "respektere folks valg, så længe de ikke skader andre".
På samme måde er WHO og en række andre internationale organisationer gået fra moralisme til pragmatisme i deres arbejde med prostituerede.
Den hopper de modige danske mænd dog ikke på. Tag for eksempel 55-årige Harald Børsting fra Dragør. Han insisterer på, "at det er et moralsk spørgsmål", og skriver stolt:
"Jeg har taget stilling. Jeg støtter et forbud mod sexkøb, fordi jeg mener, at det er et vigtigt politisk signal at sende."
Børsting bakkes op af den jævnaldrende Villy Søvndal fra Bjert. Han har også taget stilling: 
"Et lovindgreb er nødvendigt, fordi vi med lovgivningen kan signalere, hvad der er socialt acceptabelt."
Vold og familiehensyn
Sidste år offentliggjorde Socialstyrelsen i Sverige Kännedom om prostitution 2007. Ligesom sine to forgængere var rapporten ude af stand til at komme med noget entydigt svar på, hvorvidt kriminaliseringen af kunderne havde hjulpet eller ej. De interviewede sexarbejdere var dog ikke i tvivl. Alle på nær én var modstandere af loven, der ifølge sexarbejderne har gjort dem mere afhængige af 'pimps' og mindre tilbøjelige til at kontakte myndighederne, hvis de bliver udsat for vold. Og det sker især, når kunderne har politiet på nakken. Som 46-årige Isabella Lund, der har arbejdet med escort i Sverige i fire år, forklarede forleden på et pressemøde arrangeret af Sexarbejdernes Interesseorganisation, SIO:
"Det går hårdest ud over de mest udsatte, dem på gaden. Hvis de vil have en kunde, har de ikke længere tid til at se ham an og snakke med ham gennem bilruden først, men er nødt til at sætte sig ind i bilen med det samme. Og kunderne er nødt til at køre til et øde sted, fordi de er bange for politiet."
Københavns politidirektør, Hanne Bech Hansen, svarede også afvisende, da hun i sidste uge blev spurgt, om den svenske model ville gøre det lettere at bekæmpe kvindehandel. 
"De har det ikke lettere med det i Sverige," sagde hun og forklarede, at forbuddet har gjort det sværere for politiet at holde øje med prostitutionen.
Den slags påvirker dog ikke 33-årige Magnus Heunicke fra Næstved. Han har andre hensyn at tage:
"Jeg har taget stilling. Jeg støtter et forbud mod sexkøb, fordi jeg selv er far til to små piger, og det værste, jeg kunne forestille mig for dem, er en skæbne som prostitueret."
50-årige Tøger Seidenfaden fra København benytter samme logik, men trækker stregerne endnu hårdere op:
"Kun en mand, der gerne så sig selv og sin familie som prostituerede, kan troværdigt være imod en kriminalisering."
Voldtægt i forklædning
Den svenske antropolog Petra Östergren har i bogen Porr, horor och feminister (Porno, ludere og feminister) interviewet 20 kvinder, der sælger sex i Sverige. Flere af dem har hun kendt og fulgt i årevis.
"For en del kvinder er det at sælge sex et arbejde, for nogle er det et selvdestruktivt forehavende, nogle tjener penge til et misbrug, penge til mad, er shopoholics, ser det som en hobby, ekstra spænding. Forskellige kvinder gør det af forskellige årsager," sagde hun i et interview med Information i efteråret. 
Samme konklusion står centralt i Kännedom om prostitution 2007: Prostitution er så forskelligeartet en størrelse, både hvad angår sælgerne, køberne og ydelsen, at man, snarere end 'prostitution', er nødt til at tale om 'prostitutioner'. I stedet for one size fits all-lovgivning er der brug for tiltag, der anerkender sexindustriens kompleksitet. 
For 37-årige Kristian Ditlev Jensen fra København er der dog ikke så meget slinger i valsen: 
"Jeg har taget stilling. Jeg støtter et forbud mod sexkøb, fordi sexkøb er helt almindelig voldtægt forklædt som mandeforlystelse."
Også 35-årige Anders Morgenthaler har taget stilling. Det empiriske grundlag fremgår ikke umiddelbart af hans analyse: 
"Nogle mænd er bare dovne, de orker ikke bruge tid på at charmere sig til lidt fjabbe, eller de har opgivet at tage et ægteskabeligt opgør med konen, så der kan komme gang i dobbeltsengen igen. I stedet er det lettere at gå ned i en kælder, slå hjernen fra og bilde sig selv ind, at den ukrainske teenager man knepper i røven, græder af glæde."
1.606 mænd har i skrivende stund taget stilling og svaret på tre uddybende spørgsmål om sexkøb. Det virker oplagt med et par tilføjelser. 
Man kunne for eksempel spørge, hvad det nytter at tage stilling på baggrund af uvidenhed. Man kunne som Isabella Lund spørge, "hvilket syn samfundet har på kvinder, når man i feminismens og ligestillingens navn giver mænd ansvaret for, om jeg som kvinde vil have sex med dem mod betaling". 
Man kunne også bare spørge, om det ikke er på tide at bekymre sig lidt mere om sexarbejderne og lidt mindre om sex. 


