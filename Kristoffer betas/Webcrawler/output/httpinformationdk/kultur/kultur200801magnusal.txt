Magnus alene i spidsen
Den unge nordmand har givet verdens førende baghjul


 I slutningen af 2007 kæmpede Magnus Carlsen sig frem til semifinalen i skakkens World Cup, men tabte matchen mod Gata Kamsky, USA. 
Den 17-årige nordmand virkede efter et umanerligt travlt efterår slidt og trængte tydeligvis til en pause. 
Men efter at have holdt jul hjemme i Lommedalen og nydt sin mors uforlignelige peberkager er Magnus atter i fuldt vigør og ligger efter syv af 13 runder alene i spidsen i Wijk aan Zee, for godt midtvejs er stillingen: 1. Carlsen, 5 p. 2.-3. Kramnik og Aronian, 4,5 p. 4. Radjabov, 4 p. 5.-10. Adams, Ivanchuk, Mamedyarov, Anand, van der Wiel og Topalov, alle 3,5 p. 11.-12. Lekó og Polgar, 3 p. 13.-14. Gelfand og Eljanov, 2 p. 
Magnus er indtil videre ubesejret. I de første to runder bankede han Mamedyarov og Eljanov, og da de tre store kanoner Kramnik, Anand og Topalov samtidigt var kommet halvsløjt fra start med hhv. 1, 1/2 og 1/2 point, kunne man efter anden runde på en norsk hjemmeside juble: Nu har Magnus lige så mange points som Kramnik, Anand og Topalov - tilsammen! I lørdags holdt han som sort remis mod Topalov, men endnu venter Kramnik og Anand.
Aronians fadæse
Vladimir Kramnik, der nok er svag favorit til i sidste instans at vinde turneringen, forvandlede et halvt til et helt point, da han i 6. runde i et monsterlangt slutspil sled armenieren Aronian op. Kramnik har hvid:
Se diagrammet.
Aronian skal efter at have været hårdt presset i mange og lange timer udføre sit 103. træk (!), og han ved selvfølgelig, at sådan et tårnslutspil, hvor den stærke part har f- og h-bonde mere rent teoretisk er remis. Men som Goethe skrev i sin Faust: "Grau, teurer Freund, ist alle Theorie" - Aronian, der var i voldsom tidnød, glemte at skakke:
103. - Kf7?? 
Man skal bare give en million tårnskakker - indtil den hvide konge går ind på c-linjen, hvorpå man spiller tårnet til a7 - og det holder. Nu røg han imidlertid i havnen: 
104.Th1 Ta5+ 105.Kc4 Ta4+ 106.Kb5 Ta8 107.h7 Th8 108.Th6 Tb8+ 109.Kc6 Tc8+ 110.Kd6 ...
Og 1-0 til Kramnik. Det fremgår ikke helt klart af meldingerne fra Corus-turneringen, om sort opgav eller tabte på tidsoverskridelse. 
Moralen er klar: selvom 'bøgerne' siger, at en stilling er remis, skal man bevare fokus til det sidste og ikke et sekund koble tænkeren fra.

