Netboghandler: E-bøger er 'åndssvagt dyre'
Selv om e-bøger er billige at producere, koster de i mange tilfælde mindst lige så meget som almindelige papirbøger. Står det til landets største netboghandel, saxo.com, skal prisen på e-bøger ned - og gerne til det halve. Men forlagene stritter imod. De er bange for at udhule deres eget marked, lyder det
Mens e-bøger i Danmark ofte koster lige så meget som papirbøger, er man gået radikalt til værks i Sverige, hvor bl.a. Piratforlaget sælger nye e-bøger til 75 danske kroner.


 På verdens største netboghandel, amazon.com, koster e-bøger i omegnen af en flad halvtredser. Men i Danmark er det stadig en dyr fornøjelse at købe elektroniske bøger. På landets to største netboghandler - saxo.com og g.dk - koster de populære bestsellere ofte det samme i e-bogformat som i papirudgave, og i flere tilfælde er e-bøgerne ligefrem dyrest. Det er helt hen i vejret, lyder det nu fra landets største internetboghandel, saxo.com.
»Det er helt åndssvagt, at e-bøger skal koste det samme som papirbøgerne - de burde ikke koste mere end det halve,« siger webredaktør og content manager på saxo.com Carsten Odgaard.
Han sælger i øjeblikket Anne Fortiers Julie, der ligger nummer syv på Arnold Buscks bestsellerliste, for 238 kroner i e-bogudgave. Det er blot 12 kroner billigere end papirudgaven. Morten Ramslands Sumobrødre er derimod fem kroner dyrere som e-bog end som papirbog. Den koster knap 205 kroner.
»Vi ville meget gerne have, at priserne blev presset endnu længere ned. Vi sælger i øjeblikket vores e-bøger til kostpris - altså til samme pris, som vi giver for dem hos forlagene - så vi tjener ikke noget på dem,« siger Carsten Odgaard og fortsætter:
»Men det er forlagene, der sætter barren for, hvor meget e-bøger skal koste. Sådan som systemet er strikket sammen i øjeblikket, er der ingen forhandling om prisen på e-bøger. Resultatet er, at vi ikke kan få de samme rabatter på e-bøger, som vi kan på papirbøger - og derfor bliver priserne i sidste ende højere.«
Han mener generelt, at de danske forlag har valgt en alt for defensiv strategi i forhold til det gryende e-bogmarked.
»Forlagene er bange for at suge kraften ud af papir- bøgerne ved at dumpe priserne på e-bøgerne, og derfor har de valgt at køre forsigtigt frem. Men hvis man vil have, at det her nye format skal blive en succes, så skal man først have folk til at tage formatet til sig. Og måden, man gør det på, er ved at lægge bøgerne billigt ud, så folk selv kan prøve det af,« siger Carsten Odgaard.
Ungt marked
På netboghandlen g.dk, der er i den særlige situation, at den er ejet af Danmarks største forlag, Gyldendal, er tendensen til dyre e-bøger den samme. Her kan man lige nu købe Lotte og Søren Hammers kriminalroman Svinehunde for 180 kroner i indbundet udgave, mens den som e-bog koster hele 289 kroner. Anne Fortiers Julie kan som papirbog erhverves for 249 kroner, mens e-bogs- udgaven koster 339 kroner. Og endelig er der knap 40 kroner at spare, hvis man vælger den fysiske frem for den digitale udgave af Jakob Ejersbos Liberty.
Administrerende direktør i g.dk, Tine Weppler, erkender, at prisen på e-bøger endnu ikke har »fundet sit leje«.
»Markedet for e-bøger er stadig kun i sin vorden, og jeg er sikker på, at når efterspørgslen bliver større, så vil priserne også følge med ned. Men foreløbig udgør e-bogsalget under en procent af det samlede bogsalg, og når man har en vare, der skal sælges og håndteres i så lille volumen, så koster administration og håndtering altså også nogle penge,« siger Tine Weppler.
Foreløbig er det ambitionen, at e-bøgerne på g.dk  i gennemsnit skal kunne købes for 80 procent af prisen på papirbøger.
»Men før sommerferien lavede vi faktisk et tilbud, hvor vi solgte alle vores e-bøger til 89 kroner - og sådan et tilbud vil vi også lave igen. Så kan du sige: Hvorfor sælger I ikke hele tiden e-bøgerne billigst? Men det skyldes, at vi først bliver nødt til at finde ud af, hvordan vi kan leve af at sælge denne type bøger,« siger hun.
Spørger man Carsten Odgaard, er der dog ingen grund til, at en skønlitterær roman i e-bogformat skal koste helt op til 350 kroner.
»Jeg ved ikke præcis, hvordan regnestykket ser ud fra forlagenes side. Men principielt set burde det ikke koste noget ekstra at lave en e-bog. Hvis man allerede har filen, gælder det i princippet bare om at få den formateret og så trykke på knappen - og den forskel i udgifterne burde også reflekteres i prisen,« siger han.
Priser skræmmer kunder
På den anden side af sundet har det svenske Piratforlaget, der blandt andre udgiver Jan Guillou, Liza Marklund og James Patterson, valgt en offensiv strategi og sænket prisbarrieren på e-bøger betragteligt. En ny e-bog fra Piratforlaget koster cirka 75 danske kroner - og prisen falder til godt 30 kroner, når bogen er udkommet i pocketudgave.
»Vi tror, vi kan sælge flere eksemplarer med en lav pris,« siger produktansvarlig Mattias Boström til Dagens Nyheter: »Vi går ud fra, hvad vi selv synes er en rimelig pris. Der er jo ingen udgifter til tryk, så det er ikke fornuftigt at fastholde den samme høje pris som for en indbundet bog.«
Ifølge Pär Svärdson, stifteren af den svenskbaserede internetboghandel AdLibris, der også opererer på det danske marked, kan de høje priser ligefrem risikere at skade udviklingen af det fremtidige e-bogmarked.
»Med en høj pris skræmmer man kunderne væk og åbner for piratkopiering. En lav pris skaber interesse og kunder,« siger han til Dagens Nyheter.
Herhjemme er Tine Weppler fra g.dk i udgangspunktet enig med sin svenske kollega.
»Erfaringerne fra musikbranchen viser, at for høje priser kan være en farlig vej at gå, og som sagt tror jeg også, prisen på e-bøger vil blive lavere med tiden. Men så længe den almindelige forbruger foretrækker papir- bøger, vil der være flere forbrugere, der bliver glade for et godt tilbud på en papirbog end på en e-bog.«
- Men er det ikke klart, at folk stadig foretrækker papir-bøgerne, når de er op til 100 kr. billigere end e-bøgerne?
»Det kan du sige, jo. Men vi har som sagt også lavet pristilbud på e-bøger til 89 kroner. Og vi vil komme med lignende tilbud igen.«
Ifølge Tine Weppler har det danske marked for e-bøger potentiale til at nå 20 procent af alle solgte titler inden 2016 - og en undersøgelse foretaget af Catinét-IFKA for Boghandlerforeningen sidste år viste, at fire procent af danskerne i løbet af november måned havde læst en e-bog.
I USA udgør e-bogsalget allerede fem-seks procent af det samlede bogsalg. Netbutikken amazon.com meddelte for nylig, at man de seneste tre måneder for første gang nogensinde har solgt flere e-bøger end hardcover-bøger. Amazon sidder i dag på omkring 90 procent af e-bogsalget i USA og udgør en stærk modspiller til de store amerikanske forlag - en position, der tillader dem fortsat at tilbyde ekstremt lave priser på elektroniske bøger.


