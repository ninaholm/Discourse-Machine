Kønskampen i børneopdragelsen er død
Pigerne er i lyserødt og drengene i kamptøj. De danske forældre dyrker kønsforskellene, også når pligterne og skideballerne skal fordeles


 Frida på seks år er i lyserødt fra top til tå. Hendes seng har en blondehimmel og hendes yndlingsfilm er Askepot 2, som handler om livet på slottet, efter Askepot er blevet gift med prinsen. Hendes mor Solveig Daugaard har for længst accepteret, at hendes datter befinder sig bedst som prinsesse. 
"I starten var vi meget bevidste, om at hun skulle have Briotog i fødselsdagsgave, men hun brugte det aldrig, så nu venter vi på, at hendes lillebror kan overtage det," siger hun, mens Frida er i gang med at folde et stort papirprinsesseslot ud på gulvet. Principielt mener Solveig Daugaard ikke, at hendes to børn skal opdrages forskelligt, men hun har alligevel iagttaget, hvordan kønsrollerne langsomt sniger sig ind på hende: 
"Flere siger, at det er fordi Villy er en dreng, at han ikke er lige så interesseret i menneskelig kontakt som Frida. Jeg ved ikke, om det er rigtig, men jeg synes tit, at jeg skal forholde mig til sådanne nogle påstande." 
Hvad end det skyldes køn eller individuelle præferencer, hjernestammer eller socialisering, så opdrages de danske pige- og drengebørn forskelligt. Det Nationale Forskningscenter for Velfærd har netop færdiggjort en undersøgelse af de 11-åriges daglige liv, og her var forskellene slående. De danske drenge opdrages med betydelig mindre dialog og medbestemmelse end de danske piger, til gengæld har de færre pligter derhjemme, og må i højere grad selv bestemme, hvad de skal bruge deres fritid til. Resultaterne kom bag på Cathrine Mattsson, som har stået for undersøgelsen:
"Vi har i så mange år haft et ideal om at behandle børnene ens på trods af køn, og så viser det sig alligevel, at vi gør så meget forskel," siger hun forundret. 
Analysens resultat undrer derimod ikke børnepsykolog Ditte Winther-Lindqvist, som forsker i børns leg og venskaber. Hun mener, at kønsforskelle frem for ligestilling er dagens trend i de danske børneliv.
"Det store fokus hos både pædagoger og forældre er på at give kønsrollerne lov og plads til at være der. Samtidig har vi fået en masse naturvidenskabelige resultater, som faktisk bekræfter de biologiske forskelle i drengene og pigernes hjerner, og så er det jo nemt at drage konklusionen: Man kan alligevel ikke ændre ved naturen, så lad dog børnene være som de er," siger hun
En rigtig dreng
Ved siden af Frida og Villy bor Gabriel på to et halvt år, og her er der ingen lyserøde Disneyfigurer. Tværtimod er yndlingslegetøjet en stor plastik Lamborghini, som han fik et par dage, efter at han var blevet født. Hans far Michael Frost er glad for, at Gabriel er en rigtig dreng.
"Selvfølgelig er der mange ting, hvor man kan mærke, at Gabriel er en dreng. Lige fra han var tre måneder gammel, ville han for eksempel altid stå op, og så elsker han at køre i bil. Jeg har fundet en Disney film med racerbiler, og den vil han se hele tiden," siger Michael Frost, som understreger, at han stadig synes, at det vigtigste er at følge Gabriels præferencer, om de så inkluderer fodbold eller ballet.
"En dag sad Gabriel og legede med nabopigens dukker, og det kom bag på mig. Men min kone siger, at det er godt, at han får prøvet det af, og det er nok rigtigt. Jeg tror dog, at jeg ville sætte en grænse, hvis han ville have dukker herhjemme." 
Michael Frost er ikke alene, mener børnepsykolog Ditte Winther-Lindqvist, for den officielle ligestillingspolitik har ikke gjort forældrene mindre tilbøjelige til at gøre forskel på drenge og piger. 
 "Mange forældre oplever, at det er en dyb tilfredsstillelse, at se sit barn leve op til sit køn, for så er det normalt. Det kræver noget af en mor og far at opdrage sit barn til at være en kønsmæssig outsider."
Lyserødt og kamouflagetøj
"Det var lige fra vuggestuen, at Frida og de andre piger begyndte at kommentere på hinandens tøj og helst ville gå i kjoler og lyserødt," siger Solveig Daugaard, som generelt lader Frida gå i det tøj, hun vil. 
"Jeg synes ikke at hun skal kæmpe en eller anden kamp for min skyld, så jeg lader hende gøre det"
Forsker ved Danmarks Pædagogiske Universitetsskole, Jesper Olesen, har lavet feltarbejde i tre danske børnehaver og mener, at det er i børnehaven, at normerne for pige- og drengeopførelse for alvor snævres ind. 
"I børnehaven bliver pigerne mere og mere lyserøde, mens drengene begynder at klæde sig i kamptøj. Man kan sige, at drengene i børnehaverne er klædt på til voldsom leg, hvor pigerne klæder sig på til at sidde stille," forklarer han og mener, at børnene gør det, som tøjet lægger op til. Ude på legepladsen pisker drengene rundt i gruppestyrede aktiviteter, mens pigerne leger rollelege i et stille hjørne,
"Jo mere børnene selv får lov at definere legen, des mere deler de sig op i drenge- og pige aktiviteter og danske børnehaver har et meget stærkt ideal om at give plads til den frie leg,"siger Jesper Olesen.
Børnepsykologen Ditte Winther-Lindqvist påpeger, at de kønsopdelte aktiviteter flytter det pædagogiske fokus til at skabe plads og rum nok til drengene.
"Den gængse pigeopførsel passer udmærket til en børnehave med dårlige pladsforhold og en lav normering, og derfor skal man nok ikke forvente at pædagogerne vil gøre noget for at igangsætte vildere lege blandt pigerne," siger hun, som mener, at de fleste pædagoger har opgivet tanken om unisexpædagogik.
"At der skulle være forskel på små drenge og piger har nok altid været en del af folkepsykologien, men der har været en moddiskurs blandt pædagoger og lærere og den er forstummet," siger hun. 
Jesper Olesen har forsøgt at omsætte sine forskningsresultater til pædagogisk materiale, som skal inspirere pædagogerne til en mere ligestillingsorienteret pædagogik, men har måtte konkludere, at materialet ikke bliver brugt.
"Bøger og foredrag om forskellene på drenge og pigers hjerner er til gengæld meget populære både blandt pædagoger, lærere og forældre. Måske fordi den forklaring ikke kolliderer så meget med vores hverdagsagtige forestillinger. Vores forskning træder jo også på nogle ømme tæer."
En af dem, som har fået trådt på sine ømme tæer, er Cathrine Mattsson fra Det Nationale Center For Velfærdsundersøgelser. Hun er rent ud sagt forbløffet over sine egne forskningsresultater.
"Vi har jo også undersøgt disse familier, da børnene var tre og syv år gamle, og kønsforskellene bliver bare større og større. Selvom jeg ikke kan se nogen logisk grund til, at flere piger end drenge skulle være i stand til at smøre deres egen madpakke," siger Cathrine Mattsson, som frygter, at et meget traditionelt kønsrollemønstre vil præge den opvoksende generation.
"Børnene i undersøgelsen har været igennem over halvdelen af deres barndom, og der har været signifikante forskelle på piger og drenge hele vejen igennem, så det er svært at forestille sig, at de ikke vil slå igennem i deres voksenliv. Vi skal interviewe børnene og deres forældre igen, når de fylder 15, og det bliver spændende at se, hvad der så er sket: Har pigerne gjort oprør mod alt det ansvar, eller mærker drengene konsekvensen af, at de aldrig har fået lov at være i dialog?"
Fremtidens kønsroller
Ditte Winther-Lindqvist tror til gengæld ikke, at nutidens prinsesseleg og kampklædte drengesoldater nødvendigvis vil føre til mindre ligestilling i fremtiden.
"Det er meget svært at sige, hvad en opdragelse præcist fører til. De kvinder, som stod for 1970'ernes kvindekamp, var jo selv opdraget til at gå i lyserødt og være pæne piger, men endte med at gøre noget helt andet. Måske er det fremtidens rødstrømper som i dag går i tylskørter?"
Når Solveig Daugård betragter sin datter, er hun heller ikke så sikker på, at hun står med en kommende passiv prinsesse. 
"Fridas bedste ven hedder Elias, og de leger helt kønsstereotype lege, hvor hun er prinsessen, og han er ridderen, som redder hende. Men de er begge to aktive i at definere og styre legen. På den måde bruger hun alle de her Askepotfigurer på en meget federe måde, end jeg umiddelbart havde forestillet mig."


