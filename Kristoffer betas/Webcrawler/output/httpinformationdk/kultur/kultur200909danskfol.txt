Dansk Folkeparti: 'Forbrydelsen' er en gave
DR er blevet en parodi på sig selv. Kanalens fremstilling af Dansk Folkeparti er nu så langt ude, at serien er en fordel for partiet, siger folketingsmedlem Søren Espersen (DF). Men vent nu lidt, lyder det fra DR. Måske bliver fjender til venner i løbet af serien


 Søren Espersen fra Dansk Folkeparti fik sig et godt grin i går, da den længe ventede tv-serie Forbrydelsen II rullede over skærmen.
»I Dansk Folkeparti er vi begyndt at more os over det. DR er blevet en parodi på sig selv. De er kommet så langt ud, at serien er til vores fordel,« siger han.
Søren Espersen henviser til tv-seriens Folkepartiet. I første afsnit forsøger partiet at tvinge en grundlovsstridig terrorpakke igennem med et smalt borgerligt flertal ved at appellere til frygten for islamister. Og Søren Espersen er ikke i tvivl om, at det er hans parti, DR ønsker at portrættere.
»Men det ender altså i et selvmål,« siger han. »DR begår den fejl, at de tror, folk er dumme. Men enhver kan jo se, at skildringen af Dansk Folkeparti er fuldstændig fortegnet. Enten griner folk ad DR, eller også bliver de sure.«
Så i DF har man ikke tænkt sig at brokke sig over Forbrydelsen.
»Nej, nu glæder vi os til DR's politiske serie Borgen, der også er på vej. Den skulle nok kunne indbringe en 10-12 mandater ekstra,« siger Søren Espersen.
En komisk figur
Tidligere i år var Søren Espersen ude med en skarp kritik af DR's »røde lejesvende« anført af »den røde mester«, som han kaldte dramachef Ingolf Gabold i en kronik i Politiken.
Med udgangspunkt i serierne Krøniken og Livvagterne hævdede han, at tv-serierne på DR er udtryk for Gabolds venstreorienterede synspunkter. Dengang var han bekymret for, om serierne kunne manipulere med befolkningen i nutidens Danmark, der er »kendetegnet ved historieløshed«.
Men nu er han altså mere rolig.
»Ingolf Gabold er blevet en så komisk figur, at folk griner ad ham. Men det er selvfølgelig tragisk for ham, og jeg har da også lidt ondt af ham,« siger han.
Selv ønsker Ingolf Gabold ikke at kommentere kritikken fra Søren Espersen, men henviser til Ulla Pors Nielsen, der er chef for DR1.
»Vi er rigtig glade for, at Forbrydelsen vækker debat og skaber diskussion. Det er netop meningen. Men man skal huske på, at serien er fiktion. Den er ikke et portræt af bestemte partier,« siger hun.
Selvom Ulla Pors Nielsen altså ikke mener, Forbrydelsen portrætterer Dansk Folkeparti, åbner hun dog alligevel for, at Søren Espersen kan blive positivt overrasket:
»Ligesom enhver god bog skal læses færdig, før man har fået hele historien med, skal man også se alle 10 afsnit af serien, før man kan dømme den. Det kan jo være, DR overrasker. Måske bliver fjender til venner og venner til fjender.«
Politisk korrekthed
Ligesom Søren Espersen hæfter den borgerlige presse sig ved den negative fremstilling af Dansk Folkeparti i Forbrydelsen II.
Jyllands-Postens Henrik Lyding er imponeret over billedsiden og figurtegningen, men savner »noget mere originalt end endnu en gang højrefløjs-skræmmebilleder og DR-had til Dansk Folkeparti.«
I Berlingske Tidende ærgrer Jakob Steen Olsen sig også over, at serien bevæger sig »kedsommeligt ad den politiske korrektheds forudsigelige vej« med DF som »det onde støtteparti« til de borgerlige magthavere.
Samme holdning har B.T.'s Jacob Wendt Jensen.
»Hurra for det tidspunkt i en dansk film eller tv-serie, hvor vi kommer til at se en skurk fra venstrefløjen! Hvornår mon? Om fem år? Aldrig?« slutter han sin anmeldelse.


