Bye, Bye Bunnygirl!



 Send en venlig tanke til Playboy Magazines ejer og direktør Hugh Hefner. 
Den 82 år gamle pornokonge - ok, mandebladskonge, så da - er blevet ramt af den internationale finanskrise. Og - som alle os andre - er også Hugh blevet tvunget til at stramme livremmen. 
Og hvor sparer man så, hvis man bor i The Playboy Mansion? 
Man fyrer sine kaninpiger - bedre kendte som de såkaldte Bunnygirls, dvs. de yngre damer - 25 år er maksimumalderen - der svanser rundt og 'underholder' gæsterne i Hefners overdimensionerede hus i Californien.
Denne tragiske historie blev i går offentliggjort i den engelske tabloidavis The Daily Star; et dagblad, hvis læsergruppe overlapper med dem, der læser Hugh Hefners publikation.
Beslutningen truffet
Ifølge dette blad - som udenrigskorrespondenten naturligvis ikke normalt læser - traf Hefner den vanskelige beslutning efter et to timer langt møde med de i alt 33 Bunny Girls, der er 'ansat' i hans 'mansion'. 
Hans tre 'girl friends' undgår dog at få en fyreseddel. 
Men det må have en ubehagelig overraskelse for de små kaninpiger. Deres indtægt er ifølge The Daily Star 75.000 dollar om året. 
Egentligt relativt lidt for at vandre rundt i bikini i en ældre gris' hus. Men pigerne er - tilsyneladende ikke organiseret - fortæller The Daily Star. Der findes ingen fagforening for kaninpiger.
Stakkels Hugh
Playboys aktier er faldet markant siden finanskrisen satte ind. Bare bryster er åbenbart noget af det første, man skærer væk. Playboys konkurrent, 'Hustler', er tilsyneladende også i vanskeligheder. 
Blandt årsagerne til krisen nævnes, at flere af bladets læsere foretrækker internettet. Det er - ligesom den frie fantasi - gratis. 
Det har de nu ikke mærket noget til i korrespondentens lokale kiosk.
"Nej, sgu nærmest tværtimod. Så vidt jeg kan vurdere, har vi haft et stigende salg i det, vi kalder 'girlie magazines," siger Ali. Det kan man så reflektere over. 
Kioskejeren er filosofisk med hensyn til de fyrede kaninpiger.
"They better put on some more clothes before they are left out in the cold - de må se at få tøj på før de bliver smidt ud i kulden," lyder hans kommentar til denne historie fra det amerikanske arbejdsmarked.

