En diva på grønlandsturné
De lavdramatiske hverdagsscener overstråler med al deres sorg, kedsomhed og eufori de flamboyante optrædener i dokumentarisk portræt af en ung grønlandsk drag queen


 Jeg tror ikke, man kan kalde Eskimo Diva for en coming of age-historie, selvom den dokumenterer et ungt menneskes bestræbelser på at realisere sine ambitioner og få sine drømme opfyldt. Hovedpersonen Nuka er allerede godt kørende fra starten, helt ukuelig i sin trang til at gøre sig gældende som dragqueen i Grønland, hvor han bor. Lene Stæhrs dokumentarfilm fortæller ikke historien om en hovedperson, der modnes, bliver mere sig selv, får justeret sine værdier eller på anden måde gennemgår nogle obligatoriske stadier på livets vej. Filmen skildrer i stedet (og heldigvis) bare, hvad der er af sorg, besvær, bånd, ambitioner og eufori i Nukas liv.
Funky grønlandsk himmel
Optagelserne til filmen er angiveligt lavet gennem flere år, men tidens gang er ikke markeret så tydeligt, og det er godt det samme. Man forstår så meget som, at der er en grønlandsturné, som skal gennemføres. Nuka vil opføre sit dragshow i de største grønlandske byer sammen med sin bedste ven og musikalske makker Aqqalu. Den turné bliver rammen om et portræt af Nuka og det Grønland, han lever i, men filmen lader til at være mindst lige så interesseret i at dyrke det enkelte nedslag i det liv, Nuka lever: om natten til fest, om dagen på havet eller i køkkenet hos forældrene, cigaretrygende, pomfritspisende eller dansende. I den hverdag er der både opkørte fotosessions og sårbare betroelser.
Åbne døre, tomme stole
Eskimo Diva er virkelig flot filmet. De grønlandske landskaber og byer er hverken kridhvide eller grå. Der er næsten hele tiden en svimlende kulørt grønlandsk himmel, som kaster en eller anden funky farve af sig. I det sceneri virker Nuka alt andet end overdressed. Det skulle da bare mangle, at nogen hvirvlede rundt i det landskab og hyldede skønheden i høje hæle, hvid pels og rød paryk.
Aqqalu er Nukas tro væbner og en meget cool musiker. Han bryder sig egentlig ikke om den type musik, han laver til Nuka Tha Diva-showet, men han elsker energien og ambitionerne i det, de begge opfatter som en storstilet indsats mod homofobi og almindelig kedsommelighed. Dørene skal måske ikke ligefrem sparkes ind, men det er en kamp at få tilstrækkeligt med folk til at gå ind ad dem, til at Nukas storladenhed giver mening. Det er ikke, når der er højlydte konfrontationer med homofober og/eller fulde, hæmningsløse fjolser, at hjertet sidder mest i halsen. De konfrontationer tager Nuka med en vis beklagelig rutine. Det er mere de lavdramatiske situationer, hvor verden viser sig at være en del mere lunken og flad, end Nuka og Aqqalu havde lagt op til, der er grumme. Når døren til den skole, de skal optræde på, godt nok er åben, men det viser sig at koste tusind kroner at få pedellerne til at rykke rundt på stolene og bordene, så de kommer til at ligne en scene og en catwalk bare en lille smule, og der så kun kommer fire tilskuere.
Coolness og ømhed
Der er som sagt en turné, der skal gennemføres, og undervejs opstår der en forhindring, som er større og alvorligere end usolgte billetter. Jeg vil ikke sige, hvad det er, men til gengæld gerne rose instruktør Lene Stæhr for at lave en film, der ikke skelner så skarpt mellem de ekstraordinære og de ordinære situationer, men lader dem stå lige stærkt, på niveau med hinanden. Det er ikke spændingskurven eller de flamboyante optrædener, der tager fokus i Eskimo Diva, men derimod den blanding af coolness og lavdramatisk ømhed, der kendetegner de enkelte scener. Når f.eks. Nuka og Aqqalu ikke kan finde ud af, om det musik, de går vildt op i at lave, hedder dup pop eller drum step. Eller når Nuka ikke tør spørge en fyr i en grillbar, om han kommer til aftenens show, og den fyr så alligevel dukker op. Så drikker de to en forsigtig øl i omklædningsrummet bagefter, så danser de vildt og går hjem og er generte og euforiske i det, indtil Nuka skal videre med helikopter til næste by.
’Eskimo Diva’. Instruktion: Lene Stæhr. Manuskript: Lene Stæhr. ((Empire Bio i København, Nicolai Bio i Kolding og Øst for Paradis i Aarhus)

