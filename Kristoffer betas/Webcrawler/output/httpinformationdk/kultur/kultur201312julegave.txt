Julegavebogen
Ønsker du hjælp til at finde den rette bog at lægge under juletræet til dine kære? Bogredaktionen guider her ud fra en række af hvad vi forestiller os kunne være vores typiske læsere til, hvilke bøger de ville blive glade for


 
	Lærke, 26 år. Læser Moderne Kultur på Københavns Universitet. Bor på Nørrebro sammen med kæresten Tor. Dyrker svedyoga i hvert fald én gang om ugen og går både til litteraturoplæsninger og til en del ferniseringer. Læser mest den nye danske litteratur. Fascineret af Beyoncé og var en af de heldige, der fik billet til hendes koncert i Forum. Elsker TV-serier og har senest set Girls og Orange is the new black, men er også lige nødt til at følge med i Paradise Hotel. Går meget op i økologi, selvom hun egentlig ikke har råd til det, men synes selv hun er lidt for glad for mørk chokolade den skal dog være økologisk. Ville have stemt på SF ved valget, men besluttede i sidste øjeblik at stemme på Enhedslisten.

	Boggaver:

	Amalie Laulund Trudsø: Koordinater.

	Selvom det er en roman, er det poesi med stort P. Forfatteren har sans for sproget, og så fremstiller romanen en genkendelig verden af at komme til København, forelske sig og blive forladt og forelske sig igen.

	 

	Anders Haahr Rasmussen: Modellen.

	De nye litterære formater som eksempelvis Zetland-singlerne er det nye guld blandt de unge progressive og kvalitetsbevidste, og her er en mulighed for både at få et indblik i modeverdenen og en suverænt fortalt historie.

	 

	Yahya Hassan: YAHYA HASSAN. Egentlig synes hun, at forfatteren er lidt for vital og arrogant, men hun er også lidt nysgerrig og føler lidt, at det er en pligt at få læst den bog, som alle taler om.

	Jørgen, 58 år. Ingeniør. Gift med Mette, som han har 3 voksne børn med. Bor i et villakvarter i Vejle. Konen synes de skal skifte den store brune Volvo ud med en mere fornuftig model, men han holder fast i sin passion for den bil. En lille beskidt last må man vel have lov at have, når man nu ikke ryger længere. Han ser de globale forandringer som tidens største udfordring og interesserer sig især for miljødebatten. Den store omstilling kan kun gennemføres ved at opgive et entydigt fokus på vækstøkonomien og investering i mere tekniske løsninger. Flittig avislæser på papir og elsker vandreture i Norge. Ser stadig nyhedsudsendelser på TV, men synes, at de er blevet for overfladiske og slukker ofte. Det gælder imidlertid ikke dokumentarprogrammer og de mere faktuelle magasinprogrammer; han har f.eks. lige set alt om mordet på J.F. Kennedy i anledning af 50-året for attentatet. Stemte SF ved sidste valg, sådan som han i øvrigt altid gør.

	 

	Boggaver:

	Jørgen Steen Nielsen: Den store omstilling. Et helt uomgængeligt værk med opgør med vækst økonomien; spørgsmålet er sådan set kun, om han allerede selv har købt bogen. Men så kan den byttes til Helle Vincentz’ krimi Nukaakas kabale om udnyttelse af de grønlandske råstoffer.

	 

	Søren Ryge Petersen: Naturglæde. Søren Ryge forstår at formidle naturglæde, og her sker det med tegninger af Johannes Larsen. Han sender så at sige sine tanker på himmelflugt i denne biografi, der vil glæde enhver naturelsker.

	 

	Tom Buk Swienty: Kaptajn Dinesen – Ild og blod. Som i sine tidligere krigsbøger har forfatteren held med at få begivenhederne til at fremstå meget nærværende. Det er som at blive taget med på en rejse ind i et helt særligt univers.

	 

	Rune, 27 år. Læser medievidenskab på Københavns Universitet. Single, bor til leje hos veninde på Nørrebro. Han er meget interesseret i politik og teknologi, ja, de ting kan slet ikke skilles ad, for som han siger, så befinder vi os allerede midt i en dystopisk fremtidsvision, vi har bare ikke helt forstået det. Især følger han sagerne om NSA-overvågningen og WikiLeaks, som han ved alt om. Har været ret politisk aktiv i det københavnske hackermiljø, men har trukket sig lidt tilbage. Han betaler under ingen omstændigheder for nyheder og film, men henter alt gratis på nettet. Stemte blankt ved sidste valg.

	 

	Boggaver:

	Evgeny Morozov: To save everything click here. Cyberutopismen har det skidt efter Snowdens afsløringer af den globale overvågningsstat. Det nye er derfor nu sortseende pessimisme og dystopi. Og ingen piller Silicon Valley bullshit fra hinanden på en mere underholdende måde end Morozov.

	 

	Gabrielle Coleman: Coding Freedom – The Ethics and Aestetics of Hacking. Alle udenforstående der skriver om hacking, bliver ofte betragtet som uvidende fjolser uden reel indsigt. De forstår hverken teknikken, kulturen eller humoren. Coleman er grundig og har lavet digitalt antropologisk feltarbejde i årevis blandt Anonymous-aktivister på chatnetværket IRC.

	 

	Yahya Hassan: YAHYA HASSAN. Han har selvfølgelig opdaget, at der er grøde i den litterære andedam, men kan ikke lige få sig selv til at gå ned i den lokale boghandel for at købe den, men som gave vil den være meget velkommen.

	 

	Birte, 67 år. Pensioneret gymnasielærer i fransk og dansk. Skilt, men lever i nyt forhold med Klaus. Bor i Åbyhøj (den pæne del). Nogle rejser er vandreture med Klaus, mens andre går til Paris med veninderne; dér gider Klaus ikke med, så han tager i sommerhuset. Går ofte i Øst for Paradis-biografen i Aarhus og altid, når der er en ny fransk film på programmet, og til litterære arrangementer på Hovedbiblioteket og i teatret. Hun er kommet med i privat bogklub, hvor de skal læse Anne Lise Marstrand Jørgensens nye bog. Ville have stemt på SF, men endte på S ved sidste valg. Hun kan faktisk meget godt lide Helle Thorning, selvom hun egentlig selv ligger lidt længere til venstre.

	 

	Boggaver:

	Ida Jessen: Postkort til Annie. Hun har læst alle Ida Jessens bøger og kan slet ikke vente med at læse hendes nyeste novellesamling. Hun skriver for voksne og om voksne problemstillinger. Og så er det bare god litteratur.

	 

	Asta Olivia Nordenhof: det nemme og det ensomme. Egentlig er Nordenhofs univers et helt andet, men hun vil gerne stadig være lidt med på noderne og kunne tale med om den nye hotte danske litteratur, så denne boggave vil får hende til at føle sig ung igen.

	 

	Yahya Hassan: YAHYA HASSAN. Selvfølgelig skal hun også læse den unge digter, som virkelig kan noget med sproget og i den grad har noget på hjerte med sin hårde opvækst. Den og Ida Jessens bog er i øvrigt på programmet i læseklubben; det har hun fået trumfet igennem.

	Rasmus, 42 år. Lektor i Nordisk Sprog. Gift med Merete, som han har to mellemstore børn med. Bor i underetagen af et hus med have i Valby. Han er generelt helt ligeglad med have, men har lovet at slå græsset, selvom han har tendens til høfeber. Han interesserer sig generelt for politiske og samfundsrelevante emner og læser avisen grundigt hver morgen og cykler så på Universitetet altid iført sin cykelhjelm. I sin fritid er han ølentusiast, forsøgte sig også en tid med hjemmebryg sammen med overboen, men det blev for besværligt, selvom det var hyggeligt. Hans favorit tv-serier er stadig Sopranos, The Wire og Mad Men. Det meste af sin fritid bruger han dog på musik og spiller også stadig indimellem bas i et fritidsband. Ville have stemt SF som tidligere, men endte med Radikale Venstre.

	 

	Boggaver:

	Karl Ove Knausgård: Min kamp 6. Han har slugt de foregående bind af Knausgårds selvbiografiske romanværk og mangler sidste bind. Der er så meget genkendeligt i det, han skriver. Som mand føler man sig omsider genkendt. Det er så universelt.

	 

	Kim Leine: Profeterne i Evighedsfjorden. Han var i sin ungdom i Grønland og med på en slædetur. Leine er et godt bud på en moderne klassiker, og klassikere, det er noget han ved noget om.

	 

	Yahya Hassan: YAHYA HASSAN. Det er spændende, at der er kommet en ung dansk digter med anden etnisk baggrund. Det er en spændende fornyelse af den danske litteratur. Han vil gerne læse den, og mon ikke den skal på pensum i næste semester. Det er jo det, de unge vil have.

	 

