En skandale, der sælger en gammel roman
George Orwells klassiker ’1984’ gør for tiden comeback. Sidste uges overvågningsskandale i USA og parallellerne mellem den amerikanske sikkerhedstjenestes overvågningsprogram PRISM og Orwells Big Brother har tilsyneladende fået folk til at (gen)læse bogen


 
	Der er kommet gang i paranoiaen verden over. Sådan kan det i hvert fald tolkes, hvis man ser på salget af bøger fra hjemmesiden Amazon.com. Her er salget af George Orwells klassiker 1984 eksploderet, og særligt en udgave, som ifølge en blog på den britiske avis The Guardians hjemmeside er steget mere end 7.000 procent, hvilket får den til at gå fra at være nummer 13.074 på listen over de bedste sælgende bøger til at være blandt de 200 bedst sælgende. I den dystopiske fremtidsroman fra 1949 beskriver George Orwell, hvordan den totalitære leder Big Brother med sloganet »Big Brother is watching you«, overvåger alt og alle via teleskærme. Alt imens det hemmelige Tankepoliti har til opgave at afsløre og straffe personer, der tænker regeringskritiske tanker.

	Interessen for at læse om hovedpersonen Winston Smiths ensomme kamp mod Partiets og Big Brothers forsøg på at overvåge og kontrollere befolkningens tanker er opstået i kølvandet på, at den tidligere it-system administrator hos den amerikanske sikkerhedstjeneste, NSA, Edward Snowden, lækkede oplysninger om, hvordan tjenesten har haft adgang til oplysninger om almindelige menneskers telefonsamtaler, ligesom de med computerprogrammet PRISM har overvåget databaser hos Microsoft, Google, Apple, Facebook, Skype, YouTube og andre virksomheder, hvis internettrafik er gået gennem amerikanske servere.

	Selv om vores samfund endnu ikke bliver overvåget i en sådan grad som i 1984, er parallellen mellem Winston Smith og Edward Snowden til at få øje på. Det skorter da heller ikke på sammenligninger i de udenlandske medier.

	For eksempel beskrives det i Orwells roman, hvordan al brevpost rutinemæssigt bliver åbnet og læst, hvilket – som det amerikanske tidsskrift The Newyorker analyserer – kan lyde som en analog udgave af, hvad Edward Snowden beskriver i et interview med The Guardian:

	»NSA går især efter hver enkelts kommunikation. Sikkerhedstjenesten gennemlæser dem pr. automatik.«

	 

