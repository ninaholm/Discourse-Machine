De gode vandt, de onde græd



 
	En af de store overraskelser ved den årlige Emmy-prisuddeling i søndags – amerikansk tv’s svar på Oscaruddelingen – var, at Jeff Daniels fik prisen for Bedste Mandlige Hovedrolle i en Dramaserie. Personligt er jeg svært glad for Daniels vittige og energiske præstation som nyhedsværten Will McAvoy i Aaron Sorkins underholdende The Newsroom. Men som de fleste andre havde jeg nok tippet enten Kevin Spacey som vinder for rollen som magtsyg politiker i House of Cards eller Bryan Cranston for rollen som gymnasielæreren, der bliver narkobaron i Breaking Bad. Det er i hvert fald to serier, som umiddelbart har mere tyngde og høster flere kritikerroser end The Newsroom.

	Men måske handler lige præcis dén pris i år om, hvordan medlemmerne af Det Amerikanske Tv-akademi gerne vil se sig selv og den verden, de lever i. Om noget er Breaking Bad og House of Cards mørke serier, som krænger vrangen ud på den amerikanske folkesjæl og viser, hvor grim og betændt, den også tager sig ud.

The Newsroom, derimod, er en ønskedrøm, og idealisten Sorkin præsenterer os for verden, som han gerne vil have, at den skal se ud. Det er en verden, der er befolket af gode, intelligente og charmerende mennesker, der altid ved, hvad de skal sige, og som vi alle gerne vil være i selskab med – ja, vi vil gerne være ligesom dem og have deres mod og mandshjerte og vilje til at forsøge at ændre verden.

	I spidsen for denne verden står så Will McAvoy, der er noget så sjældent som en afbalanceret og sympatisk republikansk nyhedsvært, som sammen med sin trofaste og begavede stab er på en mission for at civilisere USA, gøre op med fanatikerne og ikke mindst revse de amerikanske medier, som har glemt at beskæftige sig med substansen. Det er Will & Co. mod alle de andre, og det er en forjættende tanke, som kan have fået medlemmerne af tv-akademiet til at stemme anderledes, end de måske ellers ville have gjort.

	Denne tanke kan også være grunden til, at Anna Gunn vandt en pris for sin rolle som Walter Whites kone, Skyler, i Breaking Bad. Om nogen har hun været seriens moralske kompas, og hun er blevet lagt for had af tv-seere verden over, der har villet nyde deres betænkelige identifikation med Walter i fred. Will og Skyler – og priserne til de to skuespillere – kan ses som et udtryk for, at der endnu er håb i kampen om USA’s sjæl.

