Moses som blegfis
Storværket ’Exodus: Gods and Kings’, der har premiere i denne uge, har sendt instruktør Ridley Scott ud i et viralt stormvejr. For ikke alene er alle hovedrolleindehavere hvide, de sorte har fået rollerne som tjenestefolk og lommetyve


 Christian Bale er Gotham City-bleg og Sigourney Weaver ligner en, der lige har set en alien. Og faktisk er der ingen af de bærende roller i storfilmen Exodus, der ser ud, som om de er vokset op under Egyptens brændende sol.
Men ikke alene er alle hovedrolleindehaverne hvide: Filmens tjenere og flere af de mere moralsk anløbne biroller er sorte eller mellemøstlige af udseende.
»Ridley Scott er en af de typer, der ved første øjekast går meget op i historisk korrekthed, men som tilsyneladende ikke bekymrer sig nok om den slags til at vælge en farvet skuespiller til at spille Moses eller en afrikansk dronning,« skriver bloggeren David Dennis Jr. i et indlæg med titlen »Du skulle nok bare lade være med at se Ridley Scotts temmelig racistiske film Exodus«. Han konkluderer: »At gøre sine hovedpersoner hvide og alle andre afrikanske er kolonialisme i filmisk form. Det skaber et stykke historisk ’kunst’, der viderefører de undertrykkende billeder, der hjalp til at trælbinde hele lande og områder af verden.«
En holdsport
Og han er langtfra den eneste, der mener, at Exodus er et eksempel på, at Hollywood systematisk gør sig skyldig i ’whitewashing’ – eller ’racebending’ – en ’stolt’ tradition, der blandt andet tidligere skaffede Elisabeht Taylor rollen som Kleopatra, Laurence Olivier rollen som Othello og – i den mere absurde ende – John Wayne rollen som Djengis Khan. Og, som castingen af Jake Gyllenhaal som prinsen af Persien og Johnny Depp som indianeren Tonto beviser, stadig er praksis i dag.
Og kritikken vakte da også genklang hos i hvert fald en af skuespillerne, nemlig Joel Edgerton, der spiller Ramses i filmen. Han sagde til den britiske avis The Guardian, at han ikke overvejende at takke nej til den store rolle – det er trods alt ikke hver, at man får sådan et tilbud – men: »Jeg forstår og sympatiserer med kritikken.«
Christian Bale var derimod uforstående. »Skulle det lægges mig til last, at jeg uheldigvis er født i Skotland og har den her slags hud,« spurgte han. Instruktøren forsvarede i første omgang sit valg af Bale og Edgerton med henvisning til det holdarbejde, der ligger bag en god film. Han havde såmænd for fem år siden aftalt med Christian Bale, at de to skulle skabe noget episk sammen. Og det blev Exodus. »At være instruktør er nogle gange som at være træner for et sportshold, f.eks. et fodboldhold, hvor man skal sikre sig, at alle positionerne er dækket enormt godt, fordi det vil hjælpe dig til at vinde kampen. Så jeg ser på det at lave film som et partnerskab, og det er det, som casting handler om,« lød Ridley Scotts svar på kritikken.
En gang bullish*t
Men det beroligede ikke kritikerne, og på Twitter fik hashtagget #boycottexodusmovie~ luft under vingerne med kommentarer som: »Tror ikke at de ville acceptere et nigeriansk cast til Sense and Sensibility.«
Og nu var Ridley Scotts tålmodighed brugt op, og han bad boykot-koret om at »få et liv«. Det hjalp heller ikke på stemningen, at Rupert Murdoch, der ejer det studio, der har lavet Exodus, hældte benzin på bålet ved at sige, at alle de egyptere, han kender, er »hvide«. Som Huffington Post pointerede, er det nok mest tilfældet med de egyptere, som Rupert Murdoch ser en grund til at kende.
Men heller ikke alle dem, der normalt har de ’rigtige meninger’ syntes, at der var grund til at hidse sig så meget op over en film, der jo slet ikke er historisk, da den er baseret på en bibelhistorie.
Til dem, har David Dennis Jr. også en lille opsang. »Jeg ved, at ’det cool’ internets umiddelbare reaktion på kritik af film baseret på Bibelen er, at Bibelen jo er fiktion, og at det ikke er vigtigt, fordi fisk ikke engang var opfundet på Jesu tid. Og hvorfor bekymrer folk sig så meget om en bog, som du ikke synes er mindre fiktion end Harry Potter? skriver David Dennis Jr. Men så synes han, at folk skulle se bare en smule ud over deres egen næsetip. »Prøv engang at tænke over, at selv om religion ikke betyder noget for dig, så er den en kilde til selvværd, inspiration og intens kærlighed for millioner af mennesker verden rundt,« skriver han og slutter: » Boykot filmen. Gå ind og se den. Jeg kunne ikke være mere ligeglad. Bare du ved, at det, du ser, er bullish*t.«
Anmeldelse af ’Exodus’ side 6-7

