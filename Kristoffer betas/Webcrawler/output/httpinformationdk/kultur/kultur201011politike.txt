Politikere: Send satire eller send pengene retur
Tv-selskabet SBS tør ikke vise satireserie om terrorcelle. Politikere kræver støttekroner tilbage og advarer mod selvcensur
Tv-selskabet SBS har pillet 'Cellen' med bl.a. Nicolas Bro, Omar Marzouk, Simon Jul og Gordon Kennedy af programmet - til stor undren for politikerne.


 Et bredt flertal på Christiansborg giver selskabet SBS TV et ultimatum: Send den kontroversielle satireserie Cellen eller betal de udbetalte støttepenge tilbage.
»Hvis SBS vælger ikke at sende serien, skal de sende pengene tilbage. De er jo netop givet for at bringe programmer på de private kanaler fra public service-puljen. De får tiden frem til sommeren 2011, og har de ikke bragt den, ja så skal pengene retur,« lyder det fra kulturminister Per Stig Møller (K).
SBS TV har således fået 4,5 millioner kroner fra Public Service Puljen, som er en særlig støtteordning for ambitiøst og nyskabende kvalitets-tv.
Den i alt ni millioner kroner dyre tv-serie, der var færdig allerede for to år siden, skulle da også have været SBS' store satiresatsning.
Men først ændrede SBS TV navnet på serien, der handler om en flok uduelige terrorister, fra Terrorcellen til Cellen. Derefter blev den flyttet fra Kanal 5 til den mindre sete 6'eren. Og nu er serien rykket på ubestemt tid.
Årsag: SBS TV frygter angiveligt, at den ikke blot kan fornærme annoncørerne, men også de 'rigtige' terrorister. I hvert fald forklarer informationschef på SBS, Jesper Jürgensen, at den aktuelle terrortrussel mod Danmark har spillet en rolle i beslutningen.
En form for selvcensur
Selv om Per Stig Møller af gode grunde ikke har set tv-serien, advarer han mod at afstå fra at bringe den på grund af frygt for konsekvenserne.
»Man må aldrig afstå fra at gøre noget af frygt, for så har man indført en selvcensur af frygt. Så har man ladet sig skræmme, og så har dem, der skræmmer, vundet,« siger kulturministeren.
Socialdemokraternes kulturordfører, Mogens Jensen, og Enhedslistens kulturordfører, Per Clausen, forstår heller ikke SBS TV's beslutning.
»Tv-selskabet må fra starten have vidst, at den var kontroversiel. Når man vælger at gøre grin med terrorister, virker det i hvert fald mærkeligt, at man efterfølgende kan blive overrasket over det. Det virker som en form for selvcensur, og det er selvfølgelig beklageligt,« siger Mogens Jensen.
»Nu må de holde op med deres sniksnak om terrortrusler. Det er jo helt urimeligt. De har fået nogle penge. Så må de sende serien eller betale dem tilbage,« siger Per Clausen.
Direktør for Det Danske Filminstitut, Henrik Bo Nielsen, har set udsnit af Cellen.
»Jeg synes, det er ærgerligt, at de ikke vil vise serien. Det en meget morsom satireserie, og jeg har ikke set noget, der ville give mig anledning til bekymring,« siger Henrik Bo Nielsen.
SBS TV var oprindeligt forpligtet til at vise serien inden for to år efter, at statsstøtten blev bevilget. Den frist blev i første omgang forlænget til den 6. december, og nu har selskabet altså fået dispensation af kulturministeren frem til den 6. juni 2011.
Cellen har Omar Mazouk, Nicolas Bro, Ramadan Huseini og Simon Jul i hovedrollerne.

