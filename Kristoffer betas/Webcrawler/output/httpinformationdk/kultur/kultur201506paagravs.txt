På gravstenen står der ’død i Middelhavet overført til Tyskland’
To druknede flygtninge fra Middelhavet er allerede begravet på berlinske kirkegårde, som led i en politisk aktion, der i weekenden samlede 5.000 personer til en march gennem regeringskvarteret. Den politiske kunstnergruppe ‘Zentrum für politische Schönheit’ planlægger flere begravelser i den kommende tid
 Immigranter druknet i Middelhavet bliver begravet i Tyskland som del af en politisk aktion af kunstgruppen Zentrum für politische Schönheit, som har vakt stor opmærksomhed i Tyskland. Her er det billeder fra gruppens anden begravelse. Foto: Zentrum für politische Schönheit.


 Op mod ti druknede flygtninge er hentet ud af overfyldte italienske lighuse, hvor de er blevet kremeret, og under stor opmærksomhed begraves de afdøde for tiden på en række berlinske kirkegårde.
Allerede for en uge siden blev en 34-årig syrisk kvinde begravet i Berlin-forstaden Gatow, og i fredags var det en ung mand, der blev begravet i Berlin-Wedding af imam Abdallah Hajjir, der med skælvende og oprørt stemme talte om den afdøde som en af mange tusinde, der har betalt med sit liv for at kunne krydse Middelhavet:
»Han er et symbol for de tusinder, der er flygtet. De flygtende kommer ikke af lyst, og ikke fordi de søger brød eller penge. De søgte livet, men fandt døden,« lød det for rullende kameraer efter selve begravelsesceremonien.
I søndags deltog således over 5.000 personer i endnu en stærkt mediedækket begivenhed, da ’Marsch der Entschlossenen’, ’de beslutsommes march’, gik i procession med adskillige kister hen foran kansler Angela Merkels kontor, Kanzleramt, i det centrale Berlin. Alt sammen arrangeret af kunstaktionsgruppen Zentrum für politische Schönheit, hvis kunstneriske leder er Philipp Ruch.
Forud for ’de beslutsommes march’ regnede han med, at marchen ville udvikle sig til en masseperformance, med tusinder af deltagere, »som vi ud fra loven om kunstnerisk frihed har lov til at gennemføre.«
Afbrudt af politiet
At demonstranterne bar kister var dog en provokation, som fik det berlinske politi til at gribe ind. De ville kontrollere, at der ikke blev demonstreret med ægte lig i kisterne, og de afbrød derfor marchen med kontroller af kisternes indhold.
»Vi ville sikre os, at der på demonstrationen ikke førte lig med rundt. Det er imod begravelsesloven. Vi skulle sikre os, at ligkisterne var tomme,« sagde Thomas Neuendorf, politiets talsmand.
Og kisterne var tomme, men effekten var alligevel overvældende, ikke mindst fordi de marcherende var mødt så talstærkt frem. Aktionen var da også varslet i dagene i forvejen, ikke mindst med en inviterende youtube-video, der med al tydelighed viste, hvad Zentrum für politische Schönheit præcist ønskede at gennemføre. Derfor var Berlins politi forberedt på at genne demonstranterne væk fra Kanzleramt-bygningen, der ligger i lige linje over for parlamentet. I stedet drog de tusinder af marchdeltagere nærmest i løb de få hundrede meter i retning af parlamentet, hvor de med skovle og spader i al hast gravede huller i plænen, og hvor de marcherende satte simple trækors oven på de hastigt skabte aflange jordbunker i umiddelbar nærhed af Rigsdagsbygningen.
Konservativ forargelse
Iscenesættelsen virkede efter hensigten. Illusionen af, at det tæt besøgte parkområde var omdannet til en større gravplads, var umiskendelig.
Da den politiske aktion var gennemført, kunne adskillige af de marcherende ikke se, at aktionen skulle være stødende.
»Det vil være mere stødende, hvis vi hverken siger eller gør noget, mens flygtningene dør,« sagde en ung mand til tv-stationen RBB.
Det er den konservative formand for indenrigsudvalget i den tyske Forbundsdag, Wolfgang Bosbach (CDU), lodret uenig i:
»Med al respekt for humanitært engagement, så overskrider sådanne aktioner grænserne for det anstændige.«
På Facebook skrev gruppen bag: »Hvordan kan man begrave et menneske ‘som en protest?’ Ethvert menneske har ret til en værdig begravelse«, lød argumentet.
En midaldrende kvinde, der var gået med på marchen, håbede på, at der endelig kom mere opmærksomhed omkring flygtningenes skæbner.
Det lover medarrangør Stefan Pelzer vil ske:
»Selv om politiet sikkert hurtigt vil fjerne gravene, så kommer vi bare tilbage ugen efter og ugen efter igen. Vi vil også forsøge at begrave de afdøde flygtninge andre steder i Europa.«
Selv om Philipp Ruch ikke kan regne med, at Berlins parkforvaltning på kort sigt vil indrette en massegrav på størrelse med det massive Holocaust-mindesmærke ved Brandenburger Tor, taler han ufortrødent, som om planerne vil blive realiseret.
» Vi har nu ansøgt myndighederne om at anlægge en række permanente grave på nogle af de grønne områder foran Kanzleramt-bygningen (det tyske statsministerium, red.) og det håber vi nu bliver bevilget. For at mindes ofrene for den militære afskærmning af Europas grænser«, siger Philipp Ruch, der bruger andre ord end mange europæiske politikere, for at beskrive flygtningesituation.
»Det er hverken ulykker eller tragedier, men forbrydelser som vi ser i Middelhavet, og de forbrydelser skal høre op med det samme. Jeg kender ingen, som ønsker, at flygtningene skal dø ved EU’s ydre grænser, så det her med, at det foregår på vegne af alle EU-borgere, er helt ved siden af.«
Selve aktionen skete på den verdensomspændende flygtningedag, der i Tyskland også blev markeret ved, at hundredvis af kirker markerede dagen ved at ringe med klokkerne, og hvor menigheder lavede arrangementer og gik i bøn for de flygtende.
Italiensk sygehus fyldt med lig
Philipp Ruch og Stefan Pelzer er begge del af Zentrum für Politische Schönheit, der hen over de seneste år igen og igen har sat flygtningetemaet i centrum af deres politiske aktioner. Philipp Ruch forklarer baggrunden for aktionen over for de udenlandske journalister i Berlin:
»Vi opdagede på et hospital i byen Augusta på Sicilien en trang køleboks med 17 lig, der lå stablet oven på hinanden i sorte affaldssække på sygehuset. Blodet løb simpelthen ud. Disse fotos har vi lagt ud på nettet på webadressen unsere-schoene-grenze.de. Vi vil opfordre alle til at selv at se, hvad disse fotos viser. Der Spiegel skriver, at disse billeder af blodindsmurte lig, der ligger i bunker, er Europas Abu Ghraib«, fortalte den kunstneriske leder af gruppen på et pressemøde i Berlin, forud for søndagens aktion.
»Vi var egentlig taget ind på dette sygehus for at lave kunst, men snublede nærmest bogstaveligt talt over disse lig. Fire dage forinden lå ligene ellers pænt i ligkister, men kisterne blev tømt. Flygtningene døde muligvis, fordi deres motor eksplodere. Vi ved det ikke præcist. Men dør der 17 italienere, så bliver ligene ikke bare smidt oven på hinanden på denne måde,« fortæller Philipp Ruch, direkte henvendt til en italiensk journalist.
»Sørg for at denne historie bliver kendt i Italien. De kan gøre det.«
Zentrum für Politische Schönheit har forud for aktionen lavet en crowdfunding-aktion, for at få pengene til at kremere, overføre ligene til Tyskland og købe gravstenene. For gruppen bag handler det især om anstændighed.
»Vi har tidligere domme i Tyskland, der tilsiger, at hvis de døde skal begraves, skal man forsøge at kontakte de pårørende. Det er jeg ret sikker på, at de italienske myndigheder ikke har forsøgt.«
»Der kommer ikke kun til at stå ’død i Middelhavet’, men også ’overført til Tyskland’ på deres gravstene,« fortæller Philipp Ruch, der også fortæller, hvordan gruppen kom på denne spektakulære idé: »Vi havde læst en artikel af en tysk journalist, der tæt på grænsefloden Evros mellem Grækenland og Tyrkiet havde opdaget en massegrav med over 200 døde flygtninge tilbage i 2010. Den lokale bedemand skulle sammen med den lokale mufti (imam, red.) begrave disse mennesker. De havde fået omkring 800 euro for hver begravelse, men havde i stedet gravet dem ned i et øde skovområde. Den historie kunne vi ikke slippe igen«, fortæller Philipp Ruch.
Allerede i 2009 planlagde Zentrum für Politische Schönheit en aktion, hvor der skulle sættes 1.000 badeplatforme ud i Middelhavet. »Det er den slags ankrede platforme man kender fra søer og kyster, dem ville vi sætte ud og forankre ned til fem kilometers dybde, for at give de flygtende muligheden for at redde sig, skulle deres båd synke.«
Philipp Ruch mener, at de i alt 23.000 flygtninge man har registreret omkomne, siden man begyndte at tælle, slet ikke svarer til virkeligheden:
»Der dør langt flere i Middelhavet, end vi går rundt og tror, fordi tallene baserer sig nogenlunde på de lig, man finder, men vi har talt med videnskabsfolk og retsmedicinere, der fortæller os, at ligene ved så at sige optimale betingelser som sommertemperaturer, ved stærke strømme, og hvis vandet har et højt indhold af mikroorganismer, så vil mange af ligene opløses allerede efter nogle få dage. Der er ikke engang knogler tilbage. Derfor er antallet af døde langt højere,« siger Philipp Ruch.

