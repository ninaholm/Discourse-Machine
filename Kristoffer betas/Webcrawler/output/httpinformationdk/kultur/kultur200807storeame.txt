Store amerikanske hvide mænd
Som 22-årig fik jeg en overdosis Steinbeck, Hemingway, Capote, Fitzgerald og senere Wolfe, Auster og McInerney. Og Brett Easton Ellis og Richard Ford. Listen er lang, men konklusionen den samme. Jeg orker dem ikke
Ernest Hemingway - en amerikansk mandeklassiker, man kan få mere end nok af.

Steinbeck læste vi jo alle i gymnasiet. Og hvem skal sige noget ondt om Vredens Druer og Øst for Paradis? Ikke jeg.Men jeg må indrømme, at da jeg som 21-årig mødte en person, som jeg i nogle år holdt for mit hjertes udkårne, havde jeg ikke den store erfaring med de store, hvide amerikanske mande-klassikere. Det havde han imidlertid, og han dyrkede dem med en intensitet, der gjorde, at jeg straks forstod, at der var et enormt kulturelt hul i min dannelse, som jeg måtte gøre noget ved.I min stormende forelskelse styrede jeg direkte ned i et udmærket antikvariat på Vesterbro, hvor jeg boede, og sagde til ejeren og ekspedienten, at jeg gerne ville købe omkring en 20 amerikanske klassikere. "Mænd," tilføjede jeg, for at der ikke skulle slippe forkerte bøger ned i posen. Jeg fragtede dem alle hjem og lagde hårdt ud med In Cold Blood af Truman Capote efterfulgt af otte Steinbeck-romaner og det halve af Hemingways forfatterskab. Da jeg nåede til Scott Fitzgerald, var jeg gået sukkerkold, og der var kun gået en uge.ÜberpinligtJeg havde det fysisk skidt, som man har, hvis man drikker en hel flaske Marcanta-rom og kaster to poser Pringles op bagefter. Man gør det ikke igen. Måske aldrig.Og dog - nogle år senere læste jeg Brett Easton Ellis' American Psycho, og en meget kær kollega fra min daværende avis, Weekendavisen, inspirerede mig til at læse Richard Fords kilometerlange bøger om fodbold og mænd, og 4. juli og mænd, og kvinder og mænd, og livet og mænd.På det tidspunkt havde jeg imidlertid for længst forstået - selvom kæresten fra slutfirserne var over alle bjerge år forinden - at det var totalt überpinligt at sige, at man havde været vild med Erica Jong og Lisa Alther (mine to yndlingsbøger i gymnasiet var Levende Billeder og Luft Under Vingerne), mens det fortsat var virkelig sejt at have læst alle de store gamle (og yngre) mænd."Cool," sagde folk altid, når de kom hjem til mig og så striberne på reolen, der stammede fra raidet hos antikvaren. Jeg sagde ikke noget.Nu er det sagtIndtil nu altså. Hvor kulturredaktøren har bedt om et bidrag til en sommerserie, hvor han gerne vil have en klumme om vor "sorteste hemmelighed" fra kulturens verden. Jeg har en del hemmeligheder, men ikke mange, man med god ret kunne kalde kulturelle.Men denne mener jeg rimeligvis vil kunne rubriceres herunder. Det er virkelig hemmeligt, at de her Pullitzer-vindende, verdensberømte, nogen døde, nogen nulevende mandlige forfattere ikke får mit pis i kog. Undskyld Søren, undskyld Bo. Jeg ville så gerne, men der mangler noget ... måske er det genetisk. Måske er jeg ikke alene. Men måske er jeg - gys. Jeg ved det ikke, men nu er det sagt.
