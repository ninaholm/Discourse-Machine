Alle ud i den hvide støj
Havefesten er foreløbig aflyst. Folk er vitterligt kommet for at høre musik på årets Roskilde Festival, hvor teltene torsdag bugnede til langt over bristepunktet
 
	Disclosures nydelsessyge vokaler blev suppleret af båndede, overivrige sangerinder på Apollo-scenen, der er væsentlig bedre placeret end i fjor, hvor man skulle vade for langt og kom ud af trit med resten af programmet. Foto: Scanpix


 
	Det var en årelang diskussion, der for nylig blev genoplivet i en interessant leveret kronik i nærværende dagblad: Har Roskilde Festival forvandlet sig til en formynderisk og pengeskovlende havefest, hvor selvcentrede gæster reelt fralægger sig ansvar for eget og andres helbred i det øjeblik, de vælter hegnet og får deres dyrekøbte armbånd på?

	Der er utvivlsomt sket et skred siden tragedien under Pearl Jams Orange-optræden i 2000. Musikken spiller, men ikke nødvendigvis førsteviolin. Byggeprojekter, badesø, cykeludlejning, gadeteater, street soccer, nøgenløbsklassikeren, skattejagt, oplæsninger. Oplevelsesudbuddet er massivt, alle byder ind, og der gives køb på principper en masse i jagten på pengene.

	Men, men, men. Så står det altså heller ikke grellere til. Det satte torsdag aftens bugnende publikumsopbud på samtlige syv scener en fed streg over og under. Folk var vitterlig kommet for at høre musik. På Arena bugnede kødranden flere end 50 meter ud under teltdugen, da amerikansk hiphops store håb kom forbi og formåede ikke at gentage vinterens vidunderkoncert på Store Vega. 26-årige Kendrick Lamar havde forlagt sit intimskrabede setup og i stedet inviteret et band med sig til det midtsjællandske. Det blev en inkluderende, men også tonsende affære, hvor noget af Kendrick Lamars mikrofonkontrol druknede i nogle voldsomt dominerende heavytrommer.

	Funket, friskt, fransk

	Så fik vokalen straks bedre plads i London-duoens Disclosures myldrende miskmask af clubhouse, UK garage og kriblende electroelementer. Brødrene Lawrences nydelsessyge vokaler blev suppleret af båndede, overivrige sangerinder på Apollo-scenen, der er væsentlig bedre placeret end i fjor, hvor man skulle vade for langt og kom ud af trit med resten af programmet. Disclosure har helt og aldeles styr på hitformularen, men fremsynet bliver det sjældent, selvom kendingshittet »White Noise’« synthflod rakte ud efter ravet og frigjorte endorfiner i den heftigt oksende hob på vel sagtens 6-7.000 gæster.

	Og der var stadig nok at tage af. På Cosmopol scratchede og mixede DJ-kollektivet C2C på alle tangenter af pladespillerekvilibrismen i et knitrende og funket fransk univers med klare referencer til såvel Alliance Ethnik som Ed Banger-lejren. Det var (heller) ingen revolution, men fornemt og flittigt gestikulerende showmanship, hvor alle fire medlemmer gav hinanden beundringsværdigt med plads. Jovist, vi fik bestemt noget for pengene.

	 

Roskilde Festival, torsdag aften: Kendrick Lamar, Disclosure, C2C

