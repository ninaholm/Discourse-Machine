Først i litteraturen kan vi forstå verden
Europa står over for alvorlige problemer, som politikerne ikke tør røre ved, men som litteraturen kan løse, mener den kinesiske modtager af Nobelprisen i litteratur Gao Xingjian. I weekenden gæstede han Dansk PEN's festival for interkulturel litteratur og fortalte om litteraturens rolle i en globaliseret verden
Jeg er en verdensborger, og jeg har hele verden som min scene, siger den kinesiske forfatter Gao Xingjian.


 Gao Xingjian har haft sin bopæl i Paris i 24 år, en tredjedel af sit liv. I dag har han fundet sig en plads i gården bag Poesiens Hus på Gothersgade, hvor lyset falder på birketræets tjavsede grene over hans hoved. Indenfor er Interkulturel Litteraturfestival, som arrangeres af Dansk PEN, netop gået i gang.
»Litteraturen har ingen grænser. Fordomme stammer fra politik,« siger han. Gao Xingjian øjne er ikke skæve i et smil. De er tynget af rynker, der giver ham i et konstant sørgmodigt drag. De fortæller en historie om livet under Maos kulturrevolution  imod hvilken Gao Xingjian har indsat sit litterære værk som individets kamp for at overleve massernes historie.
Han lever på tværs af kulturer. Han rejser overalt i verden for litteraturen, undtagen i det land, hvor han er født. Kina stødte ham fra sig som et fremmedlegeme, og hans prisbelønnede litteratur er endnu forbudt.
»Jeg kan ikke sige, at der i verden opstår en krig hver dag, men der opstår i hvert fald én hver måned. Det er overhovedet ikke en fredelig verden,« siger han sagte.
»Danmark er et meget dejligt og fredeligt sted, men det er meget, meget svært for jer at bevare freden.«
Gao Xingjian mener, at verdens mennesker ikke kan finde ud af at tage ved lære af historien. De lærer ikke at holde fred.
»Europa har forandret sig i den tid, jeg har boet her. Det går dårligere, end dengang jeg flyttede hertil. Europa er blevet dekadent. I stedet for at diskutere seriøst er medierne fyldt med ubrugelige diskussioner. Det er mærkeligt, at ingen er interesserede i at diskutere sådan et vigtigt problem som Europas fremtid. Men folk er bange for at røre dette vigtige emne; mennesker er normalt bange for at berøre de vigtige spørgsmål.«
Konfronteret med spørgsmålet om, hvad Europas problem er, vægrer han sig som en taoistisk munk. Det er ikke nemt at sige med få ord. Og Gao Xingjian antyder kun konturerne af problemet:
»Folk er bange for at diskutere problemet, når de ikke har fundet løsningen. Så de diskuterer ikke det egentlige problem ... For eksempel: Hvad betyder globaliseringen for os. Er dens virkninger gode eller dårlige? Men hvor politik ikke kan eller tør berøre dette spørgsmål, der træder litteraturen til. Det mener jeg er litteraturens formål.«
Ideologi skader
»Kultur og politik er ikke det samme,« siger han  en grundopfattelse, som afspejler sig i alle hans værker: »Politik vil altidtvinge kulturen og litteraturen til at tjene politikkens egne formål. Kultur er noget mere end politik. For kulturen og litteraturen er der ingen grænser, heller ikke mellem lande. For eksempel lærer vi alle om Homers eposser, så her eksisterer der ingen fordomme. Kulturelt har vi ingen fordomme, de kommer fra politik.«
Gao Xingjian ved, hvad politik kan gøre ved kultur og mennesker; han har følt skadevirkningerne på sin krop.
»Han er fiktion, men en skygge af min egen erfaring,« siger Gao Xingjian om hovedpersonen i romanen Et ensomt menneskes bibel, som var med til at sikre ham Nobelprisen.
Karakteren i romanen anskueliggør livet i Kina under kulturrevolutionen. Et stykke inde i romanen flygter han desperat fra de allestedsnærværende politiske intriger, der får mennesker til at opføre sig som dyr. Han finder et idyllisk sted langt ude på landet, gifter sig med en pige fra fortiden og lever drømmen om at være fri fra ideologi  at elske en kvinde og frit at kunne skrive. Men kvinden, han deler seng med, opdager hans skriverier og bliver panisk angst for, at han er en fjende af partiet. Hun må for sin egen overlevelses skyld angive ham. Selv helt ind i ægteskabets privatsfære korrumperer politik  at skrive er sindets frihed fra Maos kommunistiske dogmer.
»For mig er at skrive bekræftelse af eksistensen,« siger Gao Xingjian: »Et individ kan ikke ændre verden. Men gennem skrivningen kan du opnå at bekræfte, at du eksisterer, og klargøre din egen identitet.«
På nær Kina
Gao Xingjian griner, da han bliver spurgt om Vestens forhold til Kina. Selv når han griner, lyder det sørgmodigt.
Han forholder sig kun modvilligt til det land, som har voldt ham så megen smerte, og som ikke er hans længere.
»Faktisk ved jeg ikke mere om det end andre i Vesten. Jeg forlod Kina for lang tid siden og har ikke været der siden da. Kina har ændret sig meget. Hvis jeg tog tilbage til Beijing, ville jeg ikke kunne genkende byen.«
Én ting får han dog sagt:
»Man kan stadig se sporene af undertrykkelse af frihed og af forfattere. Jeg tror ikke, der er meget, der har forandret sig, hvad angår censuren.«
Gao Xingjians værker er ikke udkommet i Kina. Han har fundet sig et nyt land i sit 'frivillige' eksil, som ikke begrænser hans bevægelsesfrihed:
»Jeg var kinesisk, men det blad er vendt. Jeg har fransk pas og statsborgerskab, men det blad er også vendt. Jeg er en verdensborger, og jeg har hele verden som min scene.«
Han mener ikke, europæerne bør bruge så megen energi på at spekulere over Kina:
»Europæerne bekymrer sig meget for udviklingen i Kina. De burde være mere bekymrede for deres egne problemer. Jeg bor i Paris, i Europa, så jeg er bekymret for dets fremtid.«
Universaliseret udtryk
»Nobelprisen har helt bestemt ændret mit liv meget,« lyder det pludseligt fra Gao Xingjian: »Al den tid, jeg har boet i Paris, har jeg ikke haft sommerferie. Jeg har altid travlt. Så jeg har ingen idé om, hvornår det er weekend. Nobelprisen har gjort, at mit arbejde bliver anerkendt over hele verden. For eksempel er min litteratur senest blevet oversat til litauisk, det 39. sprog, mine bøger udkommer på. De når ud til hele verdens offentlighed.«
Ud over at skrive prosa, lyrik og teaterstykker er Gao Xingjian også optaget af at male og lave film. Han holder sig beskæftiget og altid på farten.
»For mig er det ikke vigtigt at inkludere en speciel kulturel kontekst i min litteratur og film,« forklarer han: »For mig er betydning global. Det er nærmest meningsløst for en forfatter eller kunstner at understrege den nationale baggrund. Vi lever allerede i en globaliseret verden. At sætte grænser er meningsløst. Mit litterære og kunstneriske arbejde er at skabe et universaliseret udtryk.«



