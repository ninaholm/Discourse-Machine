Alt faldt på plads
Bjarne Riis fandt sin længe efterlyste sponsor, og Andy Schleck vandt sin første Tour-sejr på en eftermiddag, hvor Lance Armstrong led sit første nederlag på landevejen i 18 år
Andy Schleck (i midten) vinder ikke Tour de France, hvis ikke hans holdkammerater viser større styrke, end de gjorde i weekenden.


 Alt faldt så smukt på plads, da Andy Schleck angreb kort under mål oppe i vintersportsbyen Morzine-Avoriaz og sikrede sig sin endnu korte karrieres første Tour de France-sejr. Alberto Contador kunne ikke svare igen på hans angreb, og selv om han blot mistede 10 sekunder, var tabet større end det, der kan måles i tid.
Det var forventet, at Contador ville have angrebet på løbets første bjergafslutning. Dels er det hans vante måde at køre på, dels lå han før etapen efter både Schleck og verdensmesteren Cadel Evans i klassementet, så udfordrerens rolle var hans. Og han spillede den da også længe. Han lod sit Astana-mandskab, forbløffende talstærkt og slidstærkt repræsenteret i finalen, trække i front, og da den sejeste af hjælperne, Navarro, var ved at være mør, var alt lagt til rette. Men det bebudede angreb udeblev, og da unge Schleck satte sit ind - fulgt af den mere upåagtede Samuel Sanchez - blev Contador siddende i sadlen. Stadig storfavorit, men nu ikke længere uden svagheder, ikke så uovervindelig, som alle prognoser havde gjort ham.
Han er sårbar, og Schlecks største gevinst var at afsløre det.
Diamanter i benene
Dermed har også grund til at ærgre sig over, at han ikke angreb langt tidligere og tjent yderligere tid på en dag, hvor han havde diamanter i benene, som det hedder, for allerede i dag på etapen over Col de Madeleine kan styrkeforholdet være vippet til Contadors fordel igen.
Og spanieren er langt bedre hjulpet af sit hold end Schleck, der ikke havde en eneste Saxo Bank rytter til støtte på det sidste bjerg. Savnet af hans brostenskvæstede bror Fränk var tydeligt på en dag, hvor Saxo Banks bjerghjælpere Nicki Sørensen, Chris Anker Sørensen og Jacob Fuglsang svigtede for tidligt, og hvor det var symptomatisk, at Matti Breschel ydede den mest solide indsats i et stejlt terræn, som han ikke ynder, men som han på de gode dage magter.
Ingen vinder Tour de France alene. Eddy Merckx havde et stærkt hold omkring sig, Bernard Hinault, Miguel Indurain og Lance Amstrong havde det, for nu at tage de flerfoldige vindere i nyere tid. Man skal vel tilbage til 1958 for at finde en lone rider, nemlig Charly Gaul, der ikke havde megen hjælp på vejen til sin eneste Tour-sejr. Det kan være en sjov tanke for Andy Schleck, at det var en landsmand, der senest øvede den bedrift, han selv har gang i, men andet end en pudsighed er det ikke. Cykelsporten har udviklet sig voldsomt i retning af holdsport siden Gaul, og hvis Andy Schleck skal vinde, hvad han absolut kan, så er det nødvendigt, at hele holdet omkring ham viser større styrke end det har gjort i weekendens bjerge.
Faldet
Alt faldt foreløbig på plads i den første stejle styrkeprøve mellem feltets førende ryttere. Cadel Evans fandt heller ikke svar på Schlecks acceleration, men havde tid at tære på, så han overtog den gule trøje, nu med Schleck og Contador på de følgende pladser inden for et minut, og med så stor margin til alle følgende at dette trekløver ligner podiet i Paris om to uger. Men næppe i den rækkefølge, og med al den usikkerhed i så langt et løb, der gør det spændende.
Alt faldt ikke på plads for Lance Armstrong. Han faldt bare. Først styrtede han, men kæmpede sig op for siden at blive sat fra førergruppen med et tidstab på over ti minutter - og styrte igen.
På en eftermiddag væltede Armstrong flere gange, end han gjorde i de syv år, han vandt Tour de France, og aldrig nogen sinde, heller ikke i sit comeback sidste år, hvor han endte som nummer tre, har han mistet kontrol over sig selv, over sit hold, over løbet og sine muligheder for at vinde det.
I hans vinderår efterlyste mange træk af sårbarhed, der kunne gøre hans uovervindelighed menneskelig, men de viste sig aldrig. I går gjorde de. Hans kamp mod kræft frem til 1999 har vist, hvordan han reagerer i livets værste modgang, men ingen har vidst, hvordan han vil reagere på et lodret nederlag som det, han fik i søndags.
Tager han hjem? Næppe. Vil han være loyal hjælperytter for Levi Leipheimer, der er den eneste fra hans hold med fortsatte muligheder? Måske. Vil han slås som en rasende for at vinde en prestigefuld etapesejr som en mere værdig afslutning på karrieren? Sandsynligvis.
Lance Armstrong vil, i en naturlig alliance med Andy Schleck mod Contador måske, forsøge at give rollen som kongemager i stedet for konge.
Svaret kan gives allerede i eftermiddag over den modbydeligt lange og stejle Madeleine, der har lagt ryg til mange dramaer i historien, uanset at etapen ikke slutter på toppen, men i dalen.
Og så faldt alt omsider på plads for Bjarne Riis, der på hviledagen kunne meddele navnet på den sponsor, der skal lægge penge og navn til holdet de næste to år. Det amerikanske it-firma Sungard, som dog skal have selskab af en sidestillet sponsor, der er fundet, men hvis navn endnu ikke er oplyst.

