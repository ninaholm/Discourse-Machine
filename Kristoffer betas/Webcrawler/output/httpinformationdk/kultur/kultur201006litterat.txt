Litteratur-turisterne kommer
Hvert år drager litterært interesserede danskere på guidede forfatterture rundt i landet. De vil ikke nøjes med at læse forfatternes bøger, de vil også have en bid af deres liv. Kritikere kalder det for en Se & Hør-kultur, men landets turistbureauer har for længst set potentialet i de litterære turister
Carsten Jensen. Siden 2007 har Ærø Turist- og Erhvervsforening arrangeret litterære byvandringer i Marstal med titlen 'I Carsten Jensens fodspor'. Det første år var der kun et par enkelte ture, men i år er der planlagt hele 11 ture med mellem 60-70 deltagere på hver.


 De fleste har gjort det til en vane at pakke en god bog med i kufferten, når de tager på ferie. Men der findes en anden slags turister: Det er dem, der ikke nøjes med at pakke bogen, men i stedet får hele rejsen til at handle om litteratur. De tager på guidede forfatterture, ser litterære mindesmærker og besøger de døde poeters gravsteder. Litteraturturister, kaldes de, og der bliver stadig flere af dem - også i det sydfynske øhav: Siden 2007 har Ærø Turist- og Erhvervsforening således arrangeret litterære byvandringer i Marstal med titlen »I Carsten Jensens fodspor«. Her får deltagerne mulighed for at komme helt tæt på den virkelighed, der ligger til grund for forfatterens succesroman Vi, de druknede. Det er Knud Nielsen, tidligere teknisk chef i den gamle Marstal Kommune, der arrangerer turene, og han kan berette om en kraftig stigning i interessen for de litterære byvandringer.
»Det første år havde vi kun et par enkelte ture, året efter havde vi fem, sidste år syv, og i år har vi så planlagt hele 11 ture med mellem 60-70 deltagere på hver. Det havde vi slet ikke forestillet os, da vi begyndte,« siger Knud Nielsen.
I København foregår hovedparten af de litterære byture i regi af det lille familie-drevne firma Peter & Ping, der ejes af cand.mag. i dansk og engelsk Lise Lotte Frederiksen. Også hun har mærket en stigende efterspørgsel, siden hun startede sine forfatterture for seks år siden.
»I 2004 havde vi én tur om ugen, men i dag er det snarere én tur om dagen - og i højsæsonen gerne flere,« siger Lise Lotte Frederiksen, der råder over et repertoire på godt 20 forskellige forfattere, som hun fordeler mellem sig selv og et hold af universitetsuddannede rundvisere.
»Mange af dem, der melder sig til, kommer fra læse- og litteraturgrupper. Det er som regel kvinder, der mødes en gang om måneden og diskuterer en bog eller en forfatter, og en dag opdager de så pludselig, at: 'Hov, vi har da lige læst Tove Ditlevsen, og nu kan vi komme på en tur, der handler om hende'.«
Ifølge Lise Lotte Frederiksen er det de senere år blevet meget mere legitimt at interessere sig for forfatternes  biografiske liv, og det er én af forklaringerne på, at de litterære byvandringer vinder frem.
»Da jeg blev færdig på Københavns Universitet, var nykritikken på sit højeste. Dengang anså man det for Se & Hør-agtigt at interessere sig for forfatterne bag bøgerne. Men i dag er biografigenren jo en af de mest populære, vi har, og folk er generelt meget interesserede i den her type oplevelser. Så nu må man godt igen,« siger hun.
Feinschmeckere
På landets turistbureauer har man da også for længst set potentialet i de litterære turister. I 2004 udgav Visit Nordjylland brochuren »Forfatter- og digterruten« med 12 litterære stoppesteder rundt i Limfjordslandet og Vendsyssel. Ruten, der giver en kort introduktion til forfatterne og deres steder, byder blandt andet på et besøg i den gamle skole 'E Bindstouw' ved Viborg, som St.St. Blicher gjorde berømt med fortællingen af samme navn. Man kan også besøge Jeppe Aakjærs hjem 'Jenle' i Roslev, J.P. Jacobsens mindestue i Thisted, Aksel Sandemoses samling i Nykøbing Mors, Holger Drachmanns hus i Skagen og de to Jensen'er i Farsø - Thit Jensens Mindestue og Johannes V. Jensen Museet.
Lars Enevold Pedersen, direktør i Visit Nordjylland, kalder de litterære hotspots for »en niche for feinschmeckere«.
»Det hører ind under det, vi kalder 'lærende turisme', som vi også genfinder i sommerkurser, foredrag og højskoleophold. De hører ikke med i vores topti over attraktioner i Nordjylland, men de har på den anden side en tiltrækningskraft, som er med til at tegne det samlede billede af regionen,« forklarer han.
Ifølge litteraturprofessor Hans Hertel appellerer de litterære turistattraktioner til folk, der gerne vil have »lidt mening ud af deres turisme«.
»De forener den kulturelle interesse med en generel oplevelseslyst. Mange folk interesserer sig jo for de konkrete spor af historien og spørgsmål som: Hvem boede hvor, hvornår, og hvordan har livet været for dem? Jeg synes selvfølgelig, det er en ret overfladisk interesse, for meget af det foregår på et Se & Hør-agtigt plan. Men jeg vælger at se jesuitisk på det, for det er samtidig med til at holde liv i klassikerne - og det er der hårdt brug for,« siger han.
Bizart, men skægt
Også Lisbeth Worsøe-Schmidt, litteratursociolog på Danmarks Biblioteksskole, mener, den litterære turisme forener to modsatrettede behov i tiden: det elementært underholdende med en aura af kulturel tyngde. For en litterær byvandring er hverken så tung, at den bliver træls, eller så letbenet, at den bliver ligegyldig.
»Man kan vel sammenligne det med, når Det Kongelige Teater tager på operaturné og viser små bidder fra alle deres forestillinger. Det er meget populært, fordi det ikke er lige så krævende, som hvis du skal lytte dem alle igennem selv - og alligevel har det et umiskendeligt anstrøg af noget rigtig kulturelt, som står i modsætning til den rene pop og underholdning,« siger hun.
Forfatter og dr.phil. Mette Winge udgav sammen med Bo Tao Michaëlis i 2003 en bog om litterære steder i Danmark med titlen: Forfatternes Danmark. Hun mener, det kan gøre den litterære oplevelse større at besøge forfatternes steder. Til hendes egne favoritter hører Spentrup Præstegård syd for Randers, hvor Blicher regerede i en årrække og senere lå syg, mens han så på de vajende træer uden for vinduerne. Resultatet blev hans hovedværk Trækfuglene med digtet: »Sig nærmer tiden, da jeg må væk«.
»Man kan bruge de konkrete steder på mange måder,  det har jeg også selv gjort. Sammen med min mand har jeg for eksempel gået rundt på kirkegårde i Nordengland og ledt efter engelske poeters gravsteder. Og jeg har set efter svaner, fordi de indgik i et digt, jeg havde læst,« siger hun og tilføjer så:
»Jeg ved, det er bizart, men det er først og fremmest meget skægt.«

Læs: reportage fra litterær pubcrawl side 14-15

