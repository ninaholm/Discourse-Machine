Svensk TV kopierede dansk valgdækning - og fik høvl for det
SVTs valgdækning blev en seersucces med to millioner seere. Men nu bliver valgdækningen kritiseret af en række svenske mediefolk. De kalder stilen overfladisk og poppet. En stil udfærdiget fuldstændigt efter dansk opskrift


 Nu skulle det være slut med tør dækning af valgkampen, besluttede den svenske TV-station SVT op til det nylige svenske valg. Efter dansk opskrift skulle dækningen præges af humor, skriver den svenske avis Dagens Nyheter. Men det faldt ikke i god jord.
»Det var barnligt. Det var ufarligt og fejt. Ledelsen i SVT har fuldstændig mistet grebet og er tilfredse, så længe der sidder nogle publikummer og griner til op over begge ører,« siger Johan Croneman, der er tv-kritiker på Dagens Nyheter, om SVTs satsning Elfte time. Det var sammen med en række andre humoristiske programmer en del af SVTs valgdækning.
Göran Greider, der er chefredaktør på Dala-Demokraterna forstår ligesom Johan Croneman ikke SVTs prioriteringer:
»Når et racistisk parti for første gang kommer til magten, synes SVT åbenbart vi skal gå rundt og grine,« siger han, og understreger, at SVT har opgivet den saglige journalistik i kampen for flere seere.
Efter dansk model
Hele konceptet er inspireret af DRs måde at dække valgkamp på, fortæller SVT.
SVT besøgte DR inden valgkampen, og ville især gerne vide, hvordan danskerne skabte den festlige stemning i dækningen. En stemning, der nu er under hård kritik for at være usaglig og latterlig.
Det var chefproducenten Christian Rohde, der tog imod de svenske tv-kolleger under inspirationsbesøget på DR. Han undrer sig over den hårde kritik af den svenske kanals valgdækning.
»I Danmark er det helt omvendt. Hvis vi producerede konservativ valgdækning med ekspertpaneler i studiet, så tror jeg, vi ville modtage kæmpe kritik for at være for kedelige,« siger Christian Rohde.
Eva Landahl der taler på vegne af SVT påpeger, at stationens formål ikke var at forfladige sagligheden, men slet og ret at tiltrække og engagere så mange som muligt i valget.
»At vi havde humor som en del af valgdækningen i år var en del af en større plan. Vi var tidligt overbeviste om, at det kunne være med til at tiltrække nye seere,« siger SVTs Eva Landahl og fortsætter,
»Vores plan var at få valgdækningen til at bære et præg af sportsdækning,« siger hun til Dagens Nyheter.
Øget personificering
Men den sportslige dækning af valgkampen forfladiger indholdet, mener mediekritiker Rolf van den Brink, tidligere chefredaktør på Dagens media. Han ser SVTs valgdækning som en afspejling af den tiltagende personificering i svensk og dansk politik.
»Lige pludselig er det mere interessant at følge de forskellige partiledere, end at fokusere på partiernes politik, og så havner man i Melodigrandprix-sporet,« siger han. Blandt SVTs ansatte har dækningen vakt stærke reaktioner. Heriblandt en skam over en valgdækning, der var alt for præget af satire, frem for en saglig dækning med fakta og information. Eksempelvis har det vakt vrede, at SVT brugte Ny Demokrati-grundlæggeren Bert Karlsson som ekspert i studiet. En anonym medarbejder på SVT kritiserer valget af Danmark som forbillede for en god valgdækning:
»De danske medier efterspørger hele tiden konflikter og overdrivelser. Den politiske dialog i Danmark er derfor blevet utrolig overfladisk. Så det, SVT gør, er så at importerer danske tv-ideer under et valg, hvor Sverigedemokraterna kommer i Riksdagen,« siger den anonyme kilde til Dagens Nyheter.


