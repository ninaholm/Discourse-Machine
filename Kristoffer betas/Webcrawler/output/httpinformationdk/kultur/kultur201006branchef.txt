Branchefolk: Bogsucces skyldes ikke liberaliseringen
En ny rapport fra Konkurrencestyrelsen konkluderer, at bøger nu når ud til en bredere del af befolkningen efter liberaliseringen af bogmarkedet. Forbrugerrådet hylder derfor bogens frigørelse. Men ifølge forlagene og boghandlerne er resultaterne ikke liberaliseringens fortjeneste
Mens bøgerne når ud til et større publikum i bl.a. supermarkederne, diskuterer forlæggere, boghandlere og Konkurrencestyrelsen, hvad succesen skyldes.


 En større del af befolkningen smider en bog ned i indkøbskurven, når de køber ind i supermarkedet. Det konkluderer en ny rapport fra Konkurrencestyrelsen om effekterne af bogmarkedets liberalisering. Især flere med lavere uddannelsesniveau og indkomst køber bøger på grund af færre regler på bogmarkedet.
Men bogbranchen mener ikke, at de positive resultater i første omgang skyldes den liberalisering, der gradvist er blevet gennemført siden 2001.
»Vi efterlyser en mere retvisende rapport, der inddrager flere aspekter. Rapporten udlægger det, som om udviklingen kun skyldes liberaliseringen - og det er simpelthen for snævert,« siger Olaf Winsløw, direktør for Boghandlerforeningen.
Han mener, at det i højere grad har haft en betydning, at branchen har tilbudt nye produkter, lavet anderledes markedsføring og lært at forstå kundernes behov bedre.
»Folk har i dag også bedre råd til at købe det, der interesserer dem. Samtidig har bogen genvundet sin betydning i forhold til alle de digitale medier,« vurderer han.
Også formand for Forlæggerforeningen Per Hedeman mener, at det er en lang række andre faktorer, der har været afgørende for bogsalget de seneste ni år.
»For eksempel Harry Potter-effekten og krimibølgen har givet mange flere læsere,« forklarer han.
Dom falder for tidligt
Det er desuden alt for tidligt at fælde dom over, om liberaliseringen har været en succes, mener Per Hedeman.
»Flere af restriktionerne på bogmarkedet er først definitivt væk i januar 2011, og derfor er det lige nogle år for tidligt at komme med sådan en rapport. For selv om liberaliseringen er sket løbende, så har markedet endnu ikke tilpasset sig. Men Konkurrencestyrelsen har en interesse i at vise liberaliseringen som en succes, fordi den har været drivkraften bag.«
Olaf Winsløw kritiserer desuden rapportens statistiske grundlag, idet han på- peger, at opgørelsesmetoderne har ændret sig undervejs siden 2001.
Men ifølge Martin Salamon, konkurrencepolitisk medarbejder ved Forbrugerrådet, er det »velunderbygget« i rapporten, at liberaliseringen er den væsentligste grund til, at nye grupper er begyndt at læse, og at der er flere, der køber bøger:
»Rapporten bekræfter, at det var den rigtige beslutning at liberalisere markedet. Det har tydeligvis været til gavn for forbrugerne. En del af de andre faktorer, som Boghandlerforeningen og Forlæggerforeningen nævner, er netop foranlediget af liberaliseringen. En bedre markedsføring er man jo tvunget til, når der kommer mere konkurrence. Liberaliseringen er grunden til, at branchen generelt har oppet sig.«
Martin Salamon mener, at kritikken bunder i, at foreningerne ikke længere har kontrol over markedet.
»Bogmarkedet er nu begyndt at ligne andre markeder, og det stiller nye, svære krav til aktørerne.«

