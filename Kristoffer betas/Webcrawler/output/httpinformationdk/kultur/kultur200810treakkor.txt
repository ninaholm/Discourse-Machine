Tre akkorder er alt, man behøver
AC/DC fandt opskriften engang i 1970'erne og hvorfor ændre på noget, der fungerer så upåklageligt. Den tørreste guitar, en skærebrændervokal og 1-2-3-4 derudaf. Rock simple as fuck
AC/DC er tilbage med albummet Black Ice - den første plade i otte år. PR-


 Der er nogen, der synes, at kunstnere skal genopfinde sig selv, hver gang de udgiver noget. At de skal følge strømninger i undergrunden. At et keyboard hører til i et rock-band. At man kan kalde sig et rockband uden en guitar. 
Det synes AC/DC ikke. De lavede ikke en konceptplade i 70'erne, de lavede ikke en rockballade i 80'erne, de blev ikke depressive og suicidale i 90'erne, og de sælger ikke enkeltnumre på nettet her i 00'erne. Og når man lytter til Black Ice, bandets første plade i otte år, takker man dem for det. Man begynder at værdsætte de simple ting. Tre-fire akkorder er alt, hvad man behøver i denne verden. 
Allerede pladens første nummer, "Rock'n roll Train", forsikrer, om at der ikke er sket noget nyt. Det er et af de slags numre, der ligger i naturlig forlængelse af AC/DC-klassikere som "Highway to hell", "Back in Black" og "Thunderstruck". Et riff så smukt simpel, som man kun kan gøre det, når man ikke prøver på noget andet. 
Rock'n'roll
Og stilen er bevaret på resten af pladen, der nærmer sig et af de mest helstøbte siden Back in Black fra 1980. 
Generelt har AC/DCs plader båret præg af halvfærdighed. Mange plader får man en række yndlingsnumre på, men det er de færreste, der holder hele vejen igennem. Og numre som "Spoilin' for a fight" og "Rockin' all the way" er da også ligegyldigt fyld på Black Ice, mens 'Money Made' minder os om at selvom AC/DC betragtes som Heavy Metal-pionérer og klassificeres som Hard Rock, så mener de selv, at de spiller rock'n'roll, og dette nummer har dybe Blues-rødder. 
Men det er nu, når Brian Johnson slår gnister med skærebrænderen, at AC/DC er bedst som på "Big Jack" og titelnummeret "Black Ice". 
Og efter denne anmelders ydmyge, men ikke desto mindre rigtige holdning, så er Brian Johnson det bedste, der nogensinde er sket for AC/DC. Sådan noget skal man være forsigtig med at sige, da nogle fans har et nærmest religiøst forhold til Bon Scott, der var forsanger fra 1974 indtil han blev kvalt i sit eget opkast i 1980. 
Men Brian Johnsons vokal kommer virkelig til sin ret på denne plade. Manden er trods alt 61, så her er det sikkert på sin plads også at fremhæve producer Brendan O'Brien. Brian Johnson sang blandt andet Ike and Tina Turners "Nutbush City Limits" til sin audition i april 1980, og nærmest som en ubevidst hyldest til frontmanden, der for længst har bevist sit værd, så lyder de første sætninger af 'Rock'n roll Train' som den gamle Turner-klassiker.
Vi har brug for dem
Angus Youngs leadguitar er stadig tør og nøgen uden assistance fra pedal-effekter eller feedback. Der er bare skruet godt op for forstærkeren og sat fart på drengen. Rock'n'roll. 
De to guitarister Angus og Malcolm Young er de eneste af bandets line-up, der har været med fra starten i 1973, og deres klassiske lyd var, hvad der i 1980'erne betød det eneste lille dyk i popularitet, AC/DC nogensinde har oplevet. 
Men da Guns 'n' Roses i 1987 udgav Appetite for Destruction genopdagede publikum den rene guitarnydelse, og AC/DCs salg er kun steget siden. 
De har solgt mere end 200 millioner plader, og Black Ice vil puste godt til det tal. I en tid med finanskrise, postmoderne fremmedgørelse, et forvirret fjendebillede, kvælende valgfrihed, forkrøblende personlig velstand og generel proportionsforvrængning, har vi brug for en plade, hvorpå fire ud af femten sangtitler indeholder ordet rock. AC/DC er fejringen af den simple rocklyd, og de laver noget nær den samme plade hver gang. Heldigvis. 
Hvis AC/DC forsøgte sig med andet, ville det for mange føles som hvis forældrene flyttede ud af barndomshjemmet, som hvis dronningen glemte at nævne Færøerne og Grønland i sin nytårstale, som hvis udviklingslandene ikke længere behøvede vores bistand og som hvis BIVA begyndte at lave gode reklamer. 
Vi har brug for nogle få faste holdepunkter her i livet, der kan holde verdensbilledet bare nogenlunde intakt, og det fungerer bedst akkompagneret af de samme tre akkorder. Played over and over again.
Og mest af alt har vi brug for, at AC/DC lægger vejen forbi Danmark på deres planlagte verdensturné. Indtil videre er ingen danske byer på listen, men de har bekendtgjort, at de trodser slidgigt og andre alder betingede skavanker og tager på turné i halvandet år. Så DK kan stadig tilføjes. Det skal ske.

AC/DC: Black Ice (Sonybmg). Udkommer mandag. 

