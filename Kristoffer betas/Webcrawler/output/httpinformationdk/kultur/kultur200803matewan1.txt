Matewan (1987)



 Den amerikanske independent-instruktør John Sayles er i København for at vise sin seneste film, periodedramaet Honeydripper, på NatFilm Festivalen. Det er en god anledning til at skrive lidt om en af Sayles' tidligere film, Matewan, der foregår i 1920 i et lille kulminesamfund, Matewan, i West Virginia. Alle Sayles' film har en social og politisk dagsorden, men han tager udgangspunkt i de menneskelige historier, hvorfor han aldrig bliver for didaktisk i sin skildring af de kulturelle, religiøse og samfundsmæssige omvæltninger, der på godt og ondt har været med til at forme det moderne USA. I Matewan spiller Chris Cooper en fagforeningsmand, der ankommer til den lille kulmineby for at hjælpe med etableringen af en fagforening og derigennem skaffe de groft udnyttede arbejdere bedre vilkår. Det fører til en åben krig med selskabet, der ejer både by og kulmine, og som bestemt ikke har tænkt sig at lade noget så tåbeligt som menneskerettigheder stå i vejen for sin indtjening. Konflikten binder kulminearbejderne sammen, selv om skruebrækkere bringes til byen, og snart står sorte, italienere og lokale side om side i det, der skal vise sig at blive et vendepunkt i den amerikanske fagforenings historie. Matewan er en stærk og engagerende film med et overbevisende tidsbillede, flot fotograferet af legenden Haskell Wexler og fuld af gode skuespilpræstationer af både amatører og professionelle, som efterhånden er en del af Sayles' faste skuespillerstab: Cooper, Mary McDonnell og David Strathairn. CMC
Matewan. Instruktion og manuskript: John Sayles. Kan fås på dvd via amazon.co.uk

