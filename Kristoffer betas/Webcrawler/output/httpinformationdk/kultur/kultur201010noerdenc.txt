Nørden, der blev cyber-universets kommunikator
Historien om Facebook og Mark Zuckerberg er fuld af anekdoter om et ungt menneske, der ikke evner at kommunikere normalt og derfor drives til at skabe et socialt netværk online i studietiden på Harvard. Det hævder en ny Hollywood-film i hvert fald


 Et vildsvinehoved markerer indgangen til Harvard-universitetets mest eksklusive loge, Porcellian Club. En loge udelukkende for udvalgte mandlige studerende. En loge, der kæler for de unge mænds selvopfattelse som USA's elite og åbner fremtidens døre for et liv i amerikansk erhvervsliv og politik. En loge, som grundlæggeren af Facebook, Mark Zuckerberg, ville optages i  - ifølge en ny Hollywood-film.
Zuckerberg studerede på universitetet i Cambridge i 2002-04, og selv om han ikke havde problemer med at blive optaget på eliteskolen, opnåede han ikke medlem-skab i Porcellain Club, men måtte nøjes med en mindre prestigebetonet klub for jødiske studerende.
Filmen - The Social Network - hævder i sin essens, at Zuckerbergs følelse af at være ekskluderet fra det finere selskab på Harvard drev ham til - fra sit kollegieværelse - at starte et socialt netværk online, som han kaldte Thefacebook.com. Og der findes ganske rigtigt en slående parallel mellem studenterlogen på Harvard og Facebook.
Man kan kun blive optaget i Porcellian Club på anbefaling af en anden studerende.
Det svarer til en funktion på Facebook, hvor medlemmer kan afgøre, hvorvidt de vil give andre brugere adgang til deres eksklusive gruppe af 'venner'.
Zuckerbergs komplekse forhold til det andet køn skulle ifølge Hollywood være en anden betragtelig drivkraft bag skabelsen af Facebook.
Det fatale stævnemøde
David Finchs og Aaron Sorkins film - der havde premiere i USA i sidste weekend - begynder med en scene, som Zuckerbergs informationschef på Facebook hævder er ren fiktion.
Unge Zuckerberg har inviteret den attraktive Erica Albright fra det nærliggende Boston University til middag på en restaurant.
Erica er kun behersket interesseret i nørden, som taler som et maskingevær og med en intensitet, som virker motiveret af et brændende ønske om at bevise sit værd.
Erica irriterer Mark med sine nærgående spørgsmål. »Hvorfor er du så besat af at blive medlem af Porcellian Club? Er det blot, fordi det vil give dig en masse forbin-delser?« spørger hun.
Lidt senere siger hun: »Åh, jeg så en roer ude på floden i dag.« Mark svarer jaloux: »Virkelig. Havde han en flot krop?«
Inden de får serveret middagen, bliver Erica så irriteret på Mark, der elsker at provokere, at hun rejser sig, kalder ham et røvhul og resolut forlader restauranten. Forholdet er næppe begyndt, førend det er forbi.
I løbet af filmen prøver Zuckerberg flere gange at genoptage kontakten med Erica. Han sender endog en anmodning om at blive hendes ven på Facebook, men får aldrig svar.
Hollywoods pointe: Netværket er startet som en datingservice for at bringe unge mænd og kvinder sammen - specielt for dem, der er for generte til at tage direkte kontakt.
»Filmens Zuckerberg beskrives som en socialt akavet nørd, der ikke kan kommunikere med kvinder, og som længes efter at blive anerkendt. Han er jo ikke medlem af en studenterloge, han ror ikke, « siger Daniel Boyne, der er undervisningsassistent på Harvard og direktør for roklubben. Boyne har skrevet flere replikker til filmen.
I interview i amerikanske aviser har flere af Zuckerbergs venner fra den tid afvist, at han var så genert over for piger. Han skal have haft flere kærester i tiden på Harvard.
En luns kød
Det mest kontroversielle ved studenterlogerne er, at de er beregnet for unge mænd, kvinder kommer kun indenfor ledsaget af mandlige medlemmer.
»Piger bliver blot inviteret til festerne. De må ikke være medlemmer. Det nægtede jeg at deltage i,« fortæller Lucy Bisognano, en tidligere Harvard-studerende, der førte en kampagne for at åbne logerne for kvindelige studerende.
Forhenværende Harvard-studerende Jessica Levin husker, hvor arrig hun var over logernes behandling af kvinder: »Under fester blev kvinder behandlet som en luns kød. Nogle loger hyrede endda busser til at køre piger ind fra andre universiteter. I klubberne kaldtes de fuckbuses,« fortæller hun.
Denne nedladende holdning til de unge kvinder kommer til udtryk i filmen, da Zuckerberg får den idé at bruge sit nye netværk til at give brugere mulighed for at sammenligne billeder af de kvindelige studerende. Mændene stemmer på deres kollegieværelser om, hvem der er den mest tiltrækkende. På et tidspunkt modstiller Zuckerberg dyrebilleder (efter sigende et grisehoved) med fotos af unge kvinder. Det vækker et ramaskrig hos kvindegrupper på universitetet. De klager til administrationen, og Zuckerberg må begå et offentligt mea culpa.
Dét er alt sammen sandt.
Megasucces på Harvard
Historien om den unge Facebook-grundlægger er gået verden rundt, men historien bag navnet facebook er ikke bredt kendt uden for USA's grænser.
Daniel Boyne forklarer: »Det (facebook, red.) er simpelthen en blå bog over de studerende med billeder og tekst om deres akademiske baggrund, hvor de er født og vokset op. Da jeg gik på college, var omdelingen af facebook en vigtig begivenhed. Vi kaldte den pig book (grisebogen). Alle er dybt interesseret i, hvem de skal tilbringe de næste fire år af deres liv med.«
I 2003-04 anmodede flere Harvard-studerende administrationen om at lægge facebooks for hvert kollegium online, hedder det i journalisten David Kirkpatricks nye bog The Facebook Effect. Fra universitets edb-kontor lød svaret, at projektet kunne tage op til et år.
Det stillede Zuckerberg sig ikke tilfreds med. Han skaffede data og billeder fra serveren på sit kollegie, Kirkland House, og brød ulovligt ind i andre Harvard-kollegiers servere.
I februar 2004 lagde han Thefacebook.com ud på nettet. Den blev øjeblikkeligt en megasucces på universitetet og spredte sig i de kommende måneder til andre amerikanske universiteter, hvor studerende nærmest tryglede Zuckerberg om at få deres blå bøger optaget på det sociale netværk. I sommerferien 2004 rejste Zuckerberg til Silicon Valley og startede under vanskelige vilkår sin virksomhed.
Han vendte aldrig tilbage til Harvard.
I dag er han - i en alder af 26 år - verdens yngste dollarmilliardær.
De privilegerede tvillinger
I Hollywood-filmen om Zuckerberg møder man desuden de flotte og muskuløse tvillingebrødre, Cameron og Tyler Winklevoss, der træder frem som modpoler til den jødiske nørd. De er sønner af en velhavende industrifyrste - ligeledes en tidligere Harvard-studerende - og de er naturligvis medlemmer af Porcellian Club og ror i en ottemands-sculler.
De er indbegrebet af 'old boys'-netværket på universitetet - priviligerede stude-rende, for hvem dørene altid står vidt åbne, fordi deres fædre er alumni.
»De var så rige, at de hyrede deres egen træner og medbragte deres egen båd. Det havde vi aldrig set før,« fortæller Boyne om Winklevoss-brødrene.
De to aner dog ikke det fjerneste om at skrive software. De har derimod entreprenørånd og har mere eller mindre fået samme idé som Zuckerberg - at skabe et socialt netværk, kaldet HarvardConnection, som skal forbinde facebooks fra de forskellige kollegier.
I både filmen og Kirkpatricks bog, blåstemplet af Facebook, er det svært at få øje på, hvad der i substansen adskiller tvillingernes og Zuckerbergs idé. Efter alt at dømme fik Winklevoss-brødrene og deres ven Divya Narendra ideen først, men hvor original den var, kan diskuteres. På andre universiteter i USA legede man i øvrigt med samme tanke i det tidsrum.
Tvillingerne hørtei hvert fald om computernørden og fik ham overtalt til at hjælpe dem. Zuckerberg begyndte aldrig på projektet - han trak tiden ud.
Selv en af hans forsvarere, David Kirkpatrick, medgiver i sin aktuelle bog, at der stak et eller andet under. Hvorfor brød Mark sin samarbejdsaftale med Cameron, Tyler og Divya? Øjensynligt for at holde dem hen, så han kunne få tid til at sætte sit eget netværk i søen først.
Historien endte med en retssag, hvor Zuckerberg indgik forlig med de tre og betalte dem 65 mio. dollar (cirka 350 millioner kroner).
Længsel efter at høre til
Det fascinerende spørgsmål er, hvad der drev den unge Zuckerberg til at skabe  Facebook, og som han selv har sagt  »ændre den måde, mennesker kommunikerer på og relaterer til hinanden verden over«.
Hollywood-filmens budskab er klart: Grundlæggelsen af det sociale netværk har sin oprindelse i nørden Mark Zuckerbergs manglende evne til at kommunikere 'normalt' med andre og især med det modsatte køn.
Det handler om en dyb længsel efter at høre til et eller andet sted i verden - at blive anerkendt af andre.
Eureka! Cyberrummet må være stedet.
Facebook opererer som nævnt efter samme princip som Harvards studenterloger - nemlig eksklusivitet. Samtidig tjener ens profil på netværket som udstillingsvindue til verden, uden at man bliver stoppet af de gamle mediers filtre.
»Det er ikke så besynderligt, at netværket blev opfundet her,« mener Daniel Boyne. »Man støder ind i mange socialt akavede studerende. Generelt er det en kæmpe udfordring for unge mennesker på 18 år at leve op til de store forventninger, der er knyttet til deres optagelse på Harvard. De har brug for et socialt netværk.«
Zuckerberg er vores tjener
Et måske afgørende spørgsmål, som filmen om Facebook aldrig behandler, er, hvor mange personlige oplysninger 500 mio. mennesker i verden egentlig ønsker at udlevere til Mark Zuckerberg. Facebook står aldrig stille. Det fornyer sig hele tiden. På netværket spilles der nu hasard med egen indsats; der er reklamer på nogle sider, og det varer ikke lang tid, førend man kan gå på indkøb. Det næste skridt kunne blive, at Facebook giver virksomheder adgang til personlige data - f.eks. medlemmers forbrugsvaner. Hvor megen magt ønsker 500 mio. brugere at skænke en 26-årig amerikansk multimilliardær?
Svaret afhænger af, hvor demokratisk det sociale netværk egentlig er. Andrew Rasiej, leder af Personal Democracy Forum i New York, mener, at Facebooks brugere sagtens kan gøre oprør, hvis de er utilfredse.
»Hvis folk ikke kan lide Zuckerbergs ledelse af Facebook, kan de protestere. I sidste instans er brugerne dommere. De er kongen, de er markedskræfterne, mens Zuckerberg er deres tjener. Og det ved han udmærket godt,« siger Rasiej.
En påstand, der skal bevises, inden den overbeviser.


