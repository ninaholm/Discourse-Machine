Spættede høns og bispefingre
Til indesneet vinterråhygge findes næppe nogen hyggeligere – eller mere kultiveret ledsager – end ædle ales fra De Britiske Øer


 Akkurat indesneet er man jo ikke her på Nørrebro, selv om det er hvirvlende hvidt på Borups Alle. Men at sne inde var, hvad der for nylig hændte for gæsterne på Englands højest beliggende pub (518 m), Tan Hill Inn i Yorkshire. I tre dage måtte 60 yorkshiremænd- og damer fordrive tiden med hyggesnak og kortspil – og, nå ja, at drikke øl – før de blev gravet ud af driverne. Jeg kan komme i tanker om mere kvalfulde scenarier. By Jove, man skulle have været der.
På pubs er det skik at nyde ales fra fad. Ofte har disse bryg århundreder lang historie bag sig, og deres næsten mytologiske ry er gerne afspejlet i en navngivning, der kan være forunderlig fantasifuld. For tiden brillerer hele to supermarkedskæder  med et kanonudvalg af disse klassiske stamtyper. Måtte det fortsætte!
Godt nyt til budgettet
I Fakta er vi nede, hvor også de betrængte budgetter kan være med. Sølle 13 kr. for øllegender som Old Speckled Hen, Abbot Ale og Tanglefoot – jamen det er da mageløst!
Alle tre er nøjagtig så gode, som jeg husker (selv om de er bedre på fad end i dåse) og har den for genren så karakteristiske florale, kikseagtige og let metalliske/røgede aroma af crystal-malt. Engelsk blomsterhumle (Challenger og Goldings), karamel og æblenuancer og svag karbonering er også fællestræk. Bedst afbalanceret er den ’lumsk drikkelige’ Tanglefoot – det opfindsomme navn skyldes, at bryggeren havde svært ved at gå lige, da han havde prøvesmagt det første fad, mens Old Speckled Hen – gammel spættet høne – er opkaldt efter en plettet gammel veteranbil, som arbejderne på MG-fabrikken brugte til lokale ærinder. Den plejede de at omtalte den som Old Speckled Un, men hvorfor blev den så til en høne og en øl? Hmm, mystisk historie – nogen må have kigget dybt i glasset. 
Lidt finere, men ...
Fakta forhandler også den irske cremeale fra Wexford. Mit råd er: Spring den over – den er jo ikke andet end skum.
I SuperBest er man finere, og udvalget er dyrere, men Robert Burns – opkaldt efter Skotlands nationaldigter (ham med To a Mouse) – og Bishops Finger – opkaldt efter et gammel landemærke på en pilgrimsrute i Kent – overgår ikke de tre fra Fakta. De er tilsvarende ukomplicerede med lignende aromaer og smag (dog mere røg og nødder i den første, og mere udtalt humlebitterhed i den anden). Typiske britiske røde ales er de, dvs. charmerende, men tynde, hvis man vil udfordres.
Man kan blive ved at drikke Winter Ale fra St. Peters. Den er mørkere af lød, mere rubin end rav. Måske drømmer den om at blive porter, den har i al fald en profil, der hælder kraftigt over mod de hårdt brændte malte, kaffe, chokolade, honning og krydderier – alt sammen accentueret af stærkere procenter – og så med et spøjst pebermyntepift i eftersmagen.
En til Kong Vinter
En endnu større åbenbaring er dog Brewers Reserve fra Fuller’s. 500 dage har kalorius tilbragt på whiskyfade. Resultatet er umådelig lækkert. Her er syrlig appelsinskal, bitter marmelade, whisky, eg og vanilje med figner, blommer og listen kunne fortsætte længe endnu. En af de mest spændende og nuancerige fadlagrede øl, jeg har smagt længe, nej nogensinde. Og en supersofistikeret ledsager til indendørs råhygge. I selskab med dette bryg kan Kong Vinter husere derude, så meget han vil.
nil@information.dk
4/6Belhaven, Robert Burns, 50cl, 4,2, 29 kr. i SuperBest, Borups Alle 130, Frederiksberg
4/6Greene King, Morland ’Old Speckled Hen’, 50 cl, 5,2 pct., 13 kr. i Fakta
4/6Greene King, Abbot Ale, 50 cl, 5 pct., 13 kr. i Fakta
5/6Badger’s, Tanglefoot, 50 cl, 5,0 pct., 13 kr. i Fakta
2/6Wexford, Irish Style Creme Ale, 50 pct., 13 kr. i Fakta
3/6Shepheard Neame, Bishops Finger, 50 cl, 5,4 pct., 23 kr. i SuperBest, Borups Alle
5/6St. Peter’s, Winter Ale, 50cl, 6,5 pct., 39 kr., i Brdr. D’s Vinhandel, Rolighedsvej 9, Frederiksberg
6/6Fuller’s, Brewers Reseve – Oak Aged Ale, 50 cl, 7,7 pct., 70 kr. i SuperBest, Borups Alle, Frederiksberg

