Giver ny energi



 Det er ikke fordi, det nogensinde har været svært at gætte kønnet på en kunstner ud fra vedkommendes billeder, men i Ida Kvetnys tilfælde er det en mere sofistikeret leg, da farverne alene udleverer hende. Her er ingen dårlig økosamvittighed over far/industriens indtog. Kvetny er ikke kun en mester udi bløde farver, hun formår også at få Find Holger til at fremstå som en simpel stregtegning. Det er simpelthen umuligt at koncentrere sig i længere tid ad gangen om hendes billeder, de tusinder af nuancer og spring fra den ene form og stil og farve til de næste får det til at flimre. Det minder om en cyborg, der bliver åbnet eller en tur i Professor Olsens Spilleland på syre og ligner alt fra australske sweatere til Barry McGee og Guston og Kurt Westergaard. Informationsoverflow og visuelle kortslutninger er sværere at få til at virke som maleri end man skulle tro, men Kvetnys trick er at give alle former og farver og mønstre samme opmærksomhed. Alt er småt, halvt abstrakt, halvt figurativt, ornamenteret og med varierende stoflighed. Det er ikke meditativt - snarere tværtimod - og du bliver heller ikke et bedre menneske, og du bliver heller ikke rig, det er stadig mænd man skal investere i, hvis det er penge, man vil tjene, men til gengæld er det pokkers dekorativt og der står plastret 'smart samtidskunst' hen over det. I tirsdags var tre malerier tilbage, de koster fra 28.500 kr. til 33.500 kr., og ellers kan udstillingen også byde på nuttede legetøjsskulpturer med farverige dræbersnegle og en animeret film, der tager kampen med lærredet meget bogstaveligt.
En Face hos Helene Nyborg Contemporary, Store Kongensgade 40H, København til den 16. oktober

