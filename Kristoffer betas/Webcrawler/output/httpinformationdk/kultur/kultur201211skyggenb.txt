I skyggen af BogForum
I sidste uge indtog litteraturfestivalen kbh læser byens biblioteker, metroer og saunaer. Men selv om arrangementerne var velbesøgte, var det svært at fange mediernes opmærksomhed. BogForum stjal spotlyset, siger festivalleder Annette Matthiesen
kbh læser. Festivalleder Annette Matthiesen evaluerer årets udgave af kbh læser.


 – Er I tilfredse med, hvordan kbh læser er løbet af stablen i år?
»Jamen, det er vi. Jeg har været i kontakt med alle scenerne – vi har over 60 – og de har haft godt med publikum. De fleste steder har der været over 50 mennesker, og det er ikke noget, man altid lige kan forvente til litteraturarrangementer. Derudover har der været stor tilslutning fra folkeskoleklasser, gymnasier og daginstitutioner,« siger Annette Matthiesen.
– Har I været gode nok til at komme i medierne?
»Ja ... altså vi har fået omtale i f.eks. lokalaviserne, Skønlitteratur på P1 og TV 2 News. Men vi får en lidt anden slags omtale end BogForum, som jo fylder ret godt op i bogtillæggene. Det tænker jeg da lidt på hvert år – om BogForum skygger for os. Det har været svært at komme igennem med eksempelvis interviews med de forfattere, der har medvirket i kbh læser. Vi har til gengæld fået presse på nogle af de mere skæve litteraturevents, som den litteraturbus, der har kørt gennem byen til forskellige litteraturhistoriske locations. Det er dén slags tiltag, der får omtale.«
– Er der ikke en fare for, at jeres arrangementer bliver for gimmick-agtige og for lidt fokuserede på litteraturen?
»Det kan man godt sige – men det synes vi også, at der skal være plads til. Vi vil jo gerne have at folk mødes om litteraturen på alle mulige forskellige måder. Vi har f.eks. haft oplæsning i saunagusen. Nogle af de der gimmick-agtige ting er der jo også for at skabe en helhedsoplevelse, hvor der kan være musik, foredrag eller mad involveret. Men det er et lille udpluk af programmet, hvor vi eksperimenterer med litteraturformidlingen.«
– Hvorfor ligger I så tæt op af BogForum?
»Det var en svær beslutning, vi skulle tage, da festivalen startede: skal man ligge sig i den helt anden ende af året, eller skal man ligge sig op af denne store litteraturbegivenhed? Forbilledet var en festival i Tyskland, Leipzig liest, som ligger lige op af deres store bogmesse. Tanken er: Jo mere litteratur, jo bedre. Der er faktisk også nogle fordele ved at ligge tæt op af BogForum. F.eks. inviterer vi nogle af de internationale forfattere, der kommer på BogForum, til at møde læserne på en anden måde på vores festival.«
– Hvad er særligt ved jer?
»Vi er en bred festival. Vi har både har de veletablerede litteraturscener og de små bogcafeer med. Vi har arrangementer i fængsler og på hospitaler. Vi er ikke kun for dem, der er vant til at læse og gå til oplæsninger. Vi er alle mulige steder, så vi får et andet publikum end de andre festivaler. Og det, at vi har et tema – i år ’Byen’ – gør, at vi får nogle ting på programmet, som ikke er helt aktuelle. Det kan være et gammelt forfatterskab som Tove Ditlevsens eller en forfatter, der har udgivet en spændende bog for fem-ti år siden, som er relevant i forhold til vores tema.«
– Så du synes ikke, at I drukner i BogForum?
»Det gør vi ikke i den forstand, at der dukker mange mennesker op til vores arrangementer. Men det er da bekymring, jeg nogle gange møder fra de scener, jeg inviterer til at være med: om der nu er plads til så meget litteratur?«
– Har I overvejet at ændre datoen for næste års festival?
»Ikke til næste år, nej. Vi har overvejet at ligge den til foråret i stedet, men det er ikke aktuelt nu; jeg har søgt om støtte til at holde festivalen på samme tid næste år.«

