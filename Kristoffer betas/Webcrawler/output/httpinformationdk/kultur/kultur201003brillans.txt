Brillans hos Mehldau efterlyses
Det lyser ikke fra klaveret, når Brad Mehldau spiller. Hverken når det sker i Horsens eller på ny dobbelt-cd


Det er ikke mange danske købstæder, der på en søndag aften kan præstere næsten fuldt hus i en stor sal til en akustisk jazzmusiker, der stort set ikke er kendt udenfor jazzen, men det kan de i Horsens. Den lidt provinsielt bøvede kappestrid med andre jyske købstæder om at være foretrukken vært for alskens spektakulære koncerter har åbenbart også en positiv sideeffekt.På den baggrund bærer man gerne over med, at aftenen med Brad Mehldau indledtes ude i Horsens Ny Teaters akustisk græsselige foyer med en saxofonkvartet udvidet med slagtøj fra den lokale musikskole, der med sin famlende påtrængenhed ikke just var den bedste indgang til en soloklaveraften. Dog inden for i salen gik det bedre rent akustisk, men rent kunstnerisk synes jeg ikke, det var en vellykket aften.Brad Mehldau gav os den blanding af egne temaer, jazzstandards og pop-rock-numre, som lige nøjagtigt har gjort, at han faktiskerlidt kendt uden for jazzen. At tænke sig - en jazzmusiker, der spiller musik af Kurt Cobain, Nick Drake og Beach Boys! Jo, men hvad bruger han de temaer til? Efter min mening ikke til meget andet end at fortabe sig i ostinate øvelser, der svulmer og svulmer, som en dårlig ret kan gøre det i munden.Nej, bevares, ingen brækkede sig i Horsens, men det var tæt på for mig i tremoloorgiet i Brian Wilsons »Only God Knows«, der fulgte,  efter at Mehldau først havde antydet temaet, som var det et af Rachmaninovs.Så gik det bedre i Kurt Cobains »Smells Like Teen  Spirit«, hvor Mehldau afholdt sig fra at lade ostinaten dominere og i stedet brugte sin venstrehånd til på Brahms-manér at spille strofer og løb, som ikke bare virtuost men også med forbløffende melodiske linjer til følge supplerede højrehåndens.Hymniske indfaldI de øjeblikke løftede musikken sig, men det var ikke så ofte det skete, heller ikke i de »rene« jazznumre. Jerome Kerns »I'm Old Fashioned« spillede Mehldau langsommere end fodslæbende for så at placere en række jarrett'ske, hymniske indfald i det rum, der opstod, men Richard Rodgers' »My Favorite Things« blev mere givende, da Mehldau nogenlunde fastholdt den lidt drømmende og ikke for anmassende måde, han havde præsenteret temaet på.Samtidig med Horsens-koncerten kan man nu herhjemme få Mehldaus seneste udgivelse, en dobbelt-cd, hvorpå han nærmer sig crossover-musikken.På en del titler er tilføjet strygere og horn til enten Mehldaus klaver eller den kvartet, der er kernen i projektet, og her følger Mehldau som komponist på eklektisk vis de trends, man i dag kan høre i den moderne amerikansk eller europæiske partiturmusik.  Det fravær af plasticitet i det rytmiske, som præger orkesternumrene, overføres imidlertid også til jazzgruppe-spillet, og det hele fremstår mærkeligt uorganisk og konceptagtigt. Heller ikke fornemt spil af Joshua Redman kan trænge gennem den mur.Både cd og koncert efterlader mig med et par kætterske sætninger på læben: Brad Mehldau mangler simpelthen, både som komponist og pianist, brillans.Han markedsføres på linje med Jarrett, Corea eller Pieranunzi, men han har ikke et anslag, der nærmer sig deres i følsomhed og personlighed. Det lyser slet og ret ikke fra instrumentet, når Mehldau spiller. Og som solopianist er han helt uden den sans for økonomisering med virkemidlerne, som kendetegner de virkeligt store i den genre: Martial Solal, Roland Hanna eller Marian McPartland.Så nu må fanklubben rykke ud!Horsens Ny Teater, søndag: Brad Mehldau soloBrad Mehldau: Highway Rider (Nonesuch)
