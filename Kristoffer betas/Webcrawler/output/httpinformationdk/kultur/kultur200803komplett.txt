Den komplette stormester
Aronian helt suveræn i Nice
Levon Aronian i hopla i Nice.


 Levon Aronian demonstrerede med al ønskelig tydelighed i Amber-turneringen i Nice, hvilken komplet stormester han er. Armenieren havde god luft til forfølgerne i slutstillingen:
1. Aronian, Armenien, 14,5 p. 2.-5. Carlsen, Norge, Kramnik, Rusland, Lekó, Ungarn, og Topalov, Bulgarien, alle 12 p. 6.-8. Anand, Indien, Ivanchuk, Ukraine, og Morozevich, Rusland, alle 11 p. 9. Karjakin, Ukraine, 9,5 p. 10.-12. Gelfand, Israel, van Wely, Holland, og Mamedyarov, Aserbajdsjan, alle 9 p. 
Behersker alle facetter 
Aronian behersker alle spillets facetter og er desuden en opfindsom og snarrådig fyr i alle de kritiske situationer, der uvægerligt opstår i en modus som den i Nice, hvor man i hver runde først skal igennem et blindparti og senere møde den samme modstander - men med omvendte farver - i et hurtigskakparti. 
Vel er det en meget showpræget form for skak, men Aronians kolossale spillestyrke i 'seriøs' turneringsskak kom jo til udtryk så sent som ved Corus-turneringen i Wijk aan Zee tidligere på året, hvor han delte førstepladsen med Magnus Carlsen, der med sin delte andenplads også imponerede i Nice.
Et af de absolutte højdepunkter i Aronians karriere indtraf under skak-OL i 2006 i Torino, hvor han var den afgørende faktor for, at armenierne noget overraskende snuppede guldmedaljerne foran de sejrsvante russere og ukrainere. Ved den lejlighed præsterede han med de sorte brikker at udradere en så stærk modstander som Ivan Sokolov (rating 2676) i løbet af blot 19 træk:
1.d4 Sf6 2.c4 e6 3.Sc3 Lb4 4.Dc2 d5 5.cxd5 exd5 6.Lg5 c5 7.dxc5 h6 8.Lh4 g5 9.Lg3 Se4 10.Lxb8 Df6! 11.Lg3 Sxc3 12.a3 Lf5 13.Dd2 La5 14.b4 Se4 15.Dc1 Tc8 16.Ta2 Txc5 17.Da1 Dc6!
Se diagrammet.	
Truer afgørende med Tc1+ og mat. 
Resten er dødskrampe fra hvids side: 
8.De5+ Kd8 19.Dxh8+ Kd7 
Og her valgte Sokolov meget forståeligt at opgive. Matten kan kun udskydes, ikke forhindres.


