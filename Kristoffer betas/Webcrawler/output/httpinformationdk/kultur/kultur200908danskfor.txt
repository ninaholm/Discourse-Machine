Dansk forfatter censureret i USA
Debatten om Jyllands-Postens tegninger af profeten Muhammed nægter at dø. Nu går bølgerne højt i USA, hvor Yale University Press afviser at trykke Muhammed-tegningerne i en bog, der handler om netop Muhammed-tegningerne
Et ekspertpanel vurderede ifølge Yale University Press, at det ikke var en god idé at trykke Muhammed-tegninger i Jytte Klausens kommende bog.
 'Alle bekræftede, at hvis Yale University Press genoptrykte tegningerne, ville man løbe en alvorlig risiko for at anspore til uroligheder', lyder det fra forlaget. Men ifølge flere af eksperter var der ikke enighed om, at tegningerne ville føre til til uroligheder som her i Pakistan i 2006, hvor der blev protesteret mod de lande, der havde trykt tegningerne.


 Den danske forfatter Jytte Klausen er blevet udsat for censur i sin bog The Cartoons That Shook The World, der handler om Jyllands-Postens Muhammed-tegninger. Det sker, efter at forlaget Yale University Press har nægtet at trykke illustrationer af Muhammed i en hvilken som helst form. I bogen, der er sat til at udkomme i USA i november, var det ifølge Jytte Klausen aldrig planen at trykke hver enkelt af Jyllands-Postens tegninger:
»Det var et genoptryk af hele avissiden, som den stod i Jyllands-Posten den 30. september 2006,« siger Jytte Klausen, der er professor i politik ved Brandeis University ifølge bloggen The Arts Fuse.
Problematisk
Forfatteren accepterede først modvilligt, at avissiden fra Jyllands-Posten ikke blev trykt i bogen. Men da forlaget krævede, at også alle andre historiske illustrationer af Muhammed blev fjernet, begyndte det at blive et problem:
»Tegningerne kan diskuteres. Men at fjerne de andre illustrationer giver problemer for teksten, som er skrevet til illustrationerne,« siger Jytte Klausen til The Guardian. De ældre illustrationer var blandt andet tegninger af Gustavo Doré i 1800-tallet, der også har været behandlet af kunstnere som Rodin og Dali.
Direktør på Yale University John Donatich begrunder beslutningen med, at »tegningerne er frit tilgængelige på internettet og kan nemt beskrives med ord«. Han understreger samtidig, at Yale som institution er »dybt engagerede i ytringsfriheden«. Forlaget lægger vægt på, at et ekspertpanel bestående af 24 eksperter »overvældende« og »enstemmigt« har anbefalet ikke at trykke nogle af illustrationerne.
»Alle bekræftede, at hvis Yale University Press genoptrykte tegningerne, ville man løbe en alvorlig risiko for at anspore til uroligheder. Næsten alle de adspurgte vurderede også, at hvis man optrykte andre illustrationer af profeten Muhammed i bogens kontekst om de danske Muhammed-tegninger, ville det udgøre en lignende risiko,« skriver forlaget i en erklæring.
Ikke enstemmigt
Noget tyder dog på, at anbefalingen fra forskerne ikke var enstemmig. En af de adspurgte eksperter, Sheila Blair, siger til The Guardian:
»At nægte at disse billeder er blevet lavet, er at forvrænge historien og at bøje sig for fanatikere,« siger den britiske professor i islamisk og asiatisk kunst på Norma Jean Calderwood University. Hun understreger, at hun »kraftigt anbefalede« forlaget at trykke billederne. Også præsidenten for den amerikanske sammenslutning af universitetsprofessorer, Cary Nelson, er ude med skarp kritik af Yale.
»De reagerer ikke på protester mod bogen. De og deres rådgivere foregriber, at der vil komme protester, og giver indrømmelser på forhånd,« siger han. »Vi forhandler ikke med terrorister. Vi efterkommer bare de krav, vi regner med, at de måtte have. Det er i praksis den position som Yale University Press indtager.«
Kritisk over for JP
Jytte Klausen var under den danske Muhammed-krise selv meget kritisk over for Jyllands-Posten og sagde blandt andet i Weekendavisen:
»Danmark er ved at sætte sit gode internationale ry som et liberalt land, der beskytter mindretals rettigheder, fuldstændig over styr på grund af Jyllands-Postens Muhammed-tegninger og den politiske håndtering af sagen.«
En af grundene til, at hun ville trykke et billede af Jyllands-Postens avis fra den 30. september 2005 i sin egen bog, var da også for at diskutere nogle af tegningernes problematikker: »Folk tror, at de kender tegningerne, men når jeg trykker dem, argumenterer jeg for, at nogle af dem er islamofobiske og i en anti-semitisk tradition. Hvis vi ikke kan se på dem, hvordan kan vi så diskutere det?« siger hun til The Guardian.
Jytte Klausens bog var fortrinsvis målrettet et akademisk publikum og bliver af forlaget beskrevet som »den første udførlige undersøgelse af forløbet«. Hun argumenterer i bogen for, at reaktionerne på tegningerne ikke var spontane og styrede af følelser, men nærmere styret af mennesker med interesser i valgene i Danmark og Egypten. Senere forsøgte også islamiske ekstremister, ifølge bogen, at udnytte situationen til at destabilisere regeringerne i blandt andet Pakistan og Libanon.


