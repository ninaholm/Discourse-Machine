Kunstnere sniger kritisk graffiti ind i tv-serie
I et forsøg på at skabe et autentisk mellemøstligt miljø har holdet bag tv-serien ’Homeland’ skudt sig selv i foden. De kunstnere, de har hyret til at lave graffiti, har sneget arabiske sætninger, som kritiserer ’Homeland’ for at fremstille Mellemøsten på en unuanceret måde, ind i serien


 For at give den seneste sæson af tv-serien Homeland, som er optaget i Tyskland, et snært af Mellemøstlig realisme har filmholdet bag serien bedt tre mellemøstlige graffitimalere om en hjælpende hånd. Den hånd har graffitimalerne velvilligt givet – dog ikke som holdet bag Homeland havde forventet.
Fadæsen vises i en scene, hvor hovedrollen Carrie Mathison er på besøg i en flygtningelejr på grænsen mellem Libanon og Syrien med den ngo, hun arbejder for. På murene i lejren har de tre kunstnere dekoreret med arabisk graffiti.
Men filmholdet fortryder nok i dag, at de ikke oversatte de arabiske sætninger, inden de offentliggjorde sæson fem. De tre kunstnere har nemlig brugt lejligheden til at udtrykke deres utilfredshed med Homelands, ifølge dem, stereotype og unuancerede fremstilling af Mellemøsten.
Således pryder håndskrevne sætninger som »Dette show repræsenterer ikke kunstnerens syn på verden«, »Homeland er racist« og »Vi gjorde ikke modstand, så han besejrede os ridende på et æsel« murene, som Carrie går forbi i lejren.
På sin blog forklarer en af de tre kunstnere, den egyptiske professor Heba Y. Amin, aktivismen således:
»På grund af seriens rygte var vi ikke nemme at overbevise, men så overvejede vi muligheden for indgriben, der kunne viderebringe vores egen og mange andres politiske utilfredshed med serien. Det var vores mulighed for at undergrave seriens budskab ved brug af selve serien.«
Brug for en tolk?
Det faktum, at aktivismen slap igennem hele produktionsmaskineriet og ud til seerne, understreger måske netop kunstnernes pointe. For hvis der, som man næsten kunne fristes til at tro, ikke har været nogen på den dyrt anlagte produktion med kundskaber i arabisk, siger det vel en hel del om, hvor ude af trit med netop den arabiske verden, holdet bag serien er.
Det er da heller ikke første gang, at Homeland er i vælten. For på trods af Carries lille tørklæde om sit blonde hår, og den (hvis vi nu lige tager ja-hatten på) forstående skildring af den støtte og ro karakteren Broody, en tidligere amerikansk soldat, som blev radikaliseret under en otte år lang kidnapning af al-Qaeda, har fundet i islam, er det sparsomt med virkelighedsnære fremstillinger af Mellemøsten og dens befolkning.
I The Washington Post har aktivist og filmproducent Laura Durkay blandt andet argumenteret for, at Homeland er et »intolerant« tv-show, fordi det præsenterer »islamofobiske stereotyper«. F.eks. er Beiruts overklasseagtige Hamra Street i en tidligere sæson blevet fremstillet som et snusket sted, hvor Carrie i bedste 90’er-videospilsstil skal undgå farlige muslimer, som vælter frem fra højre og venstre. Af andre deciderede fejlvisninger kan nævnes al-Qaeda, som fremstilles som et iransk foretagende med forbindelse til Hezbollah.
Graffitien sætter indtil videre prikken over i’et i Homelands fadæser. Mon ikke folkene bag serien investerer i en ekstra arabisk korrekturlæser inden sæson seks?

