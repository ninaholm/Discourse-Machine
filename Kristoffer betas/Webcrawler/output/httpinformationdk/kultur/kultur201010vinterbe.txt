Vinterberg vinder Nordisk Råds Filmpris
Instruktør og manuskriptforfatter Thomas Vinterberg vinder Nordisk Råds Filmpris 2010 med 'Submarino'


 Nordens mest eftertragtede filmpris går igen i år til Danmark. Thomas Vinterbergs Submarino vinder Nordisk Råds Filmpris 2010.
Vinterberg deler prisen og de medfølgende 350.000 kroner med manuskriptforfatteren Tobias Lindholm og producenten Morten Kaufmann. >
Med valget af Submarino har danske film sat sig på Nordisk Råds Filmpris fire gange siden 2005.
»Jeg er meget glad for og stolt over at modtage Nordisk Råds Filmpris,« sagde Thomas Vinterberg i går til den glade nyhed i en pressemeddelelse.
»Feltet af gode film i såvel Danmark som de andre nordiske lande er virkelig kvalificeret, og jeg har desuden stor respekt for de kompetente kræfter bag vurderingen.«
»Jeg er beæret,« fortsætter Vinterberg, der ikke alene betegner prisen »som en  påskønnelse af os bag Submarino, men af dansk film i det hele taget«.
Enkel og kompleks
Det er da også en begejstret jury, der begrunder valget af filmen.
»Submarino er en barsk, men også dybt rørende historie om to brødre, der er knyttet sammen af en skæbnesvanger barndom. Filmen handler om brødre, som pålægges de voksnes ansvar  - og om barnet som bærer af en social arv, men også håbet om en bedre fremtid,« forklarer juryen og fortsætter: »Den behandler temaer som traumer, skyld og forsoning. 'Submarino' er et enkelt og samtidig komplekst kunstværk med et stærkt manuskript og en stilsikker instruktion. «
»En elegant, stram og velfungerende dramaturgi, nærvær i spillet og en intelligent brug af lyd og lys bidrager til at skabe dette indsigtsfulde billede af menneskelivet.«
Submarino havde biografpremiere i Danmark i marts og er en af årets bedst anmeldte danske film.
Filmen deltog desuden i hovedkonkurrencen ved dette års Berlin Festival og var et af de tre danske bud på en Oscar for bedste fremmedsprogede film. En ære, der dog tilfaldt Susanne Biers Hævnen.

