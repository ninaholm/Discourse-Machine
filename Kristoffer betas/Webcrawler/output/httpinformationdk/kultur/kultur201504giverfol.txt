Vi giver folk mulighed for at se det, de ikke ved, de bør se
Der er gået inflation i festivalbegrebet, og der findes efterhånden festivaler for alting, ikke mindst på filmområdet. Og hvad skal man overhovedet med en filmfestival i en tid, hvor man alligevel kan få det meste at se via internettet derhjemme? I dag begynder den årlige københavnske spillefilmfestival CPH PIX, og Information har i den anledning talt med festivalchef Jacob Neiiendam
Både gode horrorfilm og kunstfilm er alt for sjældent med i det kommercielle kredsløb, mener CPH PIX’ festivalchef Jacob Neiiendam.


 Jødisk Filmfestival, Arkitektur Filmfestival, Fetich Filmfestival, Catalansk Filmfestival. Der findes efterhånden festivaler for alle genrer, former og slags film. I det hele taget synes der at være gået inflation i selve festivalbegrebet, især i kulturverdenen, hvor selv den mindste tendens eller det smalleste emne og sprogområde får sin helt egen festival. I dag begynder den årlige, københavnske spillefilmfestival CPH PIX, der er en af landets største, og Information har talt med festivalchef Jacob Neiiendam om de udfordringer, den efterhånden syv år gamle festival – en fusion af NatFilm Festivalen og Copenhagen International Film Festival – står overfor.
»Festival er jo ikke en beskyttet titel,« siger han, da han tager imod i festivalens lokaler på Nørrebro.
»Festival er et begreb, som dem, der bruger det, tror, fungerer godt i forhold til at kommunikere, hvad de gerne vil. Men jeg tror i virkeligheden, at de tager fejl, og det er med til at forfladige selve begrebet, festival. At vise tre film fra en given nation eller om et bestemt emne, gør det jo ikke til en festival – og meget ofte er produkterne, nu snakker vi mest om film, ikke udvalgt på grund af den filmiske kvalitet, men fordi de passer ind i en bestemt ramme. Ordet festival indikerer en vis størrelse og mangfoldighed. Det ville nok være mere relevant at finde et andet begreb end festival, som kunne bruges om de her meget nicheprægede aktiviteter.«
– Er det et problem for CPH PIX, at der på den måde er gået inflation i festivalbegrebet?
»Ikke når vi har den størrelse, vi har. Jeg tror ikke, at folk er i tvivl om, at det udvalg af film, vi har, spænder meget bredere end alle andre festivalaktiviteter i Danmark, når vi snakker spillefilm, selvfølgelig. Vores største udfordring handler mere om publikums muligheder for at tilgå den type indhold, vi har på festivalen. Folk siger, at ’I kommer med et overflødighedshorn af film, som vi allerede får’. Det gør de så bare ikke, men de tror, at de får det. Man kan se fiktion på alle tidspunkter af døgnet og på alle platforme af alle typer, længder, tv-serier, gode film. Der er ingen grænser. Det er en udfordring.«
– Hvad mener du, når du siger, at ’det gør de så bare ikke’?
»Det forbrug, folk har af fiktion, er ukurateret. Folk har en tendens til at følge nogle strømninger, som i sidste ende ikke er meget anderledes, end de altid har været, nemlig at markedsføring er konge. Det, der kan skabe den største forhåndsopmærksomhed, er det, man ser Det, der stod øverst på hylden i Blockbuster, står nu øverst på hylden hos Netflix eller andre streamingtjenester og VoD-udbydere. Det er ikke en kritik af VoD-platformen overhovedet. Jeg synes, det er fantastisk, at folk har alle de muligheder. Men folk bliver ikke taget ved hånden og ledt hen til de film, der er længere ude i krogene.«
Diversitet og kvalitet
– Hvad er det så, at CPH PIX kan som filmfestival?
»Vi kuraterer. Vi bruger al vores tid på at udvælge det, vi synes, er mest interessant i det forgangne år inden for den utroligt store vifte af genrer og udtryk, som vi præsenterer på festivalen. Vores overskrift er ’diversitet og kvalitet’. Der er lige så meget kvalitet i at finde de gode horrorfilm, som der er kvalitet i at finde de gode kunstfilm, og begge dele skal være med på festivalen, fordi de alt for sjældent er i det kommercielle kredsløb, for eksempel sydkoreanske actionfilm, der sælger 18 mio. billetter i hjemlandet, men på grund af sproget bliver smalle film, når de kommer til Danmark. Det vigtige for os er, at folk får chancen for at se noget andet, mens der er festival. Enten at se noget andet, fordi indholdet er noget andet, eller også at de ser noget, de kender i forvejen på en anden måde.«
– Hvorfor skal publikum se noget andet?
»Det er vigtigt, at man har en valgmulighed. Jeg kan kun appellere til folks nysgerrighed og sige, ’hvis du rent faktisk synes, at det indhold, du får på tv og i biografen er skåret over den samme læst, så er CPH PIX din mulighed for at finde det, du synes, du mangler.’ Det være sig tysk drama eller koreansk action.«
Film og folkeopdragelse
– Betragter du dig selv som en folkeopdrager?
»Ja, jeg ser ikke noget grimt i public service. Det, vi gør, er jo i virkeligheden public service. Vi giver folk en mulighed for at se det, de ikke ved, de bør se. Vi er nødt til at bruge mange ressourcer på at forklare folk, hvorfor det er interessant og vigtigt at se den og den film.«
– Men hvorfor er det interessant? Er det igen det folkeopdragende aspekt – at vi skal se, hvordan de bor og lever i andre dele af verden?
»Det, folk traditionelt vælger i biografen, er danske film – hvilket er fantastisk – eller amerikanske film. Det er selvforstærkende, og så ender det med at være det, de også får tilbudt, og den niche af film, der er noget andet, bliver meget lille. Men hvis film også handler om, at man skal spejle sig selv i andre mennesker eller blive klogere på, hvordan de har det i andre lande – uden at det bliver et ngo-projekt – så er de film der jo sådan set ikke. Kulturelt er vi stærkt forankret i europæisk film, engelske, franske, tyske, men vi ser ikke ret mange af dem. Vi vil hellere spejle os i en amerikansk virkelighed, selv om den er meget fjern fra vores egen. Og så kommer det lynhurtigt til at handle om virkelighedsflugt i stedet for en refleksion over, hvad det vil sige at være menneske.«
Større konkurrence
– Er det blevet sværere at fange publikums opmærksomhed, fordi der er så mange andre tilbud og muligheder takket være internettet?
»Konkurrencen er blevet langt, langt større på fiktionsområdet.«
– Hvad gør man så som filmfestival?
»Så prøver man at tænke lidt ud af boksen – selvfølgelig holde fast i, at kernen i det at gå på filmfestival, er en anden oplevelse. Man sidder i en biografsal sammen med et par hundrede andre mennesker og ved, at det er kun i aften, at man kan opleve den her film på den måde. I morgen er den her ikke. Det gør det til en mere unik oplevelse, og det prøver vi at dyrke. Vi supplerer med instruktørbesøg eller ved at sætte filmen ind i nogle rammer, som vi er krøllede nok i hovedet til at gøre, eller supplerer med noget musik. Det handler om at bryde med den normale oplevelse af at gå i biografen – uden at det skal tivoliseres.«
– Det er sjovt, at du selv nævner det. Hvis jeg skal kritisere CPH PIX for én ting, så er det netop, at der går for meget tivoli i den med teater og koncerter, og så flyttes fra det egentlige, filmene. Er alle sideaktiviteterne et desperat forsøg på at fastholde et publikum, der er på vej andre steder hen?
»Jeg kan godt forstå, at du tænker sådan, men det, vi gør med sådan nogle arrangementer, er, at vi flytter vores publikum fra biografen ind til en koncert. Det er ikke et desperat forsøg på at tiltrække publikum. Det er forsøg på at sige, at en filmfestival skal rumme mange forskellige ting.«
– Men du ved jo reelt ikke, om du flytter folk fra biografsalen, eller om det er folk, der kommer udefra.
»Nej, det har jeg selvfølgelig ingen anelse om. Men vi er en publikumsfestival, og når vi hvert år diskuterer de forskellige arrangementer, for eksempel koncerter, diskuterer vi, om forankringen til film er klar nok eller ej. Har de her mennesker rent faktisk lavet filmmusik? Er det filmmusik, de optræder med? Filmforankringen skal være stor, og er den det, synes jeg egentlig, det er forfriskende, hvis man ser det som en samlet oplevelse. De næste 14 dage er der festival. Det er altså ikke alle, der kan holde til at se film hver dag. Du og jeg er vant til at tage på branchefilmfestivaler, hvor det kun handler om film. Sådan er folk ikke. De laver nedslag i et program og siger, ’det lyder sjovt, det vil jeg gerne.’ De ser koncerterne og de øvrige arrangementer som en del af en samlet pakke.«
– Men hvornår begynder det at forstyrre filmoplevelsen? Grænsen er vel flydende, og jeg går ud fra, at det er noget, I diskuterer fra år til år på CPH PIX?
»Helt sikkert. Vi gør det i høj grad i forhold til vores musikprogram, der kan være det, der virker mest løsrevet fra det andet. Vores udgangspunkt er altid, at det skal udspringe af vores indhold. Det er klart, at vores on location-visninger er noget andet – vi har vist The Blair Witch Project i en skov og zombiefilm på Trekroner Fortet. Når vi i år viser Det store ædegilde og giver folk mulighed for at se filmen, mens de indtager en middag inspireret af filmen, så er det en måde at opleve filmen på, som sætter den i et eller andet relief. Det er ikke tivolisering. Det er en fantastisk film, og hvis vi viser den i biografen, vil der komme nogle få mennesker og synes, at den er spændende. Men prøv lige at føle den på din egen krop. Prøv at se den i en sammenhæng, hvor huset og middagen og vinen er taget fra filmen. Det får én til, håber jeg, at opleve filmen på en helt anden måde.«
CPH PIX begynder i dag og slutter den 22. april

