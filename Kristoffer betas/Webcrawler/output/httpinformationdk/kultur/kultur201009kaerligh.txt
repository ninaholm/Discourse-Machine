Kærligheden til Stalin er den lille mands hævn
Josef Stalin oplever igen en popularitetsbølge. Stalin-manien er opstået af, at folk føler sig forladt, lyder et af buddene på tendensen


 BERLIN - »Det var svært at ånde. Atmosfæren i samfundet var så forpestet,« siger  historikeren Andrei Sorokin, der for tre år siden besluttede sig for at forsøge at »stoppe den skæbnesvangre udvikling«.
250 tilhørere er mødt op for at høre debatten om den tidligere diktators tiltagende popularitet ved årets internationale litteraturfestival.
Sammen med selskabet Memorial, der kæmper for menneskerettigheder og for bearbejdelse af stalinismen, er hans forlag Rosspen gået i gang med at lave en række på 100 bind under temaet 'Stalinismens historie'.
»Det var en lærebog, der fik os til at tage fat. Bogen forsøgte at legitimere hele den sovjetiske erfaring. Nå ja, selvfølgelig var der fejl, ofre og gerningsmænd, men det gik trods alt altid fremad industrielt. Desuden vandt vi krigen, så man skulle ikke gøre sig så mange bekymringer. Den bog fik os til at tage beslutningen om at gøre noget,« fortæller Sorokin.
'Begrave' Stalin
Swetlana Alexijewitsch er hviderusser. Hun er journalist og forfatter og siger ligeud, at Stalin og hans gerninger ikke bliver bearbejdet på nogen måde i hendes hjemland.
»Vi lever nemlig i en totalitær stat og har vores egen lille Stalin,« siger hun og mener præsident Lukashenko, der har siddet på magten i Hviderusland de sidste 16 år.
»Når man ser fjernsyn hos os og ser denne lille Stalin, så forstår man, hvorfor det er så svært at 'begrave' Stalin nogen steder,« siger Alexijewitsch, der selv har taget konsekvensen og bor i Paris. Hun fortæller, at hun er ved at skrive en bog, der handler om, »hvad der sker med det sovjetiske menneske med stalinistiske rødder«.
Også de intelligente
»Jeg er forundret over, at ikke kun magthaverne, men også almindelige mennesker forsøger at normalisere Stalin. Det er de samme mennesker, der for 20 år siden ønskede sig et nyt liv. Men vores land er fornedret og i en slem tilstand. Folk føler ikke, at de kan forlade sig på lov og orden. Der er kaos. De lider som for 100 år siden, alligevel forsvarer de Stalin,« siger Swetlana Alexijewitsch.
Hun ser det hviderussiske samfund som delt i vindere og tabere.
»For syv procent går det så godt som aldrig før. De udlever en hedonistisk fase, og det er i den grad et sygt samfund. Men de fleste er tabere. En kvinde sagde til mig: 'Før var jeg bange for KGB, nu er jeg bange for livet. Det er værre for mig at leve i dag.' Disse mennesker ville ikke kapitalismen. Hverken den amerikanske, den tyske eller den svenske. De ville bare leve bedre. Men alt blev privatiseret, nogle få ragede det hele til sig, og de fleste blev tilbage uden noget. Stalin er for dem blevet til legemliggørelsen af den bolsjevistiske retfærdighed. Kærligheden til ham er en protest. Det er en protestnostalgi. Det er den lille mands hævn over de rige og magthaverne,« siger Alexijewitsch, der for nogle år siden høstede megen ros for en bog, hvor i hun portrætterede nogle af ofrene for Tjernobyl-katastrofen.
Sorokin er enig med hende: »Stalin-manien er opstået af, at folk føler sig forladt. Og det gælder ikke kun de små mennesker. Også intelligensen føler sig forsømt, og også her er der mange Stalin-tilhængere,« siger han.
Han fortæller, at folk, der i 1980-1990'erne fordømte Stalin, ikke fordømmer ham længere. At sociologiske undersøgelser i Rusland viser, at mere end 50 procent af befolkningen i dag vurderer Stalins rolle i russisk historie som overvejende positiv. Tallet har været voksende de seneste år og inkluderer også mange unge.
En festdag?
»På den ene side siger folk, at han var en forbryder, på den anden side retfærdiggør de hans forbrydelser, fordi han vandt Anden Verdenskrig,« siger Sorokin. Han bemærker, at i Rusland benævnes den 8. maj endnu »sejrens dag« i modsætning til i resten af Europa, hvor den hedder »dagen, hvor krigen sluttede«. For ikke så længe siden foreslog Juri Luschkow, Moskvas overborgmester gennem de sidste 18 år, at man denne dag smykker gaderne med portrætter af Josef Stalin. Sorokin ser det som sin pligt som professionel historiker at deltage i bearbejdelsen af Stalin og hans tid og at gøre sine resultater tilgængelige for det russiske samfund.
Et ambivalent forhold
Arsenij Roginskij er russer fra Arkhangelsk ved Hvidehavet. Han er historiker og medstifter af selskabet Memorial og ser Stalin-dyrkelsen som tegn på en identitetskrise. I 1980'erne sad han fire år i fængsel på grund af en falsk anklage.
»I går var vi sovjetborgere og vidste, at hele verden var bange for os. Men hvad er vi nu? Hvad kan vi være stolte af? Jeltsin gav os ikke svaret, men det har Putin gjort ved at sige: 'I skal være stolte af at være russere. Det er et stort land, og vi er marcheret fra sejr til sejr. Vores identitet er sejrherrernes',« siger Roginskij, der mener, at denne melding har beroliget folk.
»Først når folk begriber, at demokrati er et gode, vil de begribe, at Stalin var ond,« siger han.
Lascha Bakradse er georgier fra hovedstaden Tbilisi, hvor han leder det statslige G.-Leonidze-Museum for georgisk litteratur. I hans hjemland er forholdet til Stalin ambivalent.
»Når man i udlandet siger, at man er fra Georgien, siger mange som det første: Ligesom Stalin. Landet har fostret mange andre berømtheder, men det er denne det 20. århundredes største bøddel, som folk tænker på først,« siger han.
»Egentlig har vi ikke brug for Stalin i Georgien. Vi har mange andre nulevende personligheder, der kan bidrage til vores nationalistiske følelser,« siger han og høster latter fra salen.
»Men selv om de første advarsler mod Stalin, og hvad han havde potentiale til at blive, faktisk kom fra Georgien, så har man alligevel et meget ambivalent forhold til ham her,« siger Bakradse.
»Mange er imod ham og kritiske overfor ham, men i samme åndedrag understreger de, at han var en højst interessant person,« siger han.
Sorte kræfter
For at beskrive ambivalensen fortæller han om en gammel mand, der havde siddet i Gulag-lejr, da Stalin døde. Og som hadede ham. Alligevel græd hele koncentrationslejren og han selv, da de fik nyheden.
Efter Bakradses mening er der de sidste 20 år ikke blevet gjort nær nok i Georgien for at bearbejde Stalin og hans tid. Han mener, at landet forsøger at fortrænge ham. Eller forsøger at fremstille sig selv som offer.
»For et par år siden åbnede et 'Okkupationsmuseum'. Hvad ligger der i det navn? At vi georgiere vasker vores hænder, at vi var besat og ingenting havde med noget at gøre, og det er naturligvis helt forkert,« siger Bakradse.
Roginskij understøtter ham ved at sige, at sådan er historiografien i stort set alle østeuropæiske lande.
»Vi var de gode mennesker, og så kom de sorte kræfter og gjorde os til slaver. Vi har altid gjort modstand og endelig i 1991 lykkedes det at befri os selv. Alle siger, at vi, russerne, er de slemme og onde. Men i mit hjemland har denne historieudlægning ikke ført til retssager imod bødlerne, men derimod til en lovprisning af Josef Stalin,« siger han.


