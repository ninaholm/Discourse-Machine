Comfortzone
LEDER


 Det er let at gøre, som man plejer. Både i sit dagligliv og når man rejser – i hvert fald når man er så privilegeret, at man sjældent behøver at gøre ting anderledes af ydre nødvendighed.
Det er først og fremmest trygt at gøre det samme og besøge de samme steder igen og igen eller gøre som alle andre og tage en weekend til Berlin. Fornemmelsen af på en eller anden måde at føle sig fortrolig med og hjemme et andet sted end dér, hvor man bor, er rar, men dybest set også kedelig i længden.
I denne udgave af iVerden tager vi derfor på opdagelse i fire europæiske kulturbyer, der vil være ukendte for de fleste, men som har meget at byde på i efterårets kulturelle overflod af musik, teater og fotografi- og maleriudstillinger, der vidner om et kontinent præget af et ufatteligt kulturelt og økonomisk overskud.
En af Europas mindre kendte kulturbyer er Bratislava, som Malene Fenger-Grøndahl mere af nød end af lyst gav en chance og faldt for. Byen ved Donau har gotisk arkitektur, orientalsk inspireret jugendstil, barokpalæer og en levende musiktradition med jazz, electronica og ikke mindst klassisk musik til billetpriser, der er en brøkdel af, hvad den slags koster i Wien, men har samme høje kvalitet.
Brugge er mest kendt som malerisk kulisse i en grotesk morsom lejemorderkomedie, men burde være kendt for sit middelaldercentrum, der står på UNESCO’s Verdensarvliste. Gaderne har toppede brosten, og kanalerne er flankeret af farverige huse med trappegavle, men som det fremgår af Tom Nørgaards artikel, er byens gastronomiske liv langtfra musealt.
Det er Utrechts sociale liv ifølge Tatiana Tilly heller ikke, for byen er præget af mange studerende og universitetslærere. De sikrer et mangfoldigt udbud af beværtninger langs kanalerne i middelalderbyen, der ligger kun en halv time i tog fra Amsterdam, men hvis næsten bilfri bymidte ikke er nær så velbesøgt som hovedstadens.
Den sidste ukendte kulturby er den næststørste schweiziske by Geneve, som hele verden besøger og bosætter sig i. Her hvor to floder mødes, og ordentligheden og punktligheden trives, lever forretningsmennesker, CERN-forskere og NGO-ansatte side om side med uovertruffen kunst og gastronomi ved Genevesøens bred.
Længere væk, længere ud
Jens Malling bevæger sig noget længere væk fra tryghedszonen med sin rejse i Kaukasus, hvor han tilbagelægger hundredvis af kilometer i et nattog med russere og usbekere, ossetere og abkhasere på vej mod et funklende Sortehavsbassin. Nat bliver til dag og nat igen, før Sotji endelig anes i det fjerne.
I Kirgisistan, der om få dage afholder sit første parlamentsvalg siden Den Anden Kirgisiske Revolution i 2010, ser Jeppe Villadsen det russiske imperiums efterladenskaber 25 år efter dets fald. Det er en tidsrejse på fire hjul mellem æsler, Leninstatuer og bjergmassiver.
Bjerge, der stræber mod himlen og gør menneskene små, er der også i vores udendørstema. Atlasbjergene strækker sig 2.500 kilometer fra Tunesien i øst gennem Algeriet til Marokko i vest, hvor vi med lokale berbere vandrer op ad Nordafrikas højeste bjerg Jebel Toubkal. Vi fortæller også om naturoplevelser i Marokko og under vores egne køligere himmelstrøg, hvor efteråret slet ikke er så gråt som sit rygte.
Og så er vi tilbage i tryghedszonen. Det, vi mere eller mindre kender. Der, hvor ingen ydre nødvendighed tvinger os til at lave om på vores liv. For uanset hvor øjen- og øreåbnende en ny, ukendt by på det europæiske kontinentet end måtte være, er det et meget lille skridt uden for egen tryghedszone. Det er trods alt stadig inden for ComFort Europa.

