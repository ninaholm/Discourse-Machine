Fernisering og fest i Kødbyen

Den dansk-islandske kunstner Olafur Eliasson er blandt de over 100 kunstnere der støtter de udviste irakiske gennem Aktion Auktion.

Over 130 danske samtidskunstnere er gået sammen i projektet Aktion Auktion, der i eftermiddag fra klokken 16 afholder fernisering i Kødbyen. Formålet med arrangementet er at skaffe penge og opmærksomhed til de afviste irakiske flygtninge.Fra klokken 22 skifter ferniseringen til fest, og en lang række danske musikere tager over. Navne som Trentemøller, Djuna Barnes, When Saints Go Machine og The Good The Bad viser deres solidaritet ved at deltage i arrangementet og sætte gang i festen. På auktionen kan man blandt andet byde på et værk af kunstneren John Kørner, som har lavet et særligt maleri, der forestiller irakerne i Brorsons Kirke. Dette bort-auktioneres igennem auktionshuset Bruun Rasmussen sammen med værker af blandt andet Olafur Eliasson, Bjørn Nørgaard og Martin Erik Andersen. Alle indtjeninger fra de donerede værker går ubeskåret til irakerne gennem initiativet Kirkeasyl. Auktionen finder sted fra den 10. til og med den 21. september i Den Hvide Kødby, Høkerboderne 8 på Vesterbro.  		                      IMM
