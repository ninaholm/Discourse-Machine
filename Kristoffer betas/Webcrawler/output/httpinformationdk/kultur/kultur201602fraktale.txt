Fraktaler



 En tværvidenskabelig vending har de senere år fundet vej til litteraturforskningen og tilført den ellers så tweedjakkebeklædte profession både slips og hvide kitler. Vi har set statistikere trække ’big data’ ud af litteraturhistorien med det formål at kortlægge litterære mønstre og udviklingstendenser.
Vi har set neurologer scanne hjernen på skønlitterære læsere for at se, hvordan vi responderer på fiktive forløb og figurer. Og vi har hørt evolutionsteoretikere fortælle, at vores litterære læsning ikke kun er styret af lyst, men også af ønsket om at opnå overblik over de handlemuligheder og farer, tilværelsen rummer.
I dagens Litteraturtillæg tager vi endnu et skridt ind på litteraturvidenskabens enemærker: Et hold af polske forskere har analyseret over 100 verdenslitterære værker og fundet ud af, at »et overvældende flertal« af dem mimer geometriske strukturer, som man genfinder overalt i naturen – lige fra det mindste snefnug til de største galakser.
Fraktaler, kalder man dem. I en litterær sammenhæng er forskningen interessant, fordi den antyder, at der i lighed med forekomsten af det gyldne snit i billedkunst findes en særlig formel for skønlitteratur, der instinktivt appellerer til vores menneskelige sans for symmetri og orden.
Og hvad så, kunne man spørge. Spørgsmålet er selvfølgelig, om vi bliver klogere på Jane Austens Fornuft og følelse ved at vide, at romanen – uafhængig af forfatterens hensigt – mimer et særligt geometrisk princip. Det gør vi muligvis ikke.
Men det interessante er heller ikke at dvæle ved konstateringen; det interessante er alle de spørgsmål, som følger efter: Det litteratursociologiske ’hvorfor’, og hvad det betyder for vores læsning.
I stedet for at afvise de nye svar fra alternative fagdiscipliner, bør litteraturforskningen bruge dem til at stille sig selv nye spørgsmål. Og dermed gøre endnu mere af det, den gør bedst: fortolke.

