Hov ... Danmark er i EM-semifinalen i fodbold
I forholdsvis ubemærkethed har Danmark spillet sig i semifinalen ved fodbold-EM for kvinder i Sverige. Kampene er blevet sendt på sekundære kanaler, og der er stadig lang vej for den danske kvindefodboldliga, mener DR, der dog har købt aftenens semifinalekamp og håber på et folkeligt gennembrud
 
	Foto: Anders Kjærbye


 
	Historien gentager sig selv – første gang som succes, anden gang i ubemærkethed. For mens de danske fodboldherrer skabte masseeufori, dengang de deltog i og vandt EM-slutrunden i Sverige i 1992, har de danske kvinder ikke helt samme medietække. Der er ingen storskærm på Rådhuspladsen, ingen rød-hvid folkevandring over Øresund, og tv-seerne har skullet være i besiddelse af den store kanalpakke for at følge med: Kampene ved EM i kvindefodbold, der foregår lige nu i Sverige med Danmark som en meget succesrig deltager, er nemlig blevet sendt på sportskanalen Eurosport. Hverken DR, TV 2 eller de to kommercielle tv-udbydere Viasat og SBS har ønsket at købe rettighederne til slutrunden, hvor de danske kvinder i aften spiller semifinale mod Norge efter en overraskende sejr på straffespark mod Frankrig i mandags.

	Lige indtil i går, hvor DR investerede licenskroner i rettighederne til aftenens semifinale. Alligevel ærgrer den manglende opmærksomhed den mangeårige kønsforsker og nuværende freelancejournalist Anette Dina Sørensen:

	»Der er jo tårnhøj underholdningsværdi. Den kamp, de spillede mandag, var en gyser. Men det er slående, at de danske medier ikke er på. Hvis man vil se det, så må man på Eurosport eller svensk TV4,« siger Anette Dina Sørensen.

	I de seneste mange år har kvindefodbold ellers været en sport i fremmarch: Ifølge tal fra Dansk Boldspil-Union (DBU) var der lige knap 22.273 fodboldspillende piger under 19 år i Danmark i 1988. I 2011 var antallet mere end fordoblet til godt 60.000.

	Fremgangen er især sket siden 1997, hvor DBU satte gang i en målrettet satsning for at få flere piger til at spille fodbold. Særligt initiativet ’Pigeraketten’, hvor fodboldforbundet sammen med lokale fodboldklubber, skoler og fritidsinstitutioner har inviteret til bold, har hentet nye piger i folden.

	Men selv om fodbold har været en kæmpe succes på breddeplan og blandt andet har overhalet håndbold som den foretrukne sport blandt unge piger, har elitesiden altså ikke formået at slå igennem i samme omfang.

	Men det kan den nuværende slutrunde forhåbentlig være med til at ændre på, siger Anette Dina Sørensen: »Jeg tror og håber, at den her turnering danner grundlag for en ny måde at se på kvindefodbold på. Og det vil forhåbentlig smitte af på alle de kvinder og piger, der løber rundt på banerne hver eneste uge.«

	Det samme håber tidligere ligestillingsminister for Venstre Lykke Friis, der ligesom Anette Dina Sørensen selv spillede fodbold i ungdomsårene og i dag er stor fan af blandt andet den tyske fodboldklub Bayern München.

	Lykke Friis var selv i Sverige til den danske gruppekamp mod Italien, som endte med et dansk 2-1-nederlag, og hun hæfter sig også ved netop den svenske kvindefodbold. Her er ikke bare landsholdet, men også kampene i den bedste kvindelige fodboldrække en fast del af programmet på de landsdækkende tv-kanaler.

	»I Sverige har kvindehold nogle gange ligefrem ligget nummer ét på listen over mest sete udsendelser. Og man har lavet komparative analyser, der viser, at de svenske tv-seere bliver hængende længere, når kampen er forbi, end når herrerne har spillet. De vil hellere høre Pia Sundhage udtale sig.«

	Pudekamp og lodtrækning

	Det er dog ikke kun på tv-siden, at de danske fodboldkvinder ikke har høj prioritet. Inden slutrunden blev også DBU kritiseret for ikke at tage kvinderne seriøst.

	Op til slutrunden deltog spillerne blandt andet i en pudekamp i Vejle i et forsøg på at markedsføre holdet. Og da Ekstra Bladets traditionelle skolefodboldturnering kulminerede i de to finalekampe for henholdsvis drenge og piger på NRGi Arena i Aarhus, stod kvindelandsholdet for pauseunderholdningen i en showkamp mod 100 børn på en gang. Useriøs spild af tid, mente blandt andet Ekstra Bladet, der også kritiserede DBU for at være for nærig med bonusserne og i det hele taget behandle kvinderne som »andenrangsspillere«. Men det er en urimelig kritik, mener bestyrelsesmedlem og delegationsleder for det danske hold Mette Bach Kjær, da hun tager imod i foyeren på spillernes hotel i Linköping:

	»Man kan selvfølgelig kritisere os for at gøre det forkerte, hvis man er uenig. Men det er ikke rigtigt, at vi ikke gør noget,« siger hun.

	Mette Bach Kjær vil gerne anerkende, at man nok ikke havde set herrelandsholdet deltage i pudekampe og agere pauseunderholdning under en skoleturnering. På samme måde havde det nok også udløst et ramaskrig, hvis den endelige skæbne for det danske herrelandshold var blevet afgjort ved lodtrækning på grund af turneringsformatet, som det skete for kvinderne: De bedste hold fra hver af de tre grupper ved slutrunden gik videre til kvartfinalen sammen med de to hold, der høstede flest point blandt gruppernes tredjepladser. Og da både Danmark og Rusland havde hentet to point i deres tre gruppekampe, skulle der trækkes farvede bolde op af en gennemsigtig bowle, inden danskerne kunne gøre sig klar til kvartfinalen mod Frankrig.

	Mette Bach Kjær mener dog, at der er tale om en parallelforskydning. Herrerne har også engang måttet kæmpe for profilering. Og der foregår også et arbejde for at få høstet af breddesuccesen på eliteniveau, fortæller hun: Fodboldforbundet har blandt andet vedtaget en 2020-plan, der afsætter godt 18 millioner kroner årligt til at støtte forskellige tiltag for klubberne i den bedste kvinderække, 3F-ligaen.

	»Fremover bliver der blandt andet krav om, at man skal have licens for at spille i 3F-ligaen. Og når man så har fået en licens, får man også støtte fra DBU. Klubberne skal blandt andet ansætte en kommerciel leder, som har til opgave at fokusere på at skaffe sponsorater. På den måde skal de få deres egen klub til at blomstre,« forklarer Mette Bach Kjær.

	Derudover er der mulighed for at få støtte til at ansætte en bredere trænerstab og en medicinsk sektor, så klubberne kan få øget professionaliseringen af kvindesiden.

	Kvinder spiller anderledes

	Netop den del af indsatsen, der fokuserer på at udvikle den hjem-lige kvindefodbold, er også påkrævet, hvis den bedste danske række skal nå igennem på landsdækkende tv. Her er niveauet nemlig fortsat alt for lavt, vurderer Joakim Frøsig, der er journalistisk chef for DR Sporten.

	»Vi har små klip med i tv, når spændingen begynder at nærme sig i 3F-Ligaen, men ellers er ligaen bare ikke interessant nok. Der er to hold, der kan noget, og det er Hjørring og Brøndby. Til sammenligning slog Brøndby Skovbakken 8-0 i kampen om at komme i finalen, og vi kan se, at 15 af landsholdsspillerne kommer fra en af de to klubber, mens resten spiller i udlandet. Så ligaen er simpelthen stadig for tynd,« siger Joakim Frøsig.

	Til gengæld har den nuværende succes i Sverige gjort indtryk i DR, der har haft en mand afsat til at dække kvindelandsholdet allerede inden slutrunden og har fortsat med blandt andet direkte radiotransmissioner fra kampene på P3.

	Slutrunden har ifølge Joakim Frøsig virkelig været et gennembrud for holdet, og han kunne med egne ord godt forestille sig, at DR »ville byde ind« på rettighederne til den næste slutrunde, hvis kvinderne vel at mærke kvalificerer sig.

	For der skal præsteres, hvis kvinderne skal kvalificere sig til tv-tid.

	»Vi dækkede faktisk slutrunden i 1999, da der var VM i USA. Danmark spillede åbningskamp foran 80.000 mennesker, og det var kæmpestort. Havde de vundet bare én af de tre gruppekampe, havde de nok fået gennembrud dengang, hvor vi sendte på DR2. Men vi tabte alle tre kampe,« siger Joakim Frøsig.

	Nu er der dog en ny mulighed, og DR har da også sikret sig rettighederne til aftenens semifinalekamp, som bliver vist på DR1. Men kvindefodbolden skal helst opleve en udvikling, der ligner den, som var i håndbolden i forbindelse med kvindelandsholdets succes i 1990’erne:

	»Der skete der også noget i ligaen. Holdene blev bedre, fik sponsorater og udenlandske spillere, og niveauet blev højere, så der var spænding. Og man kan jo håbe, at det kan gå samme vej for fodbolden,« siger Joakim Frøsig.

	Både Lykke Friis og Anette Dina Sørensen ser dog også klare paralleller i den udvikling, kvindehåndbolden gennemgik. Og udover at få styrket den kommercielle og professionelle side af sporten handler det også om, at folk skal lære at se fodbold som noget, der også kan spilles på en anden måde end mændene:

	»Normen har været, at fodbold var defineret som en maskulin sportsgren. Kvinder kunne ikke udfolde sporten på samme måde, og derfor gjorde de det på en forkert måde og på en kedelig måde. Man kan også se det med håndbold: Da de blev gode, lavede de en platform for sig selv. Og jeg tror, at man vil se det samme inden for fodbold i løbet af de næste tre-fire år. Nu begynder der at danne sig nogle fortællinger om fodbold, som kvinder spiller det,« siger Anette Dina Sørensen og får opbakning fra Lykke Friis:

	»Det er forkert at sige, at en kvindekamp skal være identisk med en herrekamp. Den kan stadig godt være god underholdning. Og den kamp, vi så i mandags, var drama på niveau med Champions League eller en landskamp hos herrerne. Det var den store internationale dyst.«

	 

