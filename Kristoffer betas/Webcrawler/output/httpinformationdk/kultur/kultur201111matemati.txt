Matematikeren, der blev forrådt af sin forstand
Efter fem indlæggelser for paranoid skizofreni modtog matematikeren John Nash i 1994 Nobelprisen i økonomi. Hans liv var én lang brydekamp med den fornuft, som først skabte ham og siden forlod ham. Professor Jan Philip Solovej har mødt den geniale matematiker og fortæller i aften i Diamanten om hans liv og skelsættende tænkning
John Nash blev tidligere på måneden udnævnt til æresdoktor ved City University of Hong Kong.

En februarmorgen i 1959 sidder de matematikstuderende på Massachusetts Institute of Technology (MIT) i Cambridge i fællesrummet og snakker, da deres højt respekterede forelæser, den kun 30-årige matematiker John Nash, pludselig træder ind ad døren med New York Times under armen. Han peger på en artikel i øverste venstre hjørne og siger, at den indeholder hemmelige budskaber fra beboere fra en anden verden. Han siger, at de kommunikerer igennem avisen, og at det kun er ham, der kan knække koden. Han siger det ikke for at være sjov, men fordi det forekommer ham at være en ubestridelig sandhed. Som han selv mange år senere bemærker:»De ideer, jeg havde om overnaturlige væsener, kom til mig på samme måde som mine matematiske ideer. Så jeg tog dem alvorligt.«Historien om John Forbes Nash Jr. er historien om et enestående matematisk geni, der i sine unge og bedste år bidrog med videnskabelige løsninger på væsentlige matematiske gåder, men som aldrig selv formåede at gennemskue sin egen gådefulde hjerne.I Det Kongelige Biblioteks foredragsrække ’Kunsten at tænke stort!’ fortæller matematikprofessor fra Københavns Universitet Jan Philip Solovej i aften på Diamanten om den amerikanske nobelprisvinders liv og banebrydende tænkning. Selv har han mødt Nash ved flere lejligheder, første gang i midten af 1980’erne, da han skrev ph.d. på Princeton. På det tidspunkt havde den amerikanske matematiker været indlagt fem gange på skiftende psykiatriske hospitaler med diagnosen paranoid skizofreni. Nu huserede han på universitetsgangene, hvor ledelsen i respekt for hans meritter havde givet ham lov til at færdes — men uden at tilbyde ham hverken et job, en titel eller et kontor.»Han stod altid helt alene foran en af de mange tavler på gangene og skrev tvivlsomme matematiske udregninger op — og så underskrev han sig ’Kejseren af Antarktis’. Vi vidste godt, han var skør. Men jeg oplevede ham også som lidt truende, så jeg gik altid i en stor bue uden om ham, og jeg vekslede aldrig et ord med ham,« fortæller Jan Philip Solovej.40 år tidligere havde John Nash været matematikkens nye, store håb. Nu var han reduceret til en sær snegl, en psykisk krøbling ude af stand til at skelne virkelighed fra fiktion. Ingen kunne dengang vide, at han bare 10 år senere skulle modtage den største civile anerkendelse, en videnskabsmand nogensinde kan håbe på.Livet som spilJohn Nash var 21 år gammel, da han publicerede den ph.d.-afhandling, som mange år senere, i 1994, skulle give ham Nobelprisen i økonomi. Han havde valgt at beskæftige sig med et problem inden for spilteorien, som han mente, at teoriens grundlægger John von Neumann havde overset. Von Neumann, der sammen med Einstein var en af stjernerne på Institute for Advanced Study i Princeton, var allerede blevet præsenteret for Nashs idé og havde afvist den, men det havde blot skærpet den unge matematikers motivation for at finde en løsning på problemet.Kort fortalt er spilteori ideen om, at enhver konkurrencesituation kan analyseres som et spil, hvor deltagere har forskellige strategier til at opnå forskellige mål. John von Neumann havde påvist, hvordan spillere, der samarbejder, kan øge deres gevinst. Nash fokuserede i stedet på de spil, hvor deltagerne ikke samarbejder. Og det lykkedes ham på under et år at føre matematisk bevis for, at det selv blandt ikke-samarbejdende spillere er muligt at løse interessekonflikter på en måde, så ingen af de involverede spillere af sig selv kunne have opnået et bedre udbytte. Nashs afhandling fylder kun 27 sider, men ifølge Jan Philip Solovej kunne den meget vel have været skåret helt ned til seks.»Rent matematisk er det problem, Nash stiller op, ikke særlig svært at løse. Det fantastiske ved afhandlingen er ikke hans matematiske udregninger, men den indsigt, han har — altså at man overhovedet kan betragte og beskrive konkurrencesituationer på denne måde,« siger Solovej og peger på, at Nashs version af spilteorien ikke bare har haft stor betydning for, hvordan man forstår økonomiske forhandlinger og kontrakter, men også for, hvordan man inden for evolutionærbiologien beskriver arternes konkurrence med hinanden over tid.BlærerøvNash blev hurtigt et kendt navn i videnskabelige kredse. Ikke bare tænkte han hurtigere end de fleste, han fik også indsigter, ingen andre var i nærheden af at få. Selve spilteorien havde dog ikke for alvor kunnet imponere hans matematiske kolleger i samtiden. Så da han efter Princeton blev ansat på MIT, var han fra begyndelsen fast besluttet på at vise sine matematiske færdigheder frem for alle.»Han gik rundt og blærede sig med, at han kunne løse hvad som helst — og til sidst sagde folk: ’Jamen, så løs indlejringsproblemet’, hvilket var et af datidens sværeste matematiske problemer, som ingen hidtil havde kunnet klare. Men Nash løste det på bare to år,« siger Jan Philip Solovej.Kort fortalt handler indlejringsproblemet om, hvorvidt et geometrisk rum, som er krumt, kan indlejres i et større rum, som ikke er krumt. Hvis svaret er ja, eksisterer den teoretiske mulighed, at universet, som Einstein har bestemt som krumt, ligger inde i et større rum, som ikke er krumt. Nash beviste ikke bare, at deteren mulighed, han gjorde det samtidig med et matematisk bevis, der i sin enkelhed var så elegant, at det nærmest var smukt.»Det er et fantastisk matematisk bevis — og for Nash var det et kæmpestort personligt resultat,« fortæller Solovej.»De fleste troede overhovedet ikke, at indlejrings- problemet kunne løses, men han gjorde det på ingen tid og endda med en metode, som siden er blevet brugt til at løse alle mulige andre problemer.«Den store nedturNash befandt sig på nu på toppen af sin formåen, og livet var godt: Han var netop blevet gift med en smuk ung fysiker, Alicia Larde, som ventede deres fælles barn, han havde gjort sig gældende videnskabeligt — men så begyndte virkeligheden langsomt at glide ham af hænde.»Der er nok ingen tvivl om, at de to ting har været forbundet — hans genialitet og den måde hans hjerne fungerede på. Altså at det, der gjorde ham genial, formentlig også var en medvirkende årsag til, at han blev syg,« siger Jan Philip Solovej.Det er usikkert, hvad der præcist udløste hans skizofreni, men faktum er, at tvangstankerne og vrang- forestillingerne gradvist tog til fra slutningen af 1950’erne og frem: Den tidligere så rationelle mand begyndte nu at beskylde sine kolleger for at stjæle ideer fra hans papirkurv, han skrev breve til ambassadører, paven og FBI om oprettelsen af en verdens- regering, og han udstedte intergalaktiske kørekort til sine studerende.De næste 35 år ryger John Nash ind og ud af skiftende psykiatriske hospitaler og modtager både medicinsk behandling og elektrochok, alt imens Alicia passer både på ham og deres fælles søn, der også med tiden udvikler skizofreni.Da Jan Philip Solovej i 1991 vender tilbage til Princeton i en stilling som assistant professor, har Nashs mentale tilstand imidlertid forandret sig til det bedre. Man kan stadig ikke føre samtaler med ham, men han er blevet mere rolig og står ikke længere ved tavlerne skriver. Og en dag i 1994, da Jan Philip Solovej sidder på sit kontor på Princeton, banker en stakåndet kollega pludselig på døren: Om han har hørt, hvem der har vundet Nobelprisen i økonomi?»Jeg faldt nærmest ned af stolen, da han sagde, det var Nash,« husker Solovej. »Han var jo særlingen, der hverken havde noget kontor eller noget billede på væggen. I byen troede folk, han var en hjemløs. Jeg kan huske, de lokale aviser skrev, at byens bums havde vundet Nobelprisen. Det kom som en overraskelse for alle,« siger han.I dag er John Nash 83 år, han er stadig tilknyttet Princeton, men har ikke produceret videnskabelige artikler siden midten af 1960’erne.’Kunsten at tænke stort! John Forbes Nash’. Ved Jan Philip Solovej, professor, Københavns Universitet. Diamanten kl. 19 i aften
