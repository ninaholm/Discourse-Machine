'Ved I ikke, hvem jeg er?'
Shah Rukh Khan er en af planetens bedst kendte filmstjerner og et idol for hundredvis af millioner mennesker - men amerikansk politi mistænkte ham for at være terrorist
Shah Rukh Khan blev ikke genkendt i USA.


 LOS ANGELES - En Bollywood-superstjerne på besøg i USA for at lave en film om racefordomme er blevet midtpunkt i en diplomatisk strid, efter at være tilbageholdt af amerikansk lufthavns politi, der angivelig fandt ham mistænkelig, fordi han var mørklødet, havde et indisk pas og et muslimsk efternavn. Shah Rukh Khan, subkontinentets mest berømte skuespiller, har vakt sine hundredvis af millioner fans harme over denne medfart, efter at være stået frem og have fortalt, hvor »vred og krænket« han følte sig ved at blive stoppet af bevæbnet sikkerhedspersonel i Liberty Airport, Chicago, da han forsøgte at boarde et fly til Chicago.
»Jeg blev chikaneret på det groveste i en amerikansk lufthavn, fordi mit efternavn er Khan,« udtalte skuespilleren til nyhedsbureauet Press Trust of India. »De afhørte mig i to timer og forlangte at få at vide, hvem jeg kendte i Amerika. Selv om alle mulige indere og pakistanere omkring os sagde god for mig, ville de ikke lade mig komme igennem.«
Khan, der blandt hundredvis af millioner mennesker blot kendes som King Khan og for nylig fik omtale i Newsweek som en af verdens 50 mest indflydelsesrige personer, havde meget svært ved at tro, at de amerikanske politifolk ikke vidste, hvem han var. Han blev løsladt efter at have fået lov til at ringe til en politiker i Indien, som prompte kontaktede diplomater i Washington, der herefter greb ind. Angiveligt blev han tilbageholdt, fordi en formodet terrorist tidligere har brugt hans navn som alias.
Nægter tilbageholdelsen
Episoden røg straks på forsiden af pressen i Indien, hvor vrede fans tillige afbrændte amerikanske flag og demonstrerede ud for USA's ambassade. En minister i den indiske regering foreslog, at landet skulle indføre en gengældelsespolitik og begynde at stille fjendtlige spørgsmål til tilrejsende amerikanere.
Ironisk nok besøgte Khan, som har medvirket i over 70 film, USA i forbindelse med optagelserne til sin nye film, My Name is Khan, der handler om en uskyldig muslim, som fejlagtigt identificeres som terrorist, da han forsøger at rejse ind i USA umiddelbart efter 11. september 2001.
Besynderligt nok benægter Newarks lufthavnspoliti at have tilbageholdt Khan. Skuespilleren blev ifølge politiets version blot ført til et 'sikkert område', hvor han blev 'bedt om' at besvare spørgsmål i 66 minutter.
Også i Bollywood-miljøet har der været kraftige reaktioner. En anden indisk stjerne ved navn Priyanka Chopra skrev på sin twitterblog: »Chokerende, foruroligende og skammeligt. Det er den slags adfærd, der nærer had og racisme. SKR er en verdensfigur, for himmelens skyld. Tag jer dog sammen.«
Kritikere påpeger, at også den tidligere indiske præsident APJ Kalam blev forulempet, da han forsøgte at boarde et Continental Airlines-fly til USA. Og i 2003 blev den daværende forsvarsminister George Fernandes »kropsvisiteret«, da han skulle til at rejse ud af USA.
De voldsomme reaktioner på episoden må forstås på baggrund af Indiens særlige VIP-kultur, der bl.a. giver sig udslag i, at en række 'standspersoner' slipper for sikkerhedstjek. I indiske lufthavne oplister skilte 38 forskellige kategorier af personer, som ikke behøver at gennemgå proceduren, rangerende fra landets premierminister til udenlandske diplomaters hustruer og højtstående embedsmænd.

© The Independent og Information. Oversat af Niels Ivar Larsen

