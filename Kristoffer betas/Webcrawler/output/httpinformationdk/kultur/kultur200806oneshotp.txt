'One Shot' på to store festivaler



 Instruktøren Linda Wendel går helt nye veje i sin seneste film, som er optaget i én lang scene. Nu har filmen fundet vej til festivalerne i Moskva og Montreal. Wendel har optaget hele den 75 minutter lange film i én lang scene, uden et eneste klip. Historien er et generationsopgør, fremstillet af skuespillerne Karen-Lise Mynster, Jesper Christensen og Mille Lehfeldt Hoffmeyer. One Shot er lavet uden produktionsstøtte fra filminstituttet og produceret af Baby Film, som ejes af Linda Wendel, Jesper Christensen og skuespilleren Ulrich Thomsen. Filmen har dansk biografpremiere den 20. juni, og dagen efter rejser Karen-Lise Mynster og Linda Wendel til den russiske hovedstad, hvor filmen vises i en særlig kategori under overskriften 'Perspectives'. ritzau

