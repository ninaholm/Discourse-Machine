’Vi spilder millioner på arkitektkonkurrencer’
Arkitekt og formand for Kunstfonden, Lars Juel Thiis, mener, at vi spilder alt for mange skattekroner på arkitektkonkurrencer til offentlige bygninger. Med mange krav om detaljer bruger det offentlige millioner i honorarer til bygherrerådgivere og arkitekter. Penge, som kunne bruges langt bedre


 Mere bureaukrati og store omkostninger for skatteyderne. Det er ifølge arkitekt og formand for Statens Kunstfond, Lars Juel Thiis, resultatet af de skærpede krav til offentlige arkitektkonkurrencer. Som Information tidligere har beskrevet, er offentlige arkitektkonkurrencer i dag meget detaljerede, og arkitekten Flemming Overgaard har i sin ph.d.-afhandling konkluderet, at de mange krav om detaljer går ud over kreativiteten og dermed arkitekturen.
Lars Juel Thiis er enig i, at kravene er for detaljerede:
»Det er jo nærmest helt ned på søm og skrue-niveau,« siger Lars Juel Thiis, som gennem årene har deltaget i mange offentlige arkitektkonkurrencer.
Men de mange detaljer har også økonomiske konsekvenser for skatteborgerne, mener han. Konkurrenceformen gør nemlig, at mange arkitektteams – som får vederlag fra det offentlige – sidder og udarbejder forslag på detaljeniveau:
»Det er det rene galimatias, at fem-seks arkitektteams skal sidde og lave den slags detaljerede tegninger over, hvordan rørene skal føres – eller præcise beregninger af energiforbruget. Og det er spild af penge. Som skatteyder kan man godt blive lidt forarget, når man ser det indefra. Der bliver spildt mange millioner kroner på det,« siger Lars Juel Thiis, som i disse år er dommer på flere af konkurrencerne om de nye supersygehuse – og derfor har indgående kendskab til forholdene.
Hans egen tegnestue, Cubo Arkitekter, har desuden vundet konkurrencen om at tegne det nye Aarhus Universitetshospital.
Detaljer tegnes om
De detaljerede tegninger og beregninger fra de tabende arkitektteams bruges som regel ikke til noget – og selv tegningerne fra det vindende arkitektteam skal alligevel laves om senere i forløbet, siger Lars Juel Thiis:
»Når man senere i forløbet inddrager brugerne, skal mange af detaljerne tegnes om. Så skal rørene alligevel trækkes på en anden måde. Det viser erfaringen.«
Økonomien på de nye supersygehuse er allerede presset: »Jeg synes hellere, man skulle bruge penge på de kreative elementer end på bureaukrati,« siger Lars Juel Thiis.
Det er svært at opgøre præcis hvor mange penge, der vil kunne spares, hvis man lavede konkurrenceformen om. Vederlaget til de arkitektfirmaer, som byder ind på de nye supersygehuse, ligger typisk på mellem en halv og en hel million kroner afhængig af omfanget. Med 16 supersygehuse, som oftest har mellem fire og seks konkurrencedeltagere, bruger det offentlige altså – alene på sygehusområdet – mange millioner kroner på vederlag:
»Oveni kommer honorarer til bygherrerådgiverne. De er interesserede i, at konkurrencerne er så komplekse og detaljerede som muligt. Jo flere detaljer, jo mere tjener de. Og den hopper bygherrerne tilsyneladende med på,« siger Lars Juel Thiis, som understreger, at det ikke kun gælder sygehusene, men alle offentlige byggeprojekter.
Med mere simple – og mere overordnede – konkurrencer kunne man ifølge Lars Juel Thiis halvere vederlagene til arkitekterne og desuden spare mange penge på de konsulenter og bygherrerådgivere, som udarbejder programmerne for konkurrencerne:
»Hvis der ikke var så store krav til detaljer, men det i stedet var de mere overordnede ideer, man konkurrerede på, så ville man kunne gøre det langt billigere. Og resultatet ville ikke blive dårligere. Tværtimod,« siger han.
Senere kunne man så gå mere i detaljer. Begrundelsen for at have detaljerede konkurrencer er gennemsigtighed. Bygherren, som altså er staten, regionerne eller kommunerne, skal kunne argumentere for, hvorfor det netop blev den ene arkitekt frem for den anden, der fik opgaven. Derfor er man glade for præcise og målbare vilkår for konkurrencen:
»Men man bør altså ikke indrette systemet efter, hvad DJØF’erne kan måle og veje,« som Lars Juel Thiis formulerer det.
Han mener desuden, at det er lykkedes bygherrerådgiverne at overbevise bygherrerne om, at det er nødvendigt med så mange detaljer.
»Konkurrencerne skal leve op til EU’s krav. Derfor har bygherrerne været nødt til at ansætte DJØF’ere til at forfatte programmerne for konkurrencerne. Men det er som at sætte ræven til at vogte gæs, for jo mere bureaukrati og jo mere kontrol, der efterfølgende skal udføres, jo flere penge får bygherrerådgiverne.
Som Information tidligere har beskrevet, er der ikke nogen formel grund til, at man har så store krav til detaljer i de danske offentlige udbud. EU’s udbudsregler kan således sagtens overholdes, selv om man laver konkurrencerne mere overordnede.

