Var det 'pro-life', der dræbte abortlægen?
Mordet på en fremtrædende amerikansk abortlæge har fået debatten om retten til fri abort til at blusse op i USA igen. Venstrefløjen siger, at det er den hadefulde retorik fra konservative og religiøse abortmodstandere, der giver næring til de aktivister, der intet har imod at tilbringe hele livet bag tremmer for drab
Pro-abort. Der blev afholdt mindehøjtidelighed for abortlægen George Tiller, der blev skudt ned mens han delte blade ud som kirketjener i sin egen kirke, Reformation Lutheran Church, i sin hjemby Wichita i Kansas.


 »Han høstede, som han såede. Han skal nu stå til ansvar over for Jesus og vi beklager, at han ikke fik bedre tid til at forberede sig herpå. Det kan imidlertid aldrig blive vores skyld, at han blev myrdet. Vi har blot sagt sandheden. George Tiller var en massemorder, og når folk siger, at vi ikke skal bruge denne retorik, så siger de i virkeligheden, at vi ikke må sige sandheden. Pave John Paul II sagde, at abort er mord. Og vil man nu sige, at paven var ansvarlig for Tillers død? Det er jo absurd.«
Sådan gjaldede ordene rettet imod en lille skare fremmødte reportere i  The National Press Club, Washington DC, mandag. Manden, der sendte de verbale pile ud, hedder Randall Terry fra gruppen Operation Rescue, en af de mest kendte ledere af den amerikanske såkaldte pro-life bevægelse, som er den betegnelse, de mange antiabortgrupperinger i USA foretrækker at kalde sig.
Offeret for Terrys kritik kunne imidlertid dårligt svare igen, for han var død. Søndag den 31. maj blev den 67 år gamle amerikanske kvindelæge George Richard Tiller myrdet, skudt, mens han delte blade ud som kirketjener i sin egen kirke, Reformation Lutheran Church, i sin hjemby Wichita i Kansas.
Tiller var leder af en af blot tre klinikker i USA, der udfører sene, provokerede aborter i svangerskabets tredje trimester (de sidste tre måneder) og havde i årevis levet med trusler rettet ikke blot mod ham, men mod hele hans familie.
Han havde modtaget i tusindvis af hadefulde breve og mails. Hans klinik har været bombet, hans børn mobbet, og han selv skudt ned i 1993, hvorfor han kørte med skudsikker vest. Selv hans leverandører af udstyr til klinikken eller kaffe til hans kaffemaskine har været udsat for afpresning og trusler. Klinikken, hvortil mange tusind amerikanske kvinder i dyb nød og desperation er valfartet til gennem årene, var i forvejen et minifort, uden vinduer, under svær bevogtning og genstand for demonstration efter demonstration, ligesom personalet i klinikken også i flere perioder har måttet arbejde under politibeskyttelse.
Blot det seneste drab
Mange af de kvinder, som har benyttet sig af Tillers klinik, har i løbet af ugen givet gribende vidnesbyrd om, hvordan den kontroversielle læge har reddet dem ud af det, der for manges vedkommende har været en af de sorteste stunder i deres liv. Der har været historier om kvinder, hvor det kommende barn ville lide af uhelbredelige sygdomme og senere ville dø, eller hvor babyen var døende i livmoderen, eller hvor en fødsel ville udsætte moderen for livsfare. På internetavisen Huffingtonpost.com kan man læse flere af sådanne indlæg.
Men mordet på Tiller var ikke det, der optog Randall Terry mandag. Hans organisation Operation Rescue har i årevis stået i spidsen for en hadefuld kampagne mod -Tiller the Baby Killer- og måtte i løbet af ugen stå for skud for med sin retorik at have opildnet til mordet, der blot er det seneste i en række drab på læger, der har udført aborter. Tillers morder kædes sammen med pro-life-bevægelsen, og hvis det viser sig at være korrekt, er Tiller den 10. person i USA, der bliver myrdet af abortmodstandere. Siden 1977 har der været 17 mordforsøg, tre kidnapninger, 383 dødstrusler, 153 tilfælde af vold udført mod mennesker, der udfører aborter. Pro-life organisationer lister fuldt navn på abortlæger på deres hjemmesider, samt deres adresser, nummerplader, foto, navne på deres børn og deres børns skoler.
Grundet kritikken havde Terry først og fremmest travlt med at forsvare sig mandag - og bekymre sig om, hvad han ser som en vigende opbakning til abortmodstanderne:
»Pro-life bevægelsen står ved en skillevej. Vi er stille og roligt ved at blive politisk irrelevante.  Vores ledelse er enten på vej mod pensioneringen eller den evige hvile, og mange af de nye ledere har ikke den nødvendige styrke eller klarhed i deres budskaber, som skal til i en krisestund som den nuværende (...) Præsident Obama, aborttilhængerne og deres venner på Capitol Hill agter at presse pro-life bevægelsen til at opgive vores stærkeste retorik og billeder. Men det er vigtigt, at vi ikke giver os en tomme.«
Klinikken  bombet
Abortdebatten har kørt i årtier i USA, og selvom den berømte føderale Højesteretskendelse fra 1973 i sagen -Roe vs. Wade-  slog fast, at kvinder i princippet har ret til fri abort, er der mange stater, der ikke tillader det, hvilket betyder, at kvinderne fra disse stater bliver nødt til at rejse til klinikker i de stater, hvor indgrebet kan foretages lovligt.
De seneste meningsmålinger siger, at den amerikanske befolkning fortsat er delt i to, når det gælder abort. Der er et flertal, som mener, abort er mord og dermed forkert, men der er ikke desto mindre samtidig flertal for, at kvinder selv skal have ret til at afslutte svangerskabet.
George Richard Tiller, der mistede begge sine forældre ved et flystyrt, drømte om at blive dermatolog. Han studerede oprindeligt zoologi og siden medicin og havde senere en praktikperiode i den amerikanske flåde, men da han i en alder af blot 29 år efter endt uddannelse til læge mistede begge sine forældre, besluttede han sig for at videreføre sin fars praksis i stedet. Da han gennemgik papirerne fra faderens klinik, stod det klart for ham, at faderen selv havde udført aborter, på trods af at det på det tidspunkt ikke var lovligt. Det berørte ham dels, at faderen havde løbet en betydelig risiko ved at hjælpe de ofte desperate kvinder, som havde opsøgt ham, dels at han selv kendte en kvinde, der var død efter en illegal abort, og den unge Tiller besluttede derfor for at fortsætte, hvor faderen slap og fortsætte klinikken. Han blev familielæge med speciale i gynækologi og aborter udført efter svangerskabets 21. uge og overtog ejerskabet af kliniken Women-s Health Care i 1975 i sin hjemby Wichita, Kansas, blot to år efter Højesterets skelsættende dom i 1973.
Meget hurtigt blev klinikken et yndet demonstrationsmål for antiabortgrupper, som holdt daglige vagter og demonstrationer uden for klinikken. I 1986 blev klinikken bombet, og den 19. august 1993 blev Tiller skudt i begge arme uden for sin klinik af antiabortaktivisten, Shelley Shannon, en forbrydelse for hvilken Shannon fik 11 års fængsel. Senere blev hendes straf forlænget med 20 år, da det kom frem, at hun havde medvirket til angreb på flere andre abortklinikker.
Men modstanden kommer ikke kun fra randgrupperingerne.  På den konservative tv-station Fox News, kaldte den landskendte nyhedsvært Bill O-Reilly fra et af Amerikas mest populære TV-programmer, The O-Reilly Factor, konsekvent Tiller for barnemorder og sammenlignede ham med kendte nazister. O-Reilly hævdede i sit program, at der ikke i princippet var forskel på Tiller og nazilægen Josef Mengele og at det, Tiller med sine »ugerninger« foretog sig, var at sammenligne med Holocaust.
Nyhedsværten advarede også i programmet Tiller om, at hans »dommedag« ville komme for at tillade »drab på børn, fordi moderen har en midlertidig depression,« som O'Reilly formulerede det. Ganske uanset, at det store flertal af Tillers patienter var tilrejsende kvinder med alvorlige medicinske problemer og komplicerede lidelser med alvorlige følger for både barn og mor.
Blot tre måneder før sin død blev Tiller frikendt af staten Kansas- sundhedsstyrelse og i retten, efter at Operation Rescue havde indstævnet ham for at bryde statens abortlove om, at to uafhængige læger skal afgive vidnesbyrd om, at aborten bør foretages.
Anklagen lød på, at Tiller havde brugt en af sine egne læger til at udfærdige erklæringerne.
Tirsdag i denne uge blev antiabortaktivisten Scott Roeder (51) anholdt og senere anklaget for mordet på Tiller.  Han har ifølge The Guardian ofte frekventeret Operation Rescues internetside, som har sin egen »Tiller-Watsch«-sektion, og virker ifølge avisen ikke som en perifer ekstremist, men snarere en, der har været rimelig involveret i anti-abortbevægelsen.
Glad for hans død
Det har ikke skortet på sympatitilkendegivelser over for Tiller efter dennes død. Præsident Barack Obama, der er tilhænger af retten til fri abort og som for to uger siden selv var ude i noget af en mediestorm, da han talte ved det katolske universitet Notre Dames dimission (flere studerende ved  universitetet, der er USA-s største katolske læreanstalt blev væk i protest) kaldte tirsdag i denne uge mordet for »en chokerende forfærdelig forbrydelse«.
»Hvilke forskelle vi end har i meninger, når det gælder abort, så kan intet retfærdiggøre en så verderstyggelig og voldelig løsning,« sagde præsidenten.
Samme linje kunne man høre fra justitsminister Eric Holder, der i denne uge lovede at optrappe beskyttelsen af de amerikanske abortklinikker og de læger, der udfører aborter,  mens også moderate antiabortgrupper såsom direktøren for The National Right to Life Committee lod forstå, at de fordømmer politisk vold og mord.
Men Randall Terry var imidlertid ikke alene med sin fastholden af den hadefulde retorik. I antiabortblogs over hele Amerika blev drabet fejret, som om det var en hellig og ærefuld handling. Fra den kendte baptistpræst og radioprædikant Wiley Drake, lød det simpelt hen:
»Jeg er glad for, at han er død.«
anra information.dk

