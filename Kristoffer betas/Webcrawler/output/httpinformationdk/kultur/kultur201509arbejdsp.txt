Arbejdspladsen
Thomas Boberg Hvordan indretter forfatterne sig, når de skriver? Hvilke genstande omgiver de sig med, og hvordan ser der i det hele taget ud, der hvor værkerne skrives? Hver uge viser vi en dansk forfatters skrivebord


 Vindueskarm
Her står billeder af min datter og min søn, af min mor og alle mulige ting fundet på forskellige rejser. De er en slags talismaner. Der er f.eks. en Santa Muerte-figur fra Mexico, en kæmpe dødskult udspaltet fra kristendommen, som har spredt sig til USA. Den står bagerst, så den ikke kigger direkte på mig, dertil er den for kraftig, for uhyggelig. Der står også en bronzeengel, en ægte pelikan fra Nazca-kulturen i Peru. Jeg elsker sten og figurer.
Mozart-buste
Du må ikke tage det her alt for alvorligt, men min lillebror og jeg blev enige om, at i livet skulle man bestræbe sig på at være som Mozart. Ikke som hans person, men som hans musik, for han led jo af Tourettes syndrom, så der røg hele tiden ukvemsord ud af munden på ham. At leve som ham vil sige: leve med overskud og med en utrolig skaberkraft og -glæde. Der er noget uopnåeligt i hans musik, legende let, slet ikke som knokkelkæmperen Beethoven.
Krus
Det er købt i en lille, nørdet boghandel i Lima, hvor de har et stort udvalg af poesi og forskellige objekter som krus. På kruset er et billede af César Vallejo, en af mine absolutte yndlingsdigtere og et minde fra mine mange år i Peru. Jeg føler mig meget mere i slægt med Vallejo end med eksempelvis Pablo Neruda. Når jeg er på herrens mark og ikke lige har noget at sige, så drikker jeg en kraftig kaffe fra kop, så tager jeg en tår Vallejo ...
Stenøkser
Lige siden jeg var barn, har jeg samlet på stenalderting. Jeg har selv fundet en stor del af dem.
De står bag ved skrivebordet, så de er ikke på billedet. Jeg har købt jadeøkser i Guatamala, i antikvitetshandler og eksempelvis på et slot på Fyn, hvor jeg engang overnattede. Siden barndommen har jeg nemlig været dybt fascineret af den fjerne fortid – og flintearbejdet i Danmark er enormt fornemt, tag for eksempel bare hindsgavldolken.

