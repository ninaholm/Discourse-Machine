Sådan laver man en god komedie
Man skal finde på noget nyt, hvis man vil lave en romantisk komedie, siger den franske filminstruktør Pascal Chaumeil. Og det har han og manuskriptforfatter Laurent Zeitoun så gjort med 'Heartbreaker', der har dansk premiere i dag


 »Især i komedier vil jeg gerne have, at personerne gør alt, hvad de kan, men er helt forkert på den,« siger den franske filminstruktør Pascal Chaumeil, der er biografaktuel med den romantiske komedie Heartbreaker.
»Det er ikke sjovt eller interessant, hvis en person gør noget dårligt og er ligeglad. Det er sjovt at opleve nogen prøve så hårdt og tage så meget fejl. Ud af det kommer empatien og komikken, fordi vi kan genkende os selv i dem. Jeg elsker Buster Keaton. Hans film handler om en fyr, der kæmper for at gøre det rigtige hele tiden, men hans omgivelser og elementerne vil det anderledes. Han kan ikke kontrollere verden. Der er en kortfilm, hvor han bygger hus, og alting falder sammen. Den slags komedier kan jeg godt lide. Peter Sellers' Clouseau er ligesådan. Han er den værste strømer nogensinde, men han tager sig selv og arbejdet alvorligt og prøver at bevare sin værdighed, og det er det, der gør det så sjovt.«
Det samme gælder hovedpersonen i Heartbreaker, Alex Lippi (Romain Duris), der arbejder professionelt med at ødelægge andres parforhold. Han er lidt af et fjols, og han gør mange tåbelige ting. Men han lægger liv og sjæl i sit arbejde.
»Det, man godt kan lide ved ham, er, at han altid gør sit bedste,« siger Chaumeil, da Information møder ham på et hotelværelse i Paris for at tale om Heartbreaker, som i 2010 var en af årets mest sete film i Frankrig med ca. fire millioner solgte billetter.
»Han er virkelig engageret, og det respekterer man. Det er en af grundene til, at man godt kan lide ham. Selv om han er fuldstændig fjollet, har han i det mindste gjort, hvad han kunne.«
Anderledes præmis
Selvfølgelig går det galt for Alex, da han hyres til at få den smukke Juliette (Vanessa Paradis) til at forelske sig i ham, så hun aflyser sit forestående bryllup. Alex bliver nemlig selv forelsket i Juliette, som tilmed viser sig at være en hård nød at knække. Heartbreakerfølger altså et stykke ad vejen den romantiske komedies velkendte skabelon, men hvor f.eks. de fleste amerikanske film i genren handler om at bringe folk sammen, vendes den største kliché af dem alle således på hovedet af Pascal Chaumeil og manuskriptforfatter Laurent Zeitoun.
»Da jeg læste manuskriptet, var den idé der allerede,« siger Chaumeil, der tidligere har været instruktørassistent for danske Kristian Levring og sin landsmand Luc Besson og selv har instrueret tv-film og sitcoms.
»Jeg tænkte ikke over hvorfor, jeg kunne bare mærke, at jeg elskede ideen. Manuskriptforfatteren ville gerne lave en romantisk komedie, men det er umuligt, hvis ikke man finder på en interessant præmis, som gør den anderledes end alle de andre romantiske komedier. Dette er en god idé til en komedie, men det er også en god idé til et drama, fordi man har denne mand, som altid lyver. Han lader, som om han er en anden, og det afføder nogle vældig gode situationer, fordi han er en anden på overfladen, end han er indeni. Det er altid interessant i en film, hvis der er flere lag i historien og personerne.«
De flere lag var Pascal Chaumeil med til at arbejde ind i manuskriptet i et tæt parløb med Laurent Zeitoun.
»Første version af manuskriptet var virkelig morsomt, men personerne havde ingen dybde, og jeg foreslog, at vi lod dem begge lide af et knust hjerte,« siger instruktøren.
Levende organisme
»Det er åbenbart måden, Laurent og jeg arbejder på, fordi det gælder også den næste film, vi skal lave sammen. Vi finder på vittighederne først, plottet og vittighederne, og først bagefter giver vi filmen og personerne dybde. Vi begynder ikke med psykologi, men med handling og sjove replikker og situationer. Jeg kan godt lide at arbejde på den måde. Det er nemmere end den anden vej rundt. Man har en struktur og nogle meget sjove øjeblikke i filmen, og så arbejder man hårdt på at gøre det sammenhængende og give det klangbund.«
I det hele taget er en film en levende organisme for Pascal Chaumeil, og selv om strukturen tidligt kom på plads, ændrede Heartbreakersig en del undervejs i arbejdet med manuskriptet, ikke mindst da skuespillerne kom om bord.
»Det bliver altid noget helt andet til slut, end det var, da man begyndte,« siger han.
»Det er noget, man ikke rigtig kan udtrykke. Det er en følelse, man prøver at finde frem til, mens man laver filmen. Alle skuespillere bringer noget friskt og nyt til en film. Sådan gør man det mere interessant, især i en komedie. Manuskriptet skal være meget mekanisk og præcist og rumme gode jokes og have en god konstruktion. Det skal hele tiden være underholdende og morsomt, og man skal ikke altid vide, hvad der nu kommer til at ske. Man prøver at overraske publikum, men der skal også være plads til livet og menneskeligheden, og det sker under optagelserne i samarbejdet med skuespillerne.«
Vigtige hemmeligheder
Præmissen i Heartbreakerer ikke det eneste, der adskiller filmen fra den gængse amerikanske romantiske komedie. Hvor den mandlige hovedrolleindehaver i en amerikansk film som regel er et flot og statuarisk stykke mandfolk, er Romain Duris ikke ligefrem klassisk smuk. Han ligner lidt en slyngel. Men han er i besiddelse af en fantastisk udstråling og kan være utroligt charmerende.
»Når en skuespiller har hovedrollen i en film, har man tid til at falde for personen, han spiller,« siger Pascal Chaumeil.
»Han behøver ikke være fantastisk flot fra begyndelsen. Han skal være attraktiv, men man har hele filmen til at vise, at han er det. Det gør det mere interessant, og man føler også, at man opdager personen efterhånden. Man ved ikke alt om ham med det samme. Det holder én vågen, fordi man vil gerne vide mere. Det var det samme med Vanessa. Hun skulle være lidt hemmelighedsfuld og ikke så sympatisk til at begynde med. Hun er meget kold, og jeg kan godt lide, at man fornemmer, at hun ikke er så kold indvendig. Men man må vente på, at hun åbner sig op. Jeg læser mange manuskripter, og de fleste af dem vil fortælle én alt om en person i løbet af de første 10 sider. Og hvad er der så tilbage? Man skal sætte gang i handlingen og give publikum forventninger meget hurtigt, og så har man resten af filmen til at fortælle om personerne, afsløre deres inderste hemmeligheder.«
 
 'Heartbreaker' har Vanessa Paradis og Romain Duris i hovedrollerne og følger et stykke ad vejen den romantiske komedies velkendte skabelon. Men hvor den amerikanske model som regel bringer folk sammen, vendes det på hovedet i denne franske pendant af instruktøren Pascal Chaumeil og manuskriptforfatter Laurent Zeitoun. Foto: Miracle Film 

