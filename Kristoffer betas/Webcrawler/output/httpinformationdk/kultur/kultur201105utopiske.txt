Det utopiske glimt
Femø-lejren fejrede sit 40-års jubilæum i lørdags. Informations Karen Syberg, der var med til at arrangere den første lejr i 1971, ser tilbage på en skelsættende sommer, en utopisk ø i tiden
Kropsfornemmelsen ændrede sig, huden og ikke tøjet blev kroppens grænse, og følelsen af ubeskyttethed forsvandt. Man følte sig stærk, mindes Karen Syberg om sin tid i Femø-lejren.


 I april var jeg i Marokko. Det var før bomben sprang på Djemaa el Fna i Marrakesh, og der var en del fredeligere end i visse andre arabiske lande. I Rabat var der dog et par enkelte demonstrationer, og de fleste bannere og plakater var naturligvis på for mig ulæseligt arabisk. Men en enkelt demonstrant bar et skilt, hvor der stod: IMPOSSIBLE IS NOTHING. Jeg syntes, det var et fedt slogan. Det umulige tager ikke engang lidt længere tid, det er slet ikke noget problem!
Bagefter slog det mig, at man måske skulle læse skiltet på arabisk, altså fra højre mod venstre. Så ville man få det stadigvæk optimistiske udsagn, at intet er umuligt, men jeg foretrækker min første læsning. Den formulerer nemlig en utopisk tanke, den anden kun en optimistisk.
Alt dette i anledning af, at Femø-lejren i lørdags fejrer sit 40-års jubilæum, og at lejren for mig altid vil stå som et utopiske glimt, en konkret ø, selvfølgelig, men også en utopisk ø i tiden.
Den lange sommer
Jeg var med i den gruppe, der arrangerede den første Femølejr. Angivelig har det været verdens første kvinde-ølejr, men det var ikke lige det, der beskæftigede os dengang.
Vi havde en utopisk tanke. Vi ville for en sommer skabe et samfund kun bestående af kvinder. Det var moderne med samfund dengang. I Thy, i nord, havde Det ny samfund skabt Thy-lejren, nu skabte vi en kvindelejr i den milde, sydlige del af Danmark. Ikke at vores planer var særligt milde. Vi formulerede det vist i retning af, at vi ville vise, at kvinder godt kunne alting selv, men egentlig mener jeg ikke, det var et specielt præstationsorienteret mål, der lå os på sinde. Snarere var det at kappe alle de forbindelser til det omgivende samfund, der til daglig definerede os og på de præmisser udforske, hvordan virkeligheden så tog sig ud. Det sidste vi ønskede var at være en sensation, så der var ingen adgang for pressen.
Kroppens grænse
Det blev en lang, solglitrende sommer. Som medlem af ø-gruppen var jeg med til både før- og efterlejr med opstilling og nedtagning af de store, tunge civilforsvarstelte, og hvad der i øvrigt skulle arrangeres. Syv uger i alt blev det, så vidt jeg husker, det meste af tiden uden en trevl på kroppen. Til sidst var vi så hærdede, at end ikke en lejlighedsvis tordenbyge anfægtede os. Jeg husker mig selv hoppende lykkeligt rundt med regnen fossende ned over kroppen, mens lynene bragede ude over vandet. Kropsfornemmelsen ændrede sig, huden og ikke tøjet blev kroppens grænse, og følelsen af ubeskyttethed forsvandt. Man følte sig stærk. Til sidst glemte man, at man var nøgen. Jeg kunne køre det halve af vejen til købmanden, før jeg kom i tanke om, at jeg havde glemt at tage tøj på. Så måtte jeg vende bilen. At møde nøgen op hos købmanden, ville have skabt unødig opmærksomhed.
Selvfølgelig gik der rygter om de nøgne kvinder på Femø, men eftersom der var adgang forbudt for pressen og for mænd, var det for det meste kun os selv, der kunne følge udviklingen.
Der opstod nemlig moder undervejs. På et tidspunkt bragte nogen batikfarver med til øen, og før vi så os til, var vores få tilgængelige tøjstykker blevet orange, lilla, turkisgrønne og kromgule. Jeg har et billede på nethinden af en gruppe kvinder nede ved færgelejet. Høje og tynde, små og tykke i alle regnbuens farver og med et flyvende, pæonrødt lagen sejlende over deres hoveder. Velkommen til Femø!
Men de nye kvinder, der ankom til lejren, var af gode grunde ikke så gennembrankede som os andre, og de måtte af og til have en t-shirt på de forbrændte skuldre. Derved opstod den bundløse mode: bar røv og en lille ting på overkroppen.
En mand kopierede en dag uafvidende Femø-moden. Han stillede sig op uden for lejren og smed bukserne. Der stod han så, og der lod vi ham stå. Han havde vist håbet på lidt mere opmærksomhed.
Stæregrupperne
Fra sensommeren et andet billede: Femø er samlingssted for trækfugle, og stærene bølgede som røgskyer over markerne, lynhurtigt i stand til at ændre retning, uden at støde sammen. For mig blev de et symbol på det fællesskab, der var vokset frem i sommerens løb. Vi var mange flere end vi vidste før vi lavede Femølejren Rødstrømpebevægelsen var trods alt kun et år gammel og der blev dannet mange af de basis- og emnegrupper, der tilsammen kom til at udgøre bevægelsen. Selv lærte jeg yoga den sommer. Da jeg kom hjem, kunne jeg stå på hovedet og se verden fra en ny vinkel.
Og under det hele kørte båndet med Janis Joplins Pearl
Oh, Lord, won't you buy me a Mercedes-Benzog Buffy Saint-Marie
I'm gonna be a country girl again...
Jeg havde taget min båndoptager med, en stor og uhåndterlig trækasse, som de var dengang, men den gjorde virkelig god fyldest den sommer.
Det kunne lade sig gøre
Hvad var det utopiske så? At det kunne lade sig gøre. At det, der på forhånd kunne lyde kunstigt og mærkeligt, kun kvinder sammen, blev så naturligt, at vi for en stund glemte, at det kunne være anderledes. Det viste sig naturligvis, at der både var kvinder med teknisk snilde, kvinder, der kunne organisere store sammenkomster, for eksempel da vi inviterede alle Femøs kvindelige beboere til kaffebord, og kvinder der havde tjek på registrering af de nyankomne, og som kunne tage sig af introduktion osv. For hver opgave fandtes der et talent.
Impossible was nothing.
Naturligvis skete der uheld. Den halm, der dækkede bunden i teltene, var uimodståelig for ørentvister. Også dem vænnede man sig til, men de var over alt, og en nat fik en kvinde en ind i øret. Den trampede rundt på hendes trommehinde, så hun var ved at blive vanvittig, og hun måtte køres til lægen midt om natten og få det emsige kræ skyllet ud. Men der var ingen, der druknede eller kom galt af sted.
Det skulle da lige være de drenge under 12 år, der kom med deres mødre. De var det eneste hankøn i lejren, og jeg har hørt om flere, nu voksne, der husker med rædsel, hvordan de blev holdt nede og korrekset af aggressivt hunkøn.
I dag synes jeg, det er ubehageligt, en mørk bagside af den solstegte lejr, dengang opdagede jeg det vist ikke, jeg var ikke på børn endnu. Men året efter var jeg gravid og fik selv en søn, og jeg ville da have hadet, at fremmede kvinder skulle være efter ham.
Der var også kvinder, der gav udtryk for, at de følte sig undertrykte af al den frigjorthed. Noget af det fine ved lejren var, at der kom kvinder fra andre miljøer end det københavnske venstrefløjsmiljø, men kvinder med andre normer kunne også føle sig klemt af dem, vi vel knap kunne undgå at forme. Sådan er det med bevægelser. Et stykke tid frigør de en vældig energi, alt er nyt, alt kan lade sig gøre, og efterhånden danner der sig normer, der opstår splittelser osv. Bevægelser kommer i bølger.
Men dengang var der lang tid endnu. Da vi kom hjem fra Femø, besatte vi Kvindehuset i Åbenrå, de to huse, der indtil for nylig har rummet Musikhistorisk Museum, og lavede et kvindekollektiv. Så boede vi der, samtidig med at vi havde kontor, værksteder og møderum for bevægelsen.
Således flyttede Femø til byen, da det blev vinter i København.


