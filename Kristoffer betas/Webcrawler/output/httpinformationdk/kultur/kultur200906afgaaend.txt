Afgående ARoS- formand: Fordeling af støtte er skæv
Bestyrelsesformand Jørgen Dissing forlader posten med en bredside til Folketinget, som han mener fordeler kunststøtten skævt


 De sorte skyer hænger tungt over provinsens største kunstmuseum, ARoS i Århus. Det risikerer at blive reduceret til et hjemstavns- museum, hvis ikke politikerne på Christiansborg vågner op og laver en mere retfærdig fordeling af de statslige museumstilskud på landsplan.
Sådan lyder afskedssalutten fra ARoS- mangeårige bestyrelsesformand, Jørgen Dissing, der har valgt at træde tilbage i konsekvens af et nyt underskud på museet. Århus Kommune vil ganske vist forøge museets kassekredit med 1,5 mio. kroner. Men ifølge Dissing er det ikke nok, og aben ligger slet ikke hos kommunen.
»Kommunen har svært ved at øge støtten til museet ret meget. Så min kritik retter sig mod fordelingen af kulturmidlerne nationalt, hvor det bliver sværere at få, desto længere man befinder sig væk fra Christiansborg,« siger Jørgen Dissing.
Lokomotiv for Århus
Han efterlyser bred opbakning til museet fra de lokale folketingspolitikere.
Som eksempel peger han på kunstmuseet Arken syd for København, som samlet får otte mio. kroner mere i årligt stats- og kommune- tilskud, selv om de har færre besøgende end ARoS.
»Samtidig skal ARoS være et lokomotiv i forbindelse med planerne om, at Århus skal være Europæisk Kulturhovedstad 2017. Det kan ikke lade sig gøre. ARoS kan ikke spare mere, end det allerede har gjort. Det er nødvendigt nu at se på indtægtssiden,« siger den revisoruddannede Dissing, der har været formand for museet i 15 år.
Skal ARoS fremtidssikres, peger han på tre nødvendigheder: En bevilling på tre mio. kr. til at løse de akutte økonomiske problemer, et årligt løft i statsstøtten på seks mio. kr. og et kapitalindskud på 10 mio. kr. ritzau


