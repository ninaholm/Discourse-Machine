Mødet
Det handler om mødet mellem læser og forfatter, det møde, som er en forlængelse af den kontrakt, der blev indgået, da bogen blev læst


BogForum er en stor og broget markedsplads. Der er selvfølgelig et hierarki. Nogle forfattere er mere kendte end andre, og nogle scener er større end andre, men dybest set er det lige meget for den enkelte, der kommer til messen. Han eller hun kommer for at møde sin forfatter, for at høre hende læse op og fortælle om sin nye bog. Det handler om mødet mellem læser og forfatter, det møde, som er en forlængelse af den kontrakt, der blev indgået, da bogen blev læst. Og BogForums funktion er primært at facilitere de møder mellem forfatter og læser. Man kan sagtens kritisere bogmessen for det ene og det andet, men hvorfor skulle man det, når man her i de kommende dage kan høre kometen Yahya Hassan læse op, Ida Jessen fortælle om sine nye mesterlige noveller, møde årets modtager af Nordisk Råds Litteraturpris, opleve finurlige Erlend Loe, spise hos Price, og høre Mette Moestrup og Shadi Angelina Bazeghi læse op af den iranske digter Forugh Farrokhzad?Vi har også med dette bogtillæg faciliteret en række møder med forfattere og deres tekster. Vi har i år valgt at lægge vægt på de stærke tekster og dermed møder med de personligheder, der gemmer sig bag. Tage Skou-Hansen ser i et enestående erindringstykke tilbage på dengang, han blev opmærksom på Ole Wivels svigt, da denne valgte at fortie sin dunkle fortid i stedet for at indvi vennen i den. Niels Barfoed har fundet sin Benedicte fra en fjern fortid til at lyse op i det hereticanske mørke og vise, hvor forløjet hele det miljø også var. Olga Ravn genbesøger i en hudløs tekst to Vita Andersen-romaner. Og Tine Byrckel besøger med en række af de bedste franske forfattere i hånden historiske Palais Royal. Det er at kaste nyt lys over en nær fortid. Vi anmelder også de vigtigste nye udgivelser, interviewer aktuelle forfattere og forsøger samlende at se efterårets skønlitterære bøger under den ydre og indre katastrofes synsvinkel og peger på ikke mindre end fire litterære tendenser, nemlig at mændene nu også igen skriver erotik og at Afrika som scene og kampen om Grønlands råstoffer rykker i henholdsvis en række nye romaner og den samtidskritiske krimi, mens de få kvinder, der i tidens løb har raget op i det danske tegneseriemiljø omsider er ved at få selskab af en ny generation.
