Cyberspace husker den lille forskel
Det skulle hun aldrig have gjort, Emily Gould. Lagt sit privatliv blot på nettet. Fordømmelserne er regnet ned over den 26-årige tidligere redaktør fra New York. Havde hun været en mand ville det have været noget helt andet
Er du mand kan du dele dit mest private liv med andre på nettet og stadig være reflekteret, dyb og interessant. Gør det samme som kvinde, og du betaler prisen som en umoden eller sygeligt selvoptaget tøjte. Model


 "Er det nu klogt?" Min gode ven, som er uddannet journalist, men nu huserer i kommunikationsbranchen, var bekymret på mine vegne sidste år, da jeg sendte ham et udkast til en fast serietekst, der skulle ledsage en klumme, jeg planlagde skulle køre sommeren over i nærværende avis. 
Tanken bag klummen var ellers lige så enkel, som den var nem at skrive. Den skulle nemlig handle om mig selv, og som alibi over for sommerredaktøren forklarede jeg i en mail, at jeg altid havde undret mig over, at mere eller mindre kendte mænd i vores branche kunne skrive om sig selv i metermål, mens kvinderne holdt sig tilbage. 
Som eksempler angav jeg Peter Øvig Knudsen, der før han blev prisbelønnet forfatter i diamantklassen, skrev serie efter serie om sig selv, sine klassekammerater, sine faderfigurer og sine hæmorider; og Morten Sabroe, der ligeledes i årtier har skrevet om sit privatliv, sin familie, sine op- og nedture, før også han fik et folkeligt gennembrud som forfatter.
Ikke et ord om sex
Jeg har selv ivrigt læst de to velskrivende herrer gennem årene, og noget af det herlige ved dem var, at de så utilsløret interesserede sig for sig selv og tilsyneladende nærmest forventede, at det gjorde læserne så også. 
Ikke et ondt ord om dem, og selvom jeg var og er helt klar over, at jeg ikke som ordinær journalist befinder mig i samme vægtklasse, så forklarede jeg redaktøren, at også de to var relativt ukendte journalister, da de skrev mest intenst om sig selv.
Redaktøren var sjovt nok ikke helt enig, og mente, at klummen kun ville være interessant for læserne, hvis jeg formåede at generalisere egne oplevelser til "tidstypiske kvindeerfaringer", og dertil mente hun - nøjagtigt ligesom den bekymrede ven fra indledningen her - at jeg nok skulle stryge alt det fra serieteksten, der handlede om sex og deslige.
Klummen blev, som hun havde bestilt. Lidt mere kedelig og generel, men personlig nok til at jeg modtog flere reaktioner (man modtager aldrig reaktioner på alle de kloge artikler, man forsøger at divertere læserne med om europæisk politik resten af året). 
Til min overraskelse flere ubehagelige, som mente, at mine bevidstløse skriverier til fulde demonstrerede manglen på personlig udvikling og refleksion og andre, der blot undrede sig over, at Information ville lægge spalteplads - agurketid eller ej - til ligegyldige tirader fra en skribents private fortid. Så var der et par stalkers, som tilbød forskellige kun dårligt maskerede seksuelle ydelser, og gamle kærester, som morede sig eller frygtede, at det snart var deres tid til at blive nævnt.
Historien om Emily
Når jeg tænker over dette nu, er det grundet en hændelse fra New York, som lige nu diskuteres flittigt i cyberspace - på netsider som f.eks. Jezebel og Salon:
Den 25. maj skrev den 26-årige Emily Gould - tidligere redaktør af mediesladder-websiden Gawker - den bærende historie med titlen 'Exposed' i New York Times Magazine. 
Artiklen var velskrevet, voyeristisk, privat og dermed afslørende. Gould fortæller, hvordan hun over en periode på to år bloggede intenst om sit privatliv, og hvilke alvorlige konsekvenser, det har haft for hendes karriere - hun blev nødt til at sige sit job op og udviklede en depression - og for hendes privatliv. Hun mistede sin kæreste, indledte en affære på arbejdet, som efterfølgende angreb hende på det groveste og afslørede endnu mere intime og private detaljer om bl.a. hendes sexliv, efter at have forladt hende. 
Reaktionen på nytimes.com var intet mindre end massiv og uden fortilfælde på avisen. I løbet af kort tid var antallet af kommentarer oppe på over 1.200 og budskabet var enslydende på over 1.000 af dem: Mage til selvoptaget, meningsløst og pinligt sludder kunne læserne ikke mindes at have set på det hæderkronede New York Times. "Så få dig dog et liv, Emily", "Tag til Irak og lav noget ordentlig journalistik","hvad havde du egentlig ventet", "dybest set er du bare en umoden skolepige". Og så videre. Til sidst måtte avisen lukke debatten.
Historien om Philip
Som Rebecca Seal - der i den britiske avis Observer kommenterede på miseren ugen efter - skriver, offentliggjorde forfatteren Philip Weiss en anden lang artikel også i New York Times Magazine i sidste måned om, hvor svært det har været for ham ikke at være sin hustru utro. "Historien er lige så selvcentreret, privat og mindst lige så afslørende som Goulds. De 300 kommentarer til Weiss' artikel er fyldt med 'tankefulde indlæg om, hvor svært det er at indgå i moderne parforhold; og ingen af læserne tiltaler ham 'Philip'".
Den eneste forskel mellem de to er kønnet. Og som Seal også skriver er det klart, hvorfor Gould bliver hængt ud, mens Weiss ikke gør. Ud over almindelig sexisme (som Seal ikke engang orker at nævne) er der fortsat så få kvindelige stemmer i medierne, at når en kvinde ytrer sig på markant vis, bliver hun uvægerligt hevet op på et niveau, hvor hun skal bære sin byrde på hele kønnets vegne. Hun kan ikke nøjes med at være sig selv, men bliver et symbol, hvor kravene er enorme. 
Nøjagtig ligesom Hillary Clinton er den person, der gør, at 'kvinder' nu kan stille op til den amerikanske præsidentpost. Nøjagtigt som Lisbeth Knudsen dokumenterer, at en kvinde skam sagtens kan blive administrerende direktør og chefredaktør for en national avis.
For klummister og bloggere med en vis bevågenhed ud over den nærmeste vennekreds er læren klar: Er du mand kan du dele dit mest private liv med andre og stadig være reflekteret, dyb og interessant. Gør det samme som kvinde, og du betaler prisen som en umoden eller sygeligt selvoptaget tøjte.


