Møgkællinger har det sjovere
Indehaveren af sexbutikken Afrodite i Ringsted, Berit Bonnerup, blev under nogen bevågenhed valgt ind i Ringsted Menighedsråd i den forløbne uge. Hvorfor det skulle være kontroversielt, forstår Berit Bonnerup ikke
Fejl? Det må være tossestreger i min ungdom. Dem behøver vi ikke komme ind på, skriver Berit Bonnerup.


 - Hvad er dit mest udtalte karaktertræk?
Jeg er hudløst ærlig og meget kontant. Hvis folk spørger mig om noget, skal de være forberedt på at få min ærlige mening, og den skal de være klar til at tackle. 
- Hvad er din yndlingsbeskæftigelse?
Det er at læse. Jeg læser alt undtagen ugeblade, det gider jeg ikke. 
- Hvad er din seneste anskaffelse?
Det kan jeg altså ikke huske. Det er ikke ret tit, jeg bruger penge på tosseting. Jeg tror ikke, jeg ejer et shoppegen. 
- Dine helte og heltinder i det virkelige liv?
Jeg har faktisk ikke nogen. Jeg kan ikke fremhæve nogen frem for andre, der er så mange mennesker, jeg sætter pris på i min hverdag. 
- Hvad har været dit mest kontroversielle valg i livet?
Det har jo nok været, da jeg startede min sexshop, Afrodite. Altså ikke ud fra mit synspunkt men andres. At jeg stillede op til menighedsrådet - og kom ind ved kampvalg - synes jeg ikke er særlig kontroversielt. Jeg tager det, som det, det er. 
- Hvornår føler du dig mest misforstået?
Jeg føler mig nogle gange misforstået, fordi jeg er så direkte. Så er det ikke altid, folk opfatter det, jeg siger rigtigt, også fordi jeg af og til får snakket hurtigere, end jeg får tænkt. 
- Hvad er din største bedrift?
Det er mine børn. Jeg har to på hvide plader og to på gule, eller bonusbørn kalder jeg dem.
- Dine største fejl?
Hvornår er noget en fejl? Det må være de tossestreger, jeg har lavet i min ungdom, og dem behøver vi ikke komme ind på. 
- Din drøm om lykken?
Min fremtidsdrøm, som jeg synes er helt perfekt, er, at min mand og jeg får købt vores husbåd, så vi kunne side der og blive tussegamle sammen. 
- Din sindsstemning lige nu?
Jamen, jeg er helt almindeligt glad og i godt humør. Jeg er sjældent sur, men når jeg er, så er jeg det med bravour. 
- Hvilken dyd er den vigtigste?
Ærlighed, fordi med den kommer man længst. 
- Hvilket kunstværk har haft størst betydning for dig?
Der er mange ting, jeg godt kan lide. Jacob Bech Nygaards Guds blinde øje, den har jeg læst igen og igen. Den har skæve vinkler på tilværelsen, og så er den skrevet, så den er til at forstå. 
- Hvad betragter du som din største ulykke?
Jeg har haft nogle ting, som jeg synes har gjort ondt på sindet. Og jeg kom fysisk til skade på mit forhenværende arbejde. Men så kom jeg så videre med det, jeg gør nu, så nogen ubetinget ulykke var det jo ikke. 
- Dit motto?
Møgkællinger har det sjovere.

Poesibogen stiller hver uge en aktuel person den samme række spørgsmål

