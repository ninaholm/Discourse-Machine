Vi elsker hjernedød pruttehumor
Instruktører til familiefilm og brede komedier klager over, at anmelderne ikke forstår, hvad det drejer sig om. Men publikum kommer alligevel – det ved godt, hvad det vil se
’Der er en sådan lidt kulturfascistoid tilgang til, hvad der er fint, og hvad der ikke er fint blandt anmelderne,« har hovedrolleskuespilleren og manuskriptforfatteren Mick Øgendahl (til venstre) udtalt i forbindelse med publikumssuccesen ’Alle for to’


 De skrev, at den leflede for »den platteste fællesnævner«. De kaldte den »slatten« og »hjerneløs«.
Det var anmelderne, der skrev sådan om den nye komediefilm Alle for to. Men mere end 100.000 mennesker så filmen første weekend efter premieren, og her et par uger efter skriger tilskuerne stadig af grin i CinemaxX-biografen ved Fisketorvet i København.
Mads og Mikkel er tvillinger fra Slagelse på besøg i København, og nu skal de ind og se komedie. De er 16.
»Vores familie gav os ideen til at se filmen, og så snakker vores venner meget om den. 1’eren var også god,« siger Mads.
Den bedste film, han kan huske, han har set, er Hobitten, mens den værste film, Mikkel har set, er Texas Chainsaw Massacre.
– Hvad er en god film for jer?
»Det er en film, hvor man har røven i sædet og ikke keder sig – hvor man er beskæftiget hele tiden,« siger Mads, mens Mikkel tilføjer, at der gerne må være noget »overnaturligt« også.
– Anmelderne har sagt, at det er hjernedød pruttehumor. Hvad betyder det for jer?
»Det er fedt, det er lige os. Det er lige vores smag,« siger tvillingerne samstemmigt. De har ikke noget imod anmeldelser, de læser dem indimellem: »De giver jo altid et indtryk,« siger Mikkel, inden broren præciserer: »Men man behøver ikke lade sig styre af dem.«
Blød mand, forfængelig kvinde
Filminstruktører og manuskriptforfattere til familiefilm som Min søsters børn i Afrika og komedien Alle for to har de seneste uger klaget over, at anmelderne ikke kan og ikke vil forstå dem.
»Der er en sådan lidt kulturfascistoid tilgang til, hvad der er fint, og hvad der ikke er fint blandt anmelderne,« har hovedrolleskuespilleren og manuskriptforfatteren Mick Øgendahl udtalt.
Det er bare ikke en fascisme, der virker denne dag i CinemaxX. Mange er taget i Fisketorvets biograf for at se Min søsters børn i Afrika. Den film blev i dagbladet Information regnet for så kunstnerisk ubetydelig, at den ikke engang blev anmeldt, og i Politiken fik den tre ud af seks stjerner og blev beskrevet som »overfladisk« og »ligegyldig«.
Men Ruth på 67 og barnebarnet Jasmin på 10 er anderledes begejstrede. De er lige kommet ud, og de er enige.
»Jeg morede mig,« siger Ruth. »Den måde, de legede med sproget på ... den var morsom. Og så var der god musik og smukke billeder af Afrika. Jeg fik gåsehud en enkelt gang.«
– Hvad er det afgørende, når du vælger at tage dit barnebarn med i biografen. Har du et ansvar for, at hun ser kvalitetsfilm?
»En god film er det, børnene gerne vil se. De skal være godt underholdt, men det gør jo ikke noget, at de får noget at vide også.«
Ruth læser indimellem anmeldelser af filmene, men hun retter sig ikke meget efter dem. Og Jasmin er vældig godt tilfreds:
»Den er ret ny, og jeg har set de andre film, så jeg ville se den. Den var god. Den var spændende,« siger hun.
– Hvorfor ville du se den?
»Jeg har set de andre i serien, og den her er helt ny.«
Under næste forevisning af Min Søsters børn i Afrika kan Informations udsendte konstatere, at filmen er effektiv. På trods af de negative anmeldelser griner hans egne børn på syv og ti uafbrudt, men af forskellige scener. Og der er blandt publikum almindelig morskab gennem hele filmen. Efter filmen spørger vi adskillige andre tilskuere om deres bedømmelse, og gennemsnittet ligger på omtrent fem stjerner:
»Der var mange sjove ting, som børnene kunne more sig over,« forklarer Anette på 61. Hun bor på Amager, og også hun har taget et barnebarn med: »Det må blive fem ud af seks stjerner,« konkluderer hun.
– Hvordan var det en god film?
»Børnene var optaget hele tiden. De kunne sidde stille, og de smed ikke popcorn på gulvet.«
Arbejdsdeling
Astrid på otte fremhæver derimod »naturen« og »dyrene« i filmen. Tilskuerne har set søde, beskadigede afrikanske rovdyr på et dyrehospital, som danske turister kunne passe og have medlidenhed med. Astrid har nu fået lyst til at rejse til Afrika, oplyser hun.
»Seks stjerner,« udtaler hun afklaret, da hun bliver bedt om en definitiv dom over filmen.
Vi spørger hendes mor, Elin, hvorfor hun har valgt at tage sin datter med ind og se en film, der har fået så dårlige anmeldelser.
»Det var Astrid, der ville se den,« siger Elin. »Vi vælger efter, hvad der er oppe, og hvad der er nyt.«
Hvis Elin ikke selv har hørt om den film, hendes datter foreslår, går hun på nettet og tjekker: »Vi skal lige se, om det overhovedet er til deres aldersgruppe. Jeg må vide, om det nu overhovedet også er noget for dem. Og så ser jeg lige, hvad de andre har skrevet, når jeg er derinde.«
– Altså anmelderne?
»Nej, de andre, som har set filmen. Men jeg tjekker også anmeldelserne, når jeg nu er derinde.«
Det er ikke alle, der ser Alle for to eller Min Søsters børn i Afrika denne dag i CinemaxX. Der er også mange med børn inde og se Otto er et næsehorn, som har fået bedre anmeldelser end de to andre film.
Peter på 43 arbejder selv i filmindustrien, og han vil nødig se dårlige film med sine børn: »Der har jeg en klar arbejdsdeling med min kone,« fortæller han.
»Hun ser de dårlige film med børnene, og jeg ser kvalitetsfilmene. Pixar og den slags.«
Han læser selv anmeldelser, men uden at tage deres dom alt for alvorligt: »Der er jo blogs og brugerkommentarer over det hele efterhånden. Anmelderne er ikke så vigtige, for de er jo bare en stemme blandt mange efterhånden.«
– Men du ved godt, om den film, du skal ind og se, har fået gode eller dårlige anmeldelser?
»Det kan du tro.«

