Klassesamfundet lever i kunsten
Har Danmark en underklasse? En ny bog med titlen ’Det danske klassesamfund’ har igen sat gang i debatten med påstanden om, at det danske klassesamfund lever i bedste velgående. En ting er sikkert: I kunsten spiller arbejder- og underklassen en rolle. Information har talt med fire fagpersoner om, hvordan den nederste halvdel af samfundet skildres i film, musik, scenekunst og litteratur i 2012
Pilou Asbæk som Rune i ’R’.


 Film: Mere barskt og råt
Ved du, hvem, der holder dig her? Det gør din fucking chef, råber en af de somaliske pirater til den hårdt prøvede sømand, Mikkel (Pilou Asbæk) i Tobias Lindholms biografaktuelle film Kapringen. »Hvis han havde betalt de penge, havde vi været hjemme for længe siden,« fortsætter han. Mikkel er til sidst nærmest sammenkrøllet, og filmen er ifølge Ib Bondebjerg, professor i Film- og Medievidenskab ved Københavns Universitet, det seneste eksempel på, at forholdet mellem klasserne stadig er et tema i dansk film:
»Den blander den danske underklasse og arbejderklasse i skibsbesætningen med den tilsvarende underklasse i Somalia. Begge lejre er brikker i et spil, hvor andre tjener penge, så man kan se det som en moderne skildring af arbejderklassens problemer i en globaliseret verden,« siger Ib Bondebjerg. Og Kapringen er langt fra den eneste danske film, der italesætter problemerne i den nederste del af samfundet. Erik Clausen har i årtier haft fokus på ’den lille mand’ med film som De frigjorte (1993) Slip hestene løs (2000) og Ledsaget udgang (2007). Ib Bondebjerg nævner også Lotte Svendsens Bornholms Stemme (1999) og Per Flys Bænken (2000), som ifølge Ib Bondebjerg var med til »at sætte skub i tendensen«.
Siden har mange andre instruktører taget temaet op: »Der er en klar tendens til, at unge instruktører gerne vil skildre arbejderklassen og underklassen på dansk film,« siger han.
I flere omgange er dansk film i medierne blevet beskyldt for kun at fokusere på middelklassens problemer. Men det er ifølge Ib Bondebjerg ikke hele sandheden:
»Selvfølgelig fylder middelklassen meget. Og selvfølgelig er der mange familiekomedier. Men når man kritiserer dansk film for kun at beskæftige sig med den del af samfundet, så synes jeg, at man ikke har gravet helt dybt nok. For der er masser af film om arbejder- og underklassen. Der er også film om indvandrermiljøer og om udkantsområder.«
En uhyggelig realistisk form
Fra det seneste årti nævner han film som R, Nordkraft, Gå med Fred Jamil, Submarino, Eye for Eye, Kunsten at græde i kor og Frygtelig lykkelig. Mange af de nyere instruktører er hårde – og ligefrem barske i deres skildringer: »De unge instruktører benytter sig af en uhyggelig rea-listisk form,« siger han. I Thomas Vinterbergs Submarino er de to brødre i hovedrollerne vokset op i et hjem med massiv druk, hvilket bliver ved med at forfølge dem i voksenlivet. Tobias Lindholms R foregår i det hårde fængselsmiljø. Og den barske og nøgterne stil i disse film står i modsætning til forgængerne:
»Lotte Svendens og Erik Clausens film dyrker den socialrealistiske komedie. Erik Clausen kan være direkte politisk – ingen er i tvivl om, at han hører til på venstrefløjen. Det er politisk socialrealisme. Det er der ikke noget af hos de nye. De har nok en social kritik i skildringerne, men de har ikke på samme måde et politisk budskab,« siger Ib Bondebjerg og uddyber:
»De er mere renlivede i deres skildringer. De viser, hvordan virkelig-heden er – de peger på pointerne, men lader os selv tænke resten. Det giver ren kynisme, og det gør det muligvis stærkere – i hvert fald anderledes.«

