Kulturens svar på Otto Leisner?
Adrian Hughes prøver i tv-serien om Kulturkøbing at underholde med polemiske spørgsmål til dansk kunst, litteratur og film


 Direkte mobilforbindelse til Kulturkøbings Adrian Hughes på højlydt baggrund af kopper og tallerkener i DR-byens kantine:
- Du synes ikke parcelhuslykken påskønnes nok i danske romaner. Eller krig og kapitalisme ...
»Ikke når man ustandselig får at vide, hvor vigtigt det er, at kunsten udfordrer sit publikum. Jonathan Littells roman De velvillige for et par år var siden skrevet fra en nazibøddels synsvinkel. Men hvor bliver den danske børnelokker-roman af?«
- Var der højere til loftet i 1970'erne med arbejderlitteratur og sexualromaner?
»Jeg var ikke så gammel dengang, så det ved jeg ikke. Men lige nu er der i alt fald korsetagtigt snærende grænser for, hvad man kan tillade sig at sige og mene, hvis det ikke følger meningen på bjerget. Det er blandt andet dét, jeg og tv-holdet prøver at fremlægge polemisk.«
- Kan man stille krav til, hvad kunst skal handle om?
»Nej! Men rekrutteringen i kulturlivet gør måske, at der er kongruens mellem produktionen, og hvad der er penge i at beskæftige sig med...«
- Synes du, DR med kæmpestore bygninger og millioner af produktionskroner lever op til dine krav?
»Jeg synes, der udvises stor professionalisme i at nå bestemte målgrupper. Tv-drama gør én til del af et omfattende fællesskab ved aftenkaffen. Og man får efterfølgende noget at snakke med svigermor om ...«
- I forrige udsendelse sagde du, at dansk film er deprimerende ...
»Ja, også selv om vi lige har fået en Oscar ... nåja, vi og vi ... men der er jo premiere på en ny dansk film næsten hver uge, som ingen gider se i biografen.«
- Den store produktion er forudsætningen for både tv-Emmy og film-Oscar, hvis man kalkulerer med den slags ...
»... en så færre dyre og flere billige, og prøve at finde ud af de nye distributionsmuligheder på net og dvd.«
- I udsendelsen om Randers Kunstmuseum, polemiserede du mod, at den projekterede nybygning vil koste 180 millioner sponsorkroner, men at der kun er 300.000 om året til at købe ny kunst for. Er det en primær museumsopgave at købe ny kunst?
»Ja! Og ved siden af museumslovens krav om forskning, konservering, arkivering, også at lave særudstillinger og nyophængninger ...«
- Du ser museerne fra publikums synspunkt?
»Ja, når det er dig og mig, der betaler driften!«
- Du går heller ikke af vejen for i kunstquizerne kropsligt at mime kunstværker, som de to hold så skal gætte. Er du som tv-figur kulturens svar på Otto Leisner?
»Jeg ville slikke lakridsen af tæerne på dén, der kaldte mig sådan! Otto Leisner var en stor tv-personlighed.«


