Til Nirvana med mobiltelefon
Han hedder Mukhtor, er buddhistisk munk og er født for 29 år siden i det centrale Mongoliet


 ULAN BATOR - Mukhtor er ikke en mand af mange ord, undtagen når han deltager i bønnen i Gandan-Templet i Mongoliets hovedstad Ulan Bator, hvor de stolt fremhæver, at deres store Buddha- figur på 46 meter er verdens største.
- Hvad er din største drøm?
»Jeg vil være mester i de fire hellige sandheder, som er kernen i buddhismen. Jeg vil gerne være den mest lærde og dygtige i Mongoliet. Jeg vil have læst alle de lærde bøger, inden jeg når Nirvana.«
- Hvad er det sidste, du har købt?
»Et nyt SIM-kort til min mobiltelefon, som jeg bruger til at ringe til mine venner og min familie i min hjemprovins i det centrale Mongoliet.«
- Hvad er det bedste land i verden?
»USA, fordi det er et højt udviklet, moderne, rigt land, som jeg gerne vil besøge engang. Og fordi buddhister ikke forfølges i det land, hvilket de bliver i mange andre lande.«
- Hvad tror du på?
»Guddommen Buddha og hans lære.«
- Hvordan ser du din fremtid?
»Jeg vil bruge al min tid på at gøre godt og at studere de religiøse skrifter og lærer. Det er alt. Mit mål er at studere hele livet og endeligt at rejse hjem til den provins i Mongoliet, hvor jeg kommer fra.«
- Hvordan ser du på fremtiden for verden?
»Det ved jeg ikke, jeg er jo ikke nogen spåmand, men jeg tror på en god fremtid for os alle her i verden, selv om mange ting peger i en anden retning.«
- Hvad tjener du om måneden?
»110.000 tugri (den mongolske møntenhed, beløbet svarer til ca. 500 kroner,  red. ). Dem tjener jeg ved at arbejde her i templet.«
Ikke bange for ret meget
- Hvem er dit forbillede?
»Hver munk har sine egne idealer, min er guddommen Ochirvaan. Desuden er Dalai Lama et af mine forbilleder.«
- Hvad er du mest bange for?
(Lang pause,  red. ) »Det har jeg aldrig tænkt over, jeg er ikke bange for ret meget her eller hinsides, men alle er selvfølgelig bange for alvorlige og svære sygdomme.«
- Hvad er det vigtigste i dit liv?
»Det vigtigste er den buddhistiske lærdom. I det daglige liv er det selvfølgelig mine forældre, familie og venner.«
- Hvad gør dig lykkelig?
»At jeg har fået lov til at blive munk. Ikke alle kan være munke, så jeg er heldig og lykkelig. Hvis du får noget, så skal du være glad for det her i livet.«
- Hvad bestod dit seneste måltid af?
»Mongolske nudler med kød og grønsager, dertil traditionel mælkethe.«

