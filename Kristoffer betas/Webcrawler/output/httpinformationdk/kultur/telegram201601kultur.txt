Kulturministeriet får rap over nallerne for indkøb
Kulturministeriets institutioner ser ofte stort på regler og praksis for indkøb, fastslår Statsrevisorerne.


 Institutioner under Kulturministeriet følger i mange tilfælde ikke de gældende regler og god praksis for indkøb i staten. Det er meget utilfredsstillende, mener Statsrevisorerne ifølge en ny beretning.
Kulturministeriet får kritik for ikke at holde bedre øje med, om de institutioner, der hører under ministeriet, lever op til regler og retningslinjer for køb af varer og tjenesteydelser.
I mere end 25 procent af de undersøgte indkøb, der ellers var omfattet af EU-udbudsreglerne, blev lovgivningen ikke overholdt, fremgår det.
I mere end 35 procent af de undersøgte bygge- og anlægsopgaver var der ikke indhentet underhåndsbud eller afholdt licitation efter tilbudsloven.
I en femtedel af de undersøgte indkøb har institutionerne ikke fulgt Statens Indkøbsprogram.
- Statsrevisorerne kritiserer, at Kulturministeriet ikke har indtaget en mere aktiv rolle og ikke i højere grad har fulgt op på, om institutionerne overholder gældende love og regler samt ministeriets retningslinjer for køb af varer og tjenesteydelser, skriver Statsrevisorerne.
Kulturministeriets område omfatter 26 institutioner, og Statsrevisorerne har ikke undersøgt dem alle. I stedet har Statsrevisorerne undersøgt seks af de største, blandt andet Det Kongelige Teater, Statens Museum for Kunst og Det Kongelige Bibliotek.
De seks institutioners indkøb er undersøgt ved en stikprøve på i alt 187 indkøb. Stikprøven er ikke repræsentativ for institutionernes indkøb eller for indkøb på Kulturministeriets område, understreger Statsrevisorerne.
Men indkøbene er udvalgt på baggrund af væsentlighed og risiko.
