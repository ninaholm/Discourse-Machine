Fjernsynet er ikke længere familiens samlingssted
Førhen dikterede programoversigten familiens tv-vaner, men i dag kan man på nettet se, hvad man vil, når man vil. Internettjenester som Netflix har fuldstændig ændret vores tv-vaner, men hvad betyder det for det indhold, der produceres?
Er tv-on-demand ’fremtidens ånd’? Det mener en række branchefolk, der pointerer, at tv-kiggeri fremover vil blive en meget mere individualiseret oplevelse – lidt ligesom at læse en bog. Til gengæld vil fjernsynet i mindre grad blive midtpunkt for familiens sociale samvær. Billedet er fra den ekstremt populære serie ’Breaking Bad,’ som mod betaling kan streames fra Netflix.com

Den nys overståede jule- og nytårshøjtid har budt på besøg af det, tv-branchen kalder ’fortidens ånd,’ hvor hele familier flokkes foran flimmerkassen. Højtiden er en af de snart få gange i løbet af året, hvor millioner af seere samles for at se det samme TV på samme tid. Ifølge iagttagere er der dog fare for, at det traditionsrige samvær risikerer at blive ramt i fatal grad af ’fremtidens ånd’.I februar blevHouse of Cards– en amerikansk genindspilning af Storbritanniens House of Commons-thriller – den første tv-drama-serie, der aldrig har været vist på nogen rigtig tv-kanal. Produceret af Netflix med en stjernerollebesætning kan den kun ses via webtjenesten og det på tidspunkter, som seerne selv kan vælge. I september blevHouse of Cardsydermere den første on-demand-serie nogensinde til at vinde en Emmy. Prisvinder af hovedpræmien blev tilligeBreaking Bad– en serie der, skønt den ikke er lavet af Netflix, især er blevet berømt igennem denne tjenestes formidling.Disse hændelser har fået nogle til at konkludere, at tv-fiktionsgenren i 2013 blev genstand for en dramatisk ny skæbneudvikling. Den traditionelle, programsatte tv-serie på noget, der hedder et tv-apparat, hører nu fortiden til. Som Vince Gilligan, skaberen afBreaking Bad, fortæller:»For mig at se er vi helt afgjort på vej ud i et større paradigmeskift. Gammeldags tv-kanaler – ja, selv kabel-tv støttet af reklamer – er om ikke på vej ud, så ved at undergå en kæmpemæssig forandring.«En anden tv-oplevelseAt Netflix er kommet til, er bemærkelsesværdigt, erkender Ben Stephenson, direktør for BBC’s dramaafdeling, men er dog også, hævder han, mere en revolution inden for distribution end inden for kreativitet.»Det er ikke for at bagatellisere den udvikling, vi ser, men det handler altså først og fremmest om fremførelse. Det handler om, hvordan udsendelserne bliver leveret til din stue. Jeg tror ikke, at vi af den grund kan konkludere, at massepublikummet er forsvundet. Ingen siger ’Wow, det der show blev godt nok bragt til mig på en innovativ måde’. Jeg tror, de siger: ‘Det var et godt show’.«Nicola Schindler, stifter af produktionsselskabet Red Production Company, betragter også on-demand tjenesterne som et underplot snarere end som selve fortællingens hovedtråd:»Jeg tror, der altid vil være stærk efterspørgsel efter fremadskridende, programsatte tv-dramaer. Men jeg tror også, at on-demand i højere grad vil blive en del af tv-oplevelsen for folk, der ønsker at se tv på en bestemt måde. Netflix svarer lidt til at have et dvd-bokssæt – det muliggør en anden form for tv-oplevelse.«Dæmpet begejstringFortalere for det konventionelle TV’s snarlige død forudser derimod, at mange ikke-kanalbaserede tjenester – Blinkbox, iTunes, Google, Amazon, Xbox osv. – snart vil følge eksemplet fra Netflix. (LoveFilm ligger efter sigende i forhandlinger om at genoplive BBC’s aflyste serieRipper Street.)Men vil en tv-producent som Schindler da samarbejde med de nye tjenester?»Som producenter er vi nødt til at være åbne over for nye markeder. Men lige nu er vi kun ved de indledende samtaler – der er ikke indgået nogen aftaler,« siger hun.Som på andre områder inden for digital distribution – det gælder ikke mindst musik og journalistik – dæmpes begejstringen over den revolutionerende distributionsudvikling i nogen grad af de økonomiske realiteter. Netflix afviser notorisk at oplyse seertal for sine forskellige serier. Ted Sarandos, chef for tjenestens indhold, insisterede ved Toronto-filmfestivalen i sidste måned brysk på, at »jo færre, der ved noget om det her, jo bedre«.Da jeg talte med ham tidligere på året, ville han heller ikke sig noget mere præcist end, at en »forfærdelig masse mennesker har setHouse of Cards«. De konventionelle tv-kanaler, sagde han, er kun så optagede af seertal, fordi de skal bruge dem til at fastsætte deres reklamepriser. Da Ted Sarandos selskab alene er finansieret gennem en abonnementsordning, er seertal unødvendige.Sarandos tvivler også på nøjagtigheden af tv-kanalernes seertal, fordi de normalt fremkommer igennem ekstrapolering ud fra fokusgrupper. Han vil ikke holde sine egne tal op imod disse, »fordi de er absolut akkurate, så det vil svare til at sammenligne æbler med pærer«. Det er dog en almindelig opfattelse, at hvis Sarandos pærer ellers kunne stables i tilstrækkeligt høje stabler, ville han kun være glad for at vise dem frem. »Jeg tror, det vil tage meget lang tid«, siger Nicola Schindler, »før vi får at vide, om de millioner, Netflix har investeret i tv-drama, er godt givet ud.«Fra seere til målgrupperHvad der er indiskutabelt, er, at det nu ikke længere er muligt at tale om ’seere’ eller ’tv-publikum’ på den monolitiske måde, der indtil for nylig var almindelig. Der findes nu en række forskellige publikums-målgrupper. En af disse grupper – netflix-seere afHouse of Cardseller tjenestens fængselsdramaOrange is the New Black– ser slet ikke almindeligt tv overhovedet. En anden ser tv-serier online, før de bliver vist på tv-kanalerne. En tredje gruppe ser udsendelserne, efter at de har været vist på tv-kanaler via arkivtjenester som BBC iPlayer, mens en fjerde gruppe venter på, at hele serien bliver tilgængelig online eller i boxsæt, hvorpå de sætter sig til at se rub og stub i en slags tv-orgie.Ted Sarandos hævder, at denne opsplitning af tv-vanerne afslører en instinktiv modstand mod det konventionelle, programsatte TV:»Jeg tror, folk har benyttet alle midler til at nå til dér, hvor vi er i dag med Netflix. Selv tilbage i videobåndenes dage nøjedes folk ikke med at se tidsforskudt - de opbyggede komplette lagre over alle episoder.«Det betyder, at den samme tv-serie bliver vist i forskellige intervaller over perioder på flere måneder eller endda år. Zawe Ashton, der spiller Vod i serienFresh Meat, fortæller, at det er kommet bag på hende, når hun indimellem har fået tweets eller hørt kommentarer på gaden om episoder, som slet ikke har været udsendt endnu. »Men folk havde allerede set dem – via on demandtjenester. Det var lidt svært at forholde sig til,« siger hun.Forlænget holdbarhedBen Stephenson medgiver, at denne forlængelse af tv-seriers ’holdbarhed’ har fået enorme konsekvenser: »Det fascinerende vedBreaking Bader, at serien slet ikke blev det store hit, før dens sidste sæson. Og det skyldes første og fremmest, at folk har mulighed for at se de tidligere episoder på Netflix. Netop hjemvendt fra Amerika bemærker Stephenson, at amerikanske tv-serier tjener en stadig større del af deres indtægt igennem såkaldte ’sekundære visninger,’ dvs. ved genudsendelser eller når netværkstjenester streamer noget, der allerede har været vist andre steder.Et godt spørgsmål er, om disse forandringer i vores tv-vaner vil indvirke på produktion og opbygning af udsendelserne. Hvis tv-serier ses i blokke på et tidspunkt, som seeren selv beslutter sig for, bliver ting som resuméer, cliffhangers og endda episodeopdelinger i stigende grad overflødige, i det mindste teknisk set. Men igen indvender skeptikeren Stephenson:»Jeg tror helt sikkert ikke på, at det vil få nogen effekt på historiefortællingerne eller på, hvordan dramaerne bliver fremstillet. De dramaer, som Netflix producerer, er kunstnerisk set ret konservative.House of Cardser en genindspilning af et BBC-show.Orange is the New Blackbygger på en bog, og det samme gørHemlock Grove. De bliver produceret anderledes, men bygger ikke på et andet slags manuskript. De er bare serier, der tilfældigvis ikke vises på nogen tv-kanal.«Nicola Schindler mener derimod, at appetitten på at se flere afsnit ad gangen allerede har ændret på tv-produktionens vilkår:»Jeg tror, tv-dramaer bliver mere og mere til føljetoner. Seerne efterspørger en fortløbende fortælling og figurer, der udvikler sig, snarere end ugens faste episoder. Og dette ønske om en fremadskridende fortælling i stedet for elementer af genkendelige gentagelser er en direkte følge af, at så mange gerne vil se alle episoder ud i et stræk,« siger Nicola Schindler.Dog er hun – i modstrid med hvad man måske intuitivt skulle mene – uenig i det synspunkt, at overraskende plotudviklinger bliver mindre nødvendige:»Om noget bliver krogen i afslutningen af den enkelte episode mere nødvendig. For uanset hvordan dramaet leveres, er det nødvendigt, at folk gerne vil blive ved med at se med.«Som at læse en romanSchindler og Stephenson tror begge på, at episodeopdeling også fremover vil forblive en populær struktur, fordi den vil være et nyttigt værktøj til at styre tempoet i tv-kigningen, ligesom kapitler i bøger. Ted Sarandos bruger også en litterær analogi, da han svarer på, om han er ked af den indvirkning, som streaming ser ud til at få på den historiske idé om TV som en ’fælles oplevelse’, hvor alle ser det samme. »Overhovedet ikke,« svarer han: »Det vil blive mere beslægtet med at læse en stor roman. I sommerferier oplever man tit, at alle, man kender, læser den samme bog, men ingen er nået til den samme side samtidig. Alligevel kan man godt finde en måde at diskutere bogen på over en middag.«Den mest almindelige opfattelse af fremtiden inden for tv-branchen trækker på en anden parallel i forhold til bogudgivelser: Den model, hvor den samme historie stilles til rådighed igennem en række forskellige leveringsmetoder for at imødekomme forskellige smage og generationer – hardback, paperback, lydbog, e-bog.»Jo,« siger Schindler. »Som litteraturen har teknologien gjort det muligt at præsentere materialet på forskellige måder. Så hvordan folk ser tv-dramaer, vil i stadig højere grad blive et spørgsmål om individuel smag.«»Det kan godt være, at folk er holdt op med at købe bøger i hardback,« siger Ben Stephenson. »Men jeg tror ikke, at mennesker, der sidder i deres sofa og tænder for fjernsynet, nogensinde kommer til at opleve tv-kigning som noget umoderne.«© The Guardian og InformationOversat af Niels Ivar Larsen
