Afrika i vinterkroppen
Mbalax, satuusa, ethio-jazz, Congotronics. Informations musikredaktør rapporterer om ny og genudgivet dansuenza fra Afrika
 En anden genudgivelse, ’Liital’, kommer fra den senegalesiske sangerinde Aby Ngana Diop, der døde i 1994. Fotos: Awesome Tapes From Africa


 Den luner sig kun ved radiatorerne i vores termodrivhuse. Den er stiv af kulde, kedsomhed, mangel på lys; stadig mere bleg og forsømt. Kroppen. Den sukker efter fornøjelser, og få ting – få ting – er så fornøjelige som at danse. Denne anmelder var så heldig at være til hele to dansefester inden for årets tre første dage. Til den ene – ’Skammen’ som den så smukt og præcist var døbt – dansede vi kun til musik fra vores teenageår i 80’erne. Så den stod på The Clash, Prince, »Axel F«, »Walking On Sunshine« og gadagung gadagung.
Nytårsaften var der dj-dansefest i Berlin forestået ved vores egen kunstner og musiker Jacob Kirkegaard. Han fyrede op under noget, jeg gætter på var et mestendels etiopisk dansesæt. Og folket gav sig hen.
Det genkendelige over for det eksotiske. På vej på Vesterbro-bar fra ’Skammen’ sang vi The Smiths i kor. »I want to live and I want to love/I want to catch something that I might be ashamed of.« Halleluja. I Berlin måtte kroppene tale for sig selv, ikke én sanglinje var kendt. Så eksotisk og dog så genkendeligt, for kroppen forstår især rytmik, uanset nationalitet.
Det er for længe siden, at jeg har skrevet om musik fra de varme lande her i avisen, men det har så givet mig mulighed for at samle nogle af de bedste afrikanske danseplader i denne anmeldelse. Fra Den Demokratiske Republik Congo, Etiopien, Senegal og, nå ja, også delvist fra Danmark.
Hypnotisk og pokkers groovy
Først til Kinshasa i Den Demokratiske Republik Congo, hvorfra serien Congotronics er nået til sin femte udgivelse med det andet album fra Kasai Allstars. Beware The Fetish hedder det. Supergruppen består af en kerne på 15 musikere fra fem forskellige bands, alle fra Kasai-regionen, men fra fem forskellige etniske grupper, som ofte har ligget i konflikt med hinanden. Ja, deres indbyrdes forskelle i sprog, kultur og musiktraditioner blev faktisk opfattet som uoverstigelige indtil Kasai Allstars blev en realitet – i hvert fald ifølge bookletten til Beware The Fetish. Og sangene på dette dobbeltalbum handler om magi, onde ånder, dårlige ægteskaber, sociale problemer, traditionel visdom og problemer mellem forskellige stammer. »Hvorfor give et stort hus til en mand, der ikke vedligeholder eller rengører det?« spørges der et sted.
Kasai Allstars spiller hypnotisk, de væver deres slagtøj sammen, som var hver musiker et pokkers groovy tandhjul i en saftig maskine skabt kun til at gøre os alle sammen øre og skøre i hver en muskel og led. Og det er frækt produceret. Der er en klar fornemmelse af at befinde sig midt i heksekedlen, men fra sang til sang i skiftende positioner. Nye elementer får sang for sang lov at stikke ud af mixet – såsom et let forvrænget, håndbygget likembe eller et boblende kor eller en skingrende solosanger eller en flaske, der bliver slået på med ... er det et søm? Alt i mens gruppens rytmiske muskler spiller i mangefarvede formationer, der giver farve i kinderne og ild i lænderne på nye forunderlige måder.
Beware The Fetish kan godt virke for tæt vævet og ufremkommelig til at begynde med, men giv det tid, og du vil blive besat af det sublime sammenspil og den konsekvente tro på groovet som den bedste medicin mod gråvejret uden for og inden i os.
Følelsen af at træde ind i en tilrøget, ædelt forfalden jazzklub gennemvæder genudgivelsen af etiopiske Hailu Mergia and The Walias’ ethio-jazz/-funk-album Tche Belew. Musik beslægtet med ethio-jazz-pioneren Mulatu Astatke, og et album oprindeligt udgivet i 1977, tre år efter at den lange borgerkrig i Etiopien var brudt ud. Dengang det brutale militærdiktatur var ved magten og keyboard-spilleren, bandlederen og arrangøren Hailu Mergia og hans band var the hot shit i hovedstaden Adis Ababas natteliv. Dog ikke uden at have et problematisk forhold til styret, hvilket blandt andet udmøntede sig i, at et nummer blev bortcensureret fra Tche Belew.
På en USA-tour i 1981 besluttede Mergia sig for at slå sig ned i Washington. Det næste årti spillede han stadig musik i samarbejde med The Zula Band, men han stoppede i 1991 og ernærede sig i stedet som taxachauffør i hovedstaden. Han blev så genopdaget i 2013, da Brian Shimkovitz, manden bag musikbloggen Awesome Tapes From Africa, genudgav 1985-albummet His Classical Instrument. Han blev modtaget med åbne arme, da han i december 2013 spillede sit første show i USA i New York.
Her på det berusende instrumentalalbum Tche Belew er vi i Etiopien ’77, i en støvet lyd, med bandlederen og hovedsolisten ved sit keyboard, i gang med at trylle sofistikerede, lifligt groovy kompositioner frem med sit band. Oh, de frækt forsirede og skingert fanfaregejle blæsere, den dundrende og rislende trommeslager, tangenternes svedigt vredne figurer. Musik man kan give sig hen til, konversere henover, flirte under, ja, i det hele taget en formidabel elegance at give sig hen til.
I et regnvejr af slagtøj
Det er helt anderledes offensivt fat på en anden genudgivelse fra Awe-some Tapes From Africa. Liital med den senegalesiske sangerinde Aby Ngana Diop, der lader de polyrytmiske formaninger underbygge et kontant rabalder af kvindevokaler, ofte i ’call and response’-formationer. Liital var en skelsættende udgivelse, fordi det var den første udgivelse, hvor en kvindelig taasukat – en traditionel poet, der fortæller historier i rytmisk iscenesættelse – optræder akkompagneret af den senegalesiske popgenre mbalax. Og det er ikke pop, som vi forstår det heroppe nordpå.
I mbalax lyder det næsten, som om rytmerne falder over hinanden, i et regnvejr af slagtøj, men i de gentagende mønstre former der sig snart en lifligt snublende, rytmisk polygam feber. Diops vokal er mere proklamering end sang, en form for rasende, besværgende rap, ofte boostet af smældende kvindekor. Som akkompagnement kan man også høre 80’ernes og 90’ernes nu billigt klingende synthesizere og en trommemaskine.
Liital er et hidsigt og hidsende ramasjang af angrebsformationer mod kroppens snart totalsmadrede forsvarsværker. Det er rabiat girl power, som Aby Ngana Diop, der desværre døde af et hjerteanfald den 14. juli 1994, repræsenterer. Et kærkomment opråb fra fortiden, der får denne anmelders angloamerikanske popungdom til at fortone sig til fordel for en kosmopolitisk krop, der ikke er bleg for at tale i tunger.
Ubesværet multikultur
Og hvis det er for meget af det gode og eksotiske, ærede læser, så bygges der en mere moderne farbar bro mellem den nordlige og sydlige halvkugle på senegalesisk-danske Fouma Systems ep Mind Mi Dem (en ny er i øvrigt på vej). Et projekt mellem den Dakar-baserede sanger Mustaf Mbaye og den danske producer Exampler. Mbaye er født ind i en slægt af grioter, de vestafrikanske sangere og historiefortællere, der gennem århundreder har fungeret som bærere af tusinder af års tradition og som formidlere af aktuelle begivenheder. Selv er han Bai Fall, den vestafrikanske udgave af rastafari. Exampler kommer fra et hjem med klaver, hans far er jazzpianist, og knægten var tit på landevejen med ham. Mbaye synger yndefuldt, strakt op mod himmelhvælvingen eller i slalom mellem beatene. Exampler bygger en muskuløst synkoperet, funky, soulet og/eller ghettopoppet bund og tegner farvestrålende synthmelodier i neon og henna. Mind Mi Dem er et svuppende og groovy, lyshjertet og kærligt væksthus for ubesværet multikultur. Og ubesværet multikultur leveres også af sydafrikanske Yannick Ilunga alias Petite Noir. Født i Bruxelles, med congolesisk far og angolansk mor, der flyttede til Cape Town sammen med en seksårig Yannick. EP’en The King of Anxiety er en fuldfed, labert produceret kobling mellem indie/new wave-sangskrivning et sted i nærheden af TV On The Radio, afrikansk rytmik og kulturelt changerende vokal. Det glider sømløst sammen, sød dansemusik opstår (med undtagelse af den kedelige afslutter »Your Wind«), og en ny form for hipster kan anes.
Så blev det alligevel sommer i andelslejligheden.
Kasai Allstars: ’Beware The Fetish – Congotronics 5’ (Crammed Discs/Import) crammed.be
Hailu Mergia and The Walias: ’Tche Belew’ (Awesome Tapes From Africa/Playground).
Aby Ngana Diop: ’Liital’ (Awesome Tapes From Africa) awesometapes.com
Fouma System: ’Mind Mi Dem’ EP (Akwaaba Music) akwaabamusic.com
Petite Noir: ’The King of Anxiety’ EP (Double Six Records/Playground)

