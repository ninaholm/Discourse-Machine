Til kamp for forståelsen af fortiden
I brydningerne mellem, hvad det nye Frihedsmuseum skal fokusere på, står veteraner over for historikere, borgerlige mod kulturradikale, professionelle kontra menigmand
 Trods den voldsomme brand på Frihedsmuseet lykkedes det brandvæsnet at redde museets uerstattelige samling af blandt andet gamle uniformer, fotos og illegale blade.


 
	De fylder godt og vel fire-fem europaller med flyttekasser i to lags højde, da museumsgenstandene, der blev reddet efter brandattentatet mod Frihedsmuseet i København, bliver fremvist på et billede med en projektor.

	I Nationalmuseets festsal vil ledelsen til en indledning fremvise, hvad der er tilbage af Frihedsmuseets sager. Det er som bekendt heldigvis det meste.

	Men måske skal fremvisningen også berolige de tilstedeværende veteraner og deltagere, der er mødt op til konferencen, hvor et nyt Frihedsmuseums fremtid er sat til debat.

	Selv om museet kan ligge i et begrænset antal papkasser og ikke var frygteligt stort, mindsker det ikke værdien, mener Max Roe, der er medlem af foreningen Danske Veteraner 1940-45.

	Han er i midten af 80’erne, overskægget er trimmet, så det kun omkranser overlæben, og i dag har han sat et armbind i rød-hvide og blå-grå farver om sit jakkesæt.

	»Det er jo store følelser, der er på spil,« siger Max Roe.

	I sin inderlomme har han bevæbnet sig med et notat, hvor der står et sidetal i en bog. Den er skrevet af Bo Lidegaard, der er historiker og nuværende chefredaktør for dagbladet Politiken.

	Max Roe har skrevet sidetallet ned, fordi han mener, at Bo Lidegaard på denne side i bogen går et skridt for langt i sin beskrivelse af besættelsestiden.

	»Det er jo helt tydeligt, at han fremmer samarbejdspolitikken,« siger Max Roe.

	Frihedsmuseets brand natten til d. 28. april har i det hele taget indledt en ivrig debat om, hvad museet i fremtiden skal udstille, når det bliver genopført i Churchillparken.

	I en kronik i gårsdagens Politiken optegnede Esben Kjeldbæk, tidligere leder af museet frem til i år, skillelinjerne i debatten mellem to fløje: veteranisterne, der vil beholde museet næsten eksakt, som det var, og revisionisterne, der vil fortælle ’hele historien’ om besættelsestiden.

	Groft skitseret: et stift fokus på frihedskæmperne eller en videre, mere flagrende fortælling om forholdene under besættelsen.

	Direktøren for Nationalmuseet, som Frihedsmuseet sorterer under, har tidligere, sammen med Frihedsmuseets leder, fremlagt et ønske om at gå i den sidstnævnte retning. De vil brede fortællingen om modstandskampen ud, men beholde fokus på frihedskæmperne.

	Ledelsen mener, at jo længere væk vi kommer fra modstandskampen, jo mere brug er der for at sætte begivenhederne ind i en større sammenhæng.

	Det har ledelsen fået støtte til hos kulturminister Marianne Jelved (R), mens Venstre og Dansk Folkeparti har modsat sig et forandret museum, fordi de ønsker frihedskæmperne som omdrejningspunkt for museet.

	Erindringskrig

	Striden om museet blotlægger en velkendt brydning, mener Claus Bundgård Christensen, der er historiker på Roskilde Universitet.

	»Besættelsestiden har altid været, mere end nogen anden tid i dansk historie, en politisk slagmark,« siger han og nævner tidligere statsminister Anders Fogh Rasmussens (V) tale om samarbejdspolitikken, hvori han »legitimerede« Danmarks engagement i andre krige.

	»Og han er langtfra alene om at have brugt besættelsestiden politisk, selv om han er blevet skældt ud for det. Vores indtræden i NATO var også under parolen ’Aldrig mere en 9. april’« siger han.

	På tredje stolerække foran panelet til konferencen på Nationalmuseet sidder Pia Kjærsgaard, der er værdiordfører for Dansk Folkeparti.

	Hun er ikke blandt de ni indbudte til at tale. Der er ingen politikere i panelet, men det er tidligt svært at være i tvivl om, hvor hun står i debatten.

	Allerede fra første færd er hun henne og hilse på Jens Ege, der taler på vegne af veteranerne.

	I løbet af konferencen markerer hun også tydeligt, at hun står på de veteraners side, der gerne vil bygge Frihedsmuseet op nogenlunde, som det var før. Som et museum med modstandskampen som den klare kerne.

	Frygter blåstempling

	Hun snubler dog over veteranernes fødder, da hun i et indlæg kalder dem »helte«. Det er de bestemt ikke, slår Max Roe fast: »Vi gjorde bare det, vi skulle.«

	Men hun er enig med Max Roe:

	»Jeg læste op på det hele efter den debat, der har været, og problemet er, at langt de fleste historikere synes, at samarbejdspolitikken har været ret fornuftig. Min frygt er, at de med et nyt museum vil blåstemple samarbejdspolitikken,« siger Pia Kjærsgaard.

	For hende står kampen mellem kulturradikale, der vil udviske modstandskampens betydning, og de mere nationalt orienterede, der vil fremhæve den.

	Anette Warring er professor på RUC, og hun er fortaler for at udvide museet til et bredere besættelsestidsmuseum. Hun kan ikke se nogen højre-venstre konflikter i debatten om det nye Frihedsmuseum.

	»Hvis man kigger på hele efterkrigstiden, har højre- og venstrefløjen været forenet i det synspunkt om at fastholde Danmark som enten en modstandsnation eller det, at modstandsbevægelsen havde folkets mandat til at handle imod en lovligt valgt regering,« siger hun.

	I løbet af dagens debat finder Max Roe heller ikke anledning til at hive notatet med sidetallet på Bo Lidegaards bog op af lommen.

