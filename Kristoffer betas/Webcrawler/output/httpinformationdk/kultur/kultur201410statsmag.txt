Statsmagtens menneskelige ansigt
Siden 1964 har Statens Kunstfond listet penge op af borgernes lommer og drysset dem ud over kulturlivet. Ikke alene for at fremme kunsten, men også for at fremme statens image gennem kunsten. Det har været 50 år i folkelig modvind. Men hjulene på bussen kører stadig rundt
 Deltagerne på en af Statens Kunstfonds gratis busture besigtiger Elmgreen og Dragsets skulptur ’Han’ på havnen i Helsingør


 Det er fredag formiddag, og en bus med noget så eksotisk som 30 kulturinteresserede borgere holder parkeret foran Gl. Holtegaard nord for København. Statens Kunstfond fylder 50 og har valgt at fejre det med seks gratis busture ud til nogle af de kunstværker, som har modtaget statslig støtte gennem årene. »En jubilæumsgave til Nordsjællands borgere,« kalder de det – for det er sådan, Kunstfonden ser sig selv: Som en gavmild velgører, der på demokratisk vis bringer kunsten ud til folket – eller som i dag: Folket ud til kunsten.
At dømme på de overvejende grå hårtoppe, der stikker op over bussens sæder, er ’folket’ i dag fortrinsvis repræsenteret ved borgere i den pensionsmodne alder, de fleste kvinder. En af dem er Ida-Lykke Bang, en 72-årig tidligere folkeskolelærer, der efter eget udsagn er så gammel, at hun kan »huske, da Julius Bomholt oprettede fonden i 1964«. Det er hun i øvrigt glad for, at han gjorde, for hun kan godt lide at se på kunst.
»Men det skal være smukt at se på, ellers kan det være lige meget. Jeg gider ikke kunst, der provokerer mig. Det er der så meget andet i vores samfund, der gør,« siger hun, inden en skrattende mikrofon tvinger sig vej over bussens højttalersystem: »Hallo, kan I høre mig?« Det er Maria Gadegaard, museumsdirektør på Gl. Holtegaard, der har taget ordet. Hun vil lige »introducere til turen« og forsikre os om, at vi altså ikke bare skal ud og se »alt det gode«, som Statens Kunstfond har gjort for danskerne:
»Vi skal også se på nogle værker, som i tidens løb har rejst heftige debatter og stillet spørgsmål som: Hvem ejer egentlig det offentlige rum? Og hvordan beslutter vi, hvad der skal være i det – hvis vi da overhovedet skal det?«
Et ekko af Bomholt
For nogle år siden bad vi her i avisen en række kulturordførere svare på, hvorfor vi som samfund overhovedet støtter kunst. Deres svar var overraskende enslydende:
Fordi kunst giver os »ernæring til et tankemæssigt sundt liv«, sagde Karin Nødgaard (DF).
Fordi kunst er »med til at udvikle os«, sagde Pernille Frahm (SF).
Fordi kunst er »samfundets mentale maskinrum«, sagde Mogens Jensen (S).
Fordi kunst sikrer, at vi ikke ender som »grå mennesker«, sagde Henrik Rasmussen (K).
Fra hver sin ende af det politiske spektrum genlød svarene som et ekko af den socialdemokratiske kulturminister Julius Bomholts begrundelse for Statens Kunstfonds oprettelse i 1964. Den skulle ikke bare sikre kunstnerne en hæderlig indtægt, mente han, den skulle også sikre kunsten en central placering i samfundet, hvorfra den kunne inspirere »hele landets befolkning«. Det var en kontroversiel idé, funderet i modernismens tro på kunstens særlige indsigt, og loven blev da også kun akkurat stemt igennem Folketinget med et snævert flertal og under protest fra både Venstre og Konservative. Men i dag vover ingen politikere længere at sætte spørgsmålstegn ved statens rolle som moderne mæcen. »Staten støtter kunsten, fordi kunsten er til gavn for os alle,« lyder det. Eller som kulturminister Marianne Jelved (R) formulerede det i en kronik tidligere i år: »Statens Kunstfond er i virkeligheden ikke ’statens’. Den er heller ikke ’kunstnernes’ eller ’politikernes’. Den er borgernes,« skrev hun.
Men spørger man filosoffen Arno Victor, er det en sandhed med store modifikationer. Historisk har Kunstfonden aldrig været folkets fond; dens formål var fra begyndelsen at tjene som magtens håndlanger. »For en latterlig lille sum har Kunstfonden givet den totalitære velfærdsstat et menneskeligt ansigt,« skrev Arno Victor ved 40-års jubilæet for ti år siden: »Spørg derfor ikke, hvad staten har gjort for kunsten. Spørg i stedet, hvad kunsten har gjort for staten.«
Vi skal senere vende tilbage til Arno Victor. Men først er der en bustur, der skal afvikles.
En svagelig havdreng
På himlen over Helsingørmotorvejen har skyerne trukket sig sammen til et sølvgråt vattæppe. Bag de regnprikkede ruder i bussen har Maria Gadegaard sat den skrattende mikrofon tilbage i sin holder og omdelt et eksemplar af Statens Kunstfonds jubilæumsbog, Stedsans. En rigt illustreret coffee table book, der grundigt gennemgår 25 af de i alt 1.273 værker, som fonden de seneste 50 år har støttet. Dagens bustur vil føre os ud til en håndfuld af dem, blandt andet til Henning Damgaard-Sørensens udsmykning af LO-skolen og Nils Erik Gjerdeviks keramiske relief på forskningscentret i Hørsholm.
Men første stop på ruten er Helsingør. Her opførte kunstnerduoen Elmgreen & Dragset i 2012 en stålblank parafrase over Den lille Havfrue. Skulpturen, der lyder titlen Han, forestiller en ung, nøgen mand i en positur, der mimer Edvard Eriksens oprindelige havfrue på Langelinie i København. Skulpturen er placeret på havnen lige foran det gamle skibsværft, hvorfra den i klart vejr spejler Kronborg i sin blanke overflade. Men det var langtfra alle, der var lige glade for den nye indbygger, da ideen første gang blev præsenteret for Helsingør-borgerne. Mange mente, at den »svagelige dreng« var en direkte fornærmelse mod de »stovte værftsarbejdere«, der for ikke så længe siden havde haft deres daglige gang på havnen. Som en læser skrev i Helsingør Dagblad, da debatten var på sit højeste: »’Havdrengen’ symboliserer jo det stik modsatte af mandfolk: Syg, svag, uselvstændig, skvattet efteraber.« Lav i stedet »et skib i bronze, på granitsøjle« eller »en stor, kraftfuld Robert Jacobsenskulptur«, lød opfordringerne.
Deltagerne ombord på kunstekspressen har lynet vindjakkerne op og slået ring om den lille havmand yderst på molen.
»Det er da en ’hun’, er det ikke,« siger en ældre dame og kniber øjnene sammen.
»Nej, hvorfor tror du ellers, den hedder Han?,« svarer en anden.
»Det er da altid noget, at de ikke har lavet en ’Høn’ som ovre i Sverige,« siger en tredje.
Det griner de lidt af, inden Maria Gadegaard – flankeret af kunstneren Thomas Øvlisen og kunstformidleren Ida Leisner, som også er med på turen – tager ordet. Den tumultariske proces forud for indvielsen af Han er et godt eksempel på, at forskellige værdier »hele tiden kæmper om retten til det offentlige rum«, siger Maria Gadegaard.
»Historisk har Kunstfonden haft en tendens til at mene, at fordi de vidste mest om kunst, så skulle de også bestemme, hvad folk skulle se. Men sådan er det ikke længere. Det er i langt højere grad en demokratisk involverende proces,« siger hun, omend hun erkender, at debatten i Helsingør blev taget »meget, meget sent«.
»Men det har også været en note to self inde i Kunstfonden. Det har de lært noget af,« siger hun.
’Uforståelige og latterlige’
Statens Kunstfonds historie er fyldt med lignende eksempler på, at store kunstneriske succeser er blevet ledsaget af omfattende folkelige protester. Første gang, fonden stødte på modstand, var blot få måneder efter dens oprettelse i 1964. Anslaget var dengang anført af lagerforvalter Peter Rindal fra Kolding Hørfabrik, der var fortørnet over et ekstravagant bilkøb, som forfatteren Klaus Rifbjerg havde gjort for penge modtaget af netop Statens Kunstfond.
I alt satte 54.025 danskere deres navn på Rindals protestskrivelser mod, at staten skulle støtte kunstneres almindelige underhold, og han fulgte selv sin aktion op med flere læserbreve, hvor han rasede mod støtten til især abstrakte, modernistiske kunstværker, som han mente var »komplet uforståelige og latterlige«.
Ti år efter var det en hær af julemandsklædte aktionskunstnere, der satte fornyet gang i debatten om den omstridte kunstfond. I 1974 ved juletid entrede teatergruppen Solvognen Magasin du Nord i en kæmpestor trojansk julegås og begyndte at dele gratis bøger ud til kunderne – først deres egne og siden stormagasinets. Det var galt nok i sig selv, men forargelsen voksede til noget nær episke dimensioner, da Kunstfondens litterære udvalg valgte at ’belønne’ aktionen med 20.000 kr. og kaldte aktionen for »en kunstnerisk værdifuld udvidelse af litteraturbegrebet«. For mange var der bare tale om simpelt tyveri.
Og sådan kunne man blive ved. Gang på gang gennem Kunstfondens 50 år lange historie er afstanden mellem den kunstneriske elite og folket blevet udstillet:
Det skete i 1977, da forfatteren Bent Haller blev præmieret med et tre-årigt arbejdslegat for sin ungdomsroman Katamaranen, som skildrer et voldeligt og nihilistisk ungdomsmiljø: »Frem for at være belønningsværdig, burde bogen være strafbar,« lød det i et af mange læserbreve.
Det skete i 1999, da Ekstra Bladet rettede anklager om nepotisme og vennetjenester i Statens Kunstfond under kampagnesloganet: »Statens klike for kunst. Fuck you«.
Og det skete igen i 2010, da forfatter Lars Olsen i Information rasede over, at hans legatansøgning til en ny bog var blevet forbigået til fordel for »folk fra parnasset, der allerede har modtaget masser af offentlige støttemidler«, som han formulerede det. Titlen på hans afviste bog var i øvrigt: Eliternes triumf.
Det, man ikke ved
Bussen er nået til LO-skolen, hvor den tidligere forstander Frode Nicolaisen viser rundt i Henning Damgaard-Sørensens mange bestillingsarbejder. Over en sandwich i skolens kantine bagefter sidder Inger Østergaard, en 66-årig pensioneret bibliotekar, og snakker med sin veninde Jette Weismann, en 65-årig tidligere sygeplejerske. De har ikke noget imod, at smagsdommerne i Kunstfonden har meget at skulle have sagt. Det er nødvendighed, mener de.
»Som pensioneret bibliotekar ved jeg jo selv, hvor vigtigt det er, at nogen er i stand til at formidle den litteratur, som folk ikke selv vidste, at de ville læse. Og det er på samme måde med kunst, tænker jeg: Man kan ikke savne det, man ikke vidste fandtes,« siger Inger Østergaard og tager en bid af sin sandwich.
Diskussionen fortsætter i bussen på vej mod forskningscentret i Hørsholm, hvor Nils Erik Gjerdeviks keramiske relief venter på os. Inspireret af dagens foreløbige indtryk lader Mourits Sløk, en 76-årig pensioneret civilingeniør, tankerne vandre tilbage til Rindal-debatten i midten af 1960’erne. For havde han alligevel ikke fat i noget?
»Han sammenlignede jo en arbejderløn med en kunstner på støtten og ja ... det var måske nok lidt småligt, og jeg er selvfølgelig heller ikke enig med ham. Men jeg er heller ikke helt uforstående overfor, hvad han sagde,« siger han, mens hjulene på bussen kører rundt og rundt og rundt.
Statens, ikke borgernes
Og så er vi tilbage ved Arno Victor. For vi mangler stadig at få uddybet betydningen af den omstridte 50-årige institution: Er Statens Kunstfond først og fremmest til gavn for borgerne, sådan som Marianne Jelved hævder?
»Hvis man hævder dét, så har man ikke forstået et muk af det hele,« siger filosoffen på sædvanlig bramfri facon.
»Fonden blev oprettet, for at staten kunne vise sine borgere, at den repræsenterer andre værdier end de hårde.«
Arno Victors signalement af Kunstfonden ligger i tråd med de tanker, historiker og professor emeritus Jens Engberg har gjort sig. I sit prisbelønnede trebindsværk Magten og kulturen fra 2005 viser han, hvordan kunststøtten i dansk sammenhæng kan føres helt tilbage til 1700-tallet med enevældens oprettelse af Fonden ad Usus Publicos, der oversat til dansk betyder Fonden til Folkeligt Brug. Herfra modtog blandt andre H.C. Andersen, Bertel Thorvaldsen og B.S. Ingemann penge til udlandsophold og inspirationsrejser.
»Formålet med fonden var dels at vise vores kultur frem for udlandet, så alle kunne se, hvilke fremragende malere, digtere og billedhuggere vi havde. Men også over for borgerne var det godt at kunne sige: Se, staten er ikke bare et militærregime, der kræver skatter ind, staten har også en mere menneskelig side,« har Jens Engberg tidligere sagt til Information.
Fremtidens Kunstfond
Ifølge Arno Victor har Statens Kunstfond selvfølgelig også beriget samfundet med interessante og spændende kunstværker af blandt andre Asger Jorn, Henry Heerup, Bjørn Nørgaard og mange flere. Men hvis man alene ser kunststøtten som et udtryk for den gode stat, der vil sine borgere det bedste, så ser man samtidig bort fra, at fonden også har været med til at sætte skel mellem dem, der forstår sig på kunst, og dem, der ikke gør, mener Arno Victor.
»Sådan en som Rindal var jo i virkeligheden en gave til Kunstfonden. Hvis ikke han var kommet af sig selv, havde fonden været nødt til at opfinde ham. For dér så man pludselig, hvad arbejderklassen er rundet af, når den er allerværst: Grov og primitiv materialisme. Man så, hvilket samfund vi ville få, hvis ikke vi havde kunstfondens idealer,« siger han.
I dag er der ifølge Arno Victor ikke mange mennesker, der oprigtigt deler modernismens betragtninger om kunst som klartskuende geniprodukter. Den kunstmetafysik, som fonden blev skabt på, høres efterhånden kun, når politikere skal forsøge at forsvare kunststøtten principielt. »De skal jo finde på en begrundelse, og så griber de til, hvad de svagt kan huske, de har lært under modernismen,« som Arno Victor siger.
Det betyder ikke, at kunststøtten er på vej til at forsvinde. Men det betyder, at kunststøtten formentlig i fremtiden vil blive uddelt på en anden måde og med andre begrundelser end i dag, spår han.
»Lige nu er vi i en overgangsperiode, hvor der stadig gives penge ud fra forestillingen om, at kunst er noget særlig indsigtsfuldt. Men det princip vil ganske langsomt blive udhulet, og man kan forestille sig, at pengene i en ikke alt for fjern fremtid vil blive givet mere målrettet som erhvervsstøtte. Til lanceringsfremstød, brandingprojekter og alle hånde andre profane formål,« siger han.
I den rullende kunstbus diskuterer man også, hvorfor staten skal støtte kunsten. De fleste er enige om, at det ikke går uden.
»Aktive kunstneres levevilkår har jo altid været et problem,« siger Mouritz Sløk, da vi træder ind i forskningscentret i Hørsholm for at bevidne Nils Erik Gjerdeviks 3x7 meter store keramikrelief.
»Jeg tror, kunststøtten er en nødvendighed, hvis vi fortsat skal have noget smukt at se på,« supplerer Ida-Lykke Bang og vender sig mod værket på væggen.
»Det er sjovt. Det minder lidt om sådan noget, man lavede i skolen som barn. Der var også altid en eller anden dreng, der skulle sætte sådan en penis på.«

