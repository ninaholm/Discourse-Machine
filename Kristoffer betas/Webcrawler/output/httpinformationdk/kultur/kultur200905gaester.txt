'I er mine gæster'
Bølgerne gik højt under pressemødet med Lars von Trier i Cannes. En britisk journalist ville have instruktøren til at forklare og undskylde 'Antichrist'


 af Christian Monggaard, Informations udsendte medarbejder
CANNES - At Lars von Triers nye film, den på mange måder brutale Antichrist, fremkalder stærke følelser i publikum, kunne man mærke på mandagens velbesøgte pressemøde med den danske filminstruktør. Som til pressevisningen af Antichrist aftenen før, blev der både klappet og buhet en smule, da Trier og de to skuespillere, Charlotte Gainsbourg og Willem Dafoe, kom ind i lokalet - og det sker ikke tit til et pressemøde.
Straks efter ville en aggressiv, britisk journalist have Trier til at forklare sig selv.
"Vil du være så venlig, for min skyld, at forklare og retfærdiggøre, hvorfor du har lavet Antichrist? Og vær så venlig at give mere end et enkelt ord som svar. Mange tak-" sagde journalisten, hvorefter følgende mere og mere ophidsede meningsudveksling fandt sted.
Trier: "Jeg synes ikke, at jeg behøver at retfærdiggøre mig selv ..."
Journalist: "Jo, du gør. Det er filmfestivalen i Cannes, og du er kommet herned med din film, og du er nødt til at forklare, hvorfor du har lavet den. Vær venlig at gøre det. Tak."
Trier: "Jeg kan ikke retfærdiggøre mig selv."
Journalist: "Hvorfor har du lavet Antichrist?"
Trier: "Fordi jeg laver film, og jeg nyder det rigtig meget."
Journalist (der nu ingen mikrofon havde og derfor måtte råbe, med en vis hånlighed i stemmen): "Nå, så du nyder at lave dem!"
Trier: "Jeg synes, at det er et meget mærkeligt spørgsmål. I er alle mine gæster. Det forholder sig ikke omvendt. Jeg arbejder for mig selv, og jeg har lavet denne lille film, som jeg nu er ret glad for. Jeg har ikke lavet den for dig eller for publikum, så jeg synes ikke, at jeg skylder nogen en forklaring."
Verdens bedste
Da følte ordstyrer Henri Behar det nødvendigt at spørge Lars von Trier om, hvorfor han lige havde valgt at lave Antichrist og ikke en anden film.
"Jeg har aldrig et valg. Det er Guds hånd, er jeg bange for - og jeg er den bedste filminstruktør i verden-" sagde Trier så med et skævt smil. 
Alle journalisterne grinede og klappede, og den danske instruktør, som kan være skarp og vittig, når han taler om sine egne film, begyndte rigtig at folde sig ud.
"Men jeg er ikke sikker på, at Gud er den bedste gud i verden. Denne film begyndte med en depression og for at komme på fødderne igen, lavede jeg filmen. Der var ingen tvivl om, at det skulle være denne film."
Tarkovski og Bergman
En russisk journalist ville vide, hvorfor Lars von Trier havde dedikeret Antichrist til den afdøde, russiske filminstruktør Andrej Tarkovski.
"Tarkovski er en rigtig gud," sagde Trier.
"Da jeg første gang så Spejlet, var jeg i ekstase. Hvis vi taler om religion, så er dette et religiøst forhold. Jeg har set hans film mange, mange gange. Jeg véd, at han så min første film og slet ikke brød sig om den, hvilket er fint med mig. Han tilhører generationen før mig, og jeg føler mig beslægtet med ham. Jeg føler mig også beslægtet med Bergman - han følte sig ikke beslægtet med mig. Men hvis man dedikerer en film til en instruktør, synes ingen, at man stjæler fra ham, så dette var den nemme udvej."
En anden journalist spurgte, om skuespillerne havde haft forbehold over for at skulle gøre nogle af de ekstreme ting, Lars von Trier ville have dem til at gøre i filmen.
"Nej," sagde Willem Dafoe kort og kontant, mens Charlotte Gainsbourg ikke nåede at svare, før Trier til salens og hendes store morskab afbrød: "Charlotte gik for langt, men jeg kunne ikke stoppe hende."

Antichrist har dansk biografpremiere i morgen
Mere fra Cannes på: www.information.dk/blogs/christian-monggaard og twitter.com/monggaard

