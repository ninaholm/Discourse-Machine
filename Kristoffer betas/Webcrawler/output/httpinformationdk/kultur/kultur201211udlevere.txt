’Jeg udleverer kun mig selv’
Kvindens seksualitet har længe været underprioriteret i litteraturen og historieformidlingen, men det vil Anne Linnet gøre op med i sin erindringsbog, der udkommer i morgen. Den er detaljeret på alle områder – også i dens beskrivelse af hendes forhold til venner, veninder, elskere og elskerinder
’Jeg har selvfølgelig overvejet om jeg udleverer nogen ved at fortælle om sex  med dem, men jeg har jo beskrevet de her mennesker, fordi jeg holder af dem, som jeg gør. Jeg synes ikke, at jeg på noget tidspunkt udleverer nogen,’ siger Anne Linnet.


 På forsiden af Anne Linnets nye erindringsbog er der et portrætbillede i sort-hvid af den i dag 59-årige sangerinde, som med et svagt smil kigger fremad. På bagsiden et billede fra tiden omkring Marquis de Sade, som forestiller en kvinde omkring de 30, der alt andet end smiler, men med lidende ansigtsudtryk drømmer sig mod et sadomasochistisk univers.
Dobbeltheden er ikke tilfældig.
I sin ungdom levede sangerinden et slags dobbeltliv, hvor hun med intenst arbejdsliv som kunstner i København og ’almindeligt’ familieliv med børn i Aarhus vekslede mellem to parallelle tilværelser.
»Overordnet ligger der noget mandligt og noget kvindeligt i os alle, og dermed en dobbelthed,« siger Anne Linnet, da Information møder hende på forlaget People’s Press i indre København. Hun har sort neglelak, sorte jeans og sorte læderstøvler på. På hendes højre ringfinger er en vielsesring, og hende bluse er nedringet.
»Kvinder i min mors generation kom ud på arbejdsmarkedet, og de kom i højere grad end tidligere til at stå i en dobbelt-situation. Nogle gange følte de måske ligefrem, at de levede to forskellige liv,« siger hun med sin mørke, hæse stemme, der låner fra både aarhusiansk og københavnsk. Hun taler langsomt, men bestemt.
Mange – både mænd og kvinder – oplever sikkert stadig virkeligheden sådan, siger hun, men kvinden har i højere grad dårlig samvittighed end manden, når det handler om at kunne være sammen med børnene.
»Det er en del af tidsbilledet fra 70’erne og 80’erne, og det er noget af det, jeg forsøger at vise med bogen.«I morgen udkommer Testamentet, en moppedreng af en erindringsbog på 570 sider. Eller en erindringsroman, som Anne Linnet selv kalder den.
Belyser kvindens seksualitet
Bogens mange sider bærer præg af dagbog: Kronologisk opruller hun sin ungdomshistorie, fra der hvor hendes barndomserindring Hvor kommer drømmene fra slap den da omtrent 20-årige sangerinde, til hun er en voksen kvinde midt i 30’erne. Men bogen har hun skrevet ud fra erindringen hen over de seneste fire-fem år.
»Jeg skriver musik, og folk, der skriver musik er følelsesmennesker. Hvis jeg sætter mig ned og koncentrerer mig om en bestemt følelse, jeg har haft, kan jeg genkalde den. Det er det fantastiske ved musik: Den tricker i tid,« siger hun.
– Hvorfor stopper bogen, hvor den gør?
»Ellers var det måske blevet en bog på 1.000 sider, og det havde måske været lidt voldsomt at besvære folk med,« siger hun og griner.
»Nej, det har været vigtigt for mig at beskrive en tidsperiode. 70’erne og starten af 80’erne er en tid, der historisk er superspændende. Der var en stor åbenhed, både inden for musik og seksualitet,« siger hun.
Bogen slutter omkring 1985, og ifølge Anne Linnet sluttede en tidsperiode også dér.
»Det var en anden tid rent følelsesmæssigt for samfundet. Det hele lukkede mere til i 90’erne. Aidstruslen kom i starten af 80’erne, og som kvinde skulle man bekymre sig om andre ting end graviditet, når man havde været sammen med en mand. Bekymringerne voksede, og det førte til et helt andet moralkodeks. 90’erne var mere puritanske og kolde. Inden for musikken skete der ingenting. Dizzy Mizz Lizzy kom frem, og så er det vist også sagt.«
Hun beskriver 70’erne og 80’erne som sprudlende, boblende, varme og fyldt med efterdønninger fra ’68.
»Det hele lukkede ned i 90’erne, og derfor er det også meget naturligt, at min bog slutter der, hvor den gør.«
Testamentet er skrevet til dem, der har lyst til at læse den, som Anne Linnet tørt siger. Men den er ikke bare til folk, der holder af hendes musik, og som gerne vil forstå, hvordan hendes liv og musik og karriere hænger sammen, den er snarere en vigtig dokumentation af et levet liv.
»Jeg vil vise, hvor tæt sammenhæng der er mellem det levede liv, og det, jeg som kunstner har formået at skabe. Og hvordan jeg har skabt det. Det er vanskeligt at konkretisere, men det har jeg forsøgt for at give en fornemmelse af, hvorfor tingene bliver skabt, hvordan de bliver skabt, hvad der udløser hvad,« siger hun.
»Det kunne være en maler, en forfatter, en komponist. Hvad er det, der gør, at man er i stand til at skabe noget ud fra intet … « hun banker i bordet med en knyttet næve. »… til, at noget eksisterer?«
Hun slår i bordet igen. For ligesom at understrege, at det er en vigtig pointe.
»Men bogen er også en dokumentation af kvinders seksualitet. Vi har altid hørt om mandens liv, og mandens holdning til seksualitet er beskrevet gennem historien i flere hundrede år. Men kvindernes er underprioriteret og er aldrig sådan rigtig blevet belyst,« siger hun og holder en lille pause. Så tilføjer hun sagte:
»Og det synes jeg måske også er på tide.«
Fedt at stå ved livet
I Testamentet beskriver Anne Linnet sit romantiske og seksuelle forhold til den unge journalist Lise (hvis efternavn ikke nævnes, red.), som hun blandt andet var på SM-klub i New York med. Nogle år efter besøget mødes de to tilfældigt i København, og Lise fortæller, at hun har skrevet en artikel om SM-klubben. Anne Linnet og hendes pladeselskab går i panik og med hjælp fra en advokat får de det værste censureret ud af artiklen.
»Man skal åbenbart ikke være ven med journalister. Eller også er det en hævn for et eller andet. Noget jeg har gjort? Måske snarere noget jeg ikke har gjort? Jeg ved det ikke. Jeg er også ligeglad. Vi skal bare have løst denne her situation,« skriver hun.
I andre kapitler beskriver Anne Linnet affærer – nogle hedere end andre, nogle mere detaljeret fortalt end andre – med navnkundige kvinder fra 70’erne og 80’ernes showbizmiljø.
Hun fortæller om lesbiske oplevelser med skuespiller Ulla Henningsen, som hun også er på Femø-lejren med. Af andre kendte personer nævnes Gitte Hænning, Susse Wold, Ann-Mari Max Hansen og Susanne Utzon, der alle har centrale pladser i erindringsbogen.
»Det er klart, at jeg har gjort mig nogle overvejelser om, hvor meget man bør nævne, og alle der er nævnt i bogen, har jeg også talt med,« siger hun.
»Når man bliver ældre, er det skønt at kunne sige: ’Ja, det var sgu det liv, jeg levede, og det kan godt være, jeg begik nogle fejltrin på livets landevej, og at jeg gjorde ting, jeg ikke ville gøre i dag, men jeg står ved det’. Det er jo mennesker, jeg har delt min ungdom med, og det er alle sammen mennesker, som jeg holder af.«
Overordnet har folk ment, at det er »fedt at stå ved det levede liv«. Det glæder ikke dem alle, men for langt de flestes vedkommende.
– Men hvad med dem, der ikke synes, det er fedt?
»Nu er det jo ikke dem alle samme, der er nævnt med mere end et par linjer, vel,« siger hun kort.
»Nogen har måske været bekymrede,« siger hun efter en lille pause, »fordi de ikke har vidst, hvad jeg har skrevet, og andre har gerne villet læse det, og så har de fået lov, og så har vi diskuteret det.«
– Er du ikke bange for, at nogen føler sig udleverede, ligesom du selv gjorde dengang med Lise?
»Jeg har selvfølgelig overvejet det, men jeg har jo beskrevet de her mennesker, fordi jeg holder af dem, som jeg gør. Jeg synes ikke, at jeg på noget tidspunkt udleverer nogen.«
»Hvis jeg udleverer nogen, er det mig selv.«
Et testamente over en tid
Når man udgiver en bog, som indeholder ’kendis-sladder’, vil onde tunger måske mene, at man gør det for at tjene penge, men Anne Linnet skænker hverken penge eller onde tunger store tanker.
»Grundlæggende tror jeg ikke, nogen ville gøre et så stort stykke arbejde, som jeg her har gjort, hvis ikke de følte, at det var en nødvendighed at gøre det.«
Hun forklarer, at mange af de mennesker, der optræder i bogen, ikke var kendte, da dens handling udspillede sig. Anne Linnet var nok endda den mest kendte af dem dengang, mener hun, så det har sådan set ikke noget med dét at gøre.
»Det siger nok mere noget om, hvilke mennesker jeg har fundet interessante. Som jeg synes har haft power og noget at byde på. Senere i livet har det vist sig, at mange af dem også var noget særligt. De lyste på en særlig måde. Og mange af dem blev store inden for helt andre felter end mig.«
I virkeligheden har det aldrig været vigtigt for hende at tjene penge. Hun har været fløjtende ligeglad, så længe hun har haft råd til at have tid til at skrive sin musik, fortæller hun.
»Det er derfor, at det, man i virkeligheden kan give videre, er det levede liv. Det er det, man formår at skabe, man giver videre. Og det er også grunden til, at den hedder Testamentet. Jeg giver mine refleksioner over det levede liv videre, og det er det egentlige testamente.«
»Det er den egentlige rigdom.«
Anne Linnet: ’Testamentet’, 574 sider. 350 kr. Udkommer i morgen på People’s Press

