Der var engang nogle seksualforskrækkede franskmænd
I Frankrig går bølgerne højt om, hvorvidt børn må læse om nøgenhed, homoseksuelle eller regnbuefamilier. Men man skal passe på, hvad man tordner imod
 Tous á poil. Rouergue, 2011 


 Der var engang en fransk højrepolitiker, der på fransk tv sad og viftede med en lille børnebog, Tous à poil! (Alle tager tøjet af, red.), og udtalte sig forarget om, at børn havde adgang til den slags bøger. I billedbogen, der henvender sig til ret små børn, ser man nemlig den ene voksne person efter den anden blive klædt af til skindet: en lærer, en politibetjent, en direktør.
»Det er autoriteten, man klæder af – hvad skal det dog til for?« tordnede Jean-François Copé, daværende formand for det borgerlige parti UMP, og fægtede med bogen, »det er jo tydeligt, at det er marxistisk ideologi«.
Copés optræden var for et år siden blot et af højdepunkterne i en diskussion om at censurere børnelitteratur, som nærmest kan få Muhammedtegning-diskussionen til at blegne, og som vil blive husket længe, selvom de alle helst vil glemme den nu. I Frankrig skulle det nemlig i et helt år komme til at handle om, hvorvidt en del af børnelitteraturen er indoktrinering, venstreorienteret indoktrinering vel at mærke, men især indoktrinering af en ny måde at betragte seksualiteten på, som er endnu værre end marxisme: queer-teori eller ’gender theory’. Den er, ifølge de meget vrede modstandere af den, importeret fra USA.
Det skulle altså ikke diskuteres, hvorvidt børn skal læse lødig eller ulødig litteratur. Der udkommer hvert år cirka 12.000 børnebøger i Frankrig, og heraf 5.000 er nye titler. Som i Danmark spiller biblioteker og skolebiblioteker en stor rolle, men lavere bogpriser gør også, at børnefamilier i høj grad køber bøger. Der blev solgt hele 74 millioner børne- og ungdomsbøger i 2014. Bestsellerne har også i Frankrig i mange år været Harry Potter-bøger, nu skarpt forfulgt af bøger med film og spil som forlæg, for eksempel Hunger Games og Minecraft.
Men det var altså en helt anden type bøger, visse forældre ganske enkelt ønskede væk fra hylderne i offentlige institutioner, og som fik UMP-politikeren Copé til at sidde og vifte med Tous à Poil. Han er forresten siden forsvundet helt ud af politik på grund af en korruptionsskandale, men se, det er nok en helt anden historie.
Pas på
Det, som skulle fjernes, var, ud over autoritetsundergravende værker med nøgne politibetjente, en række børnebøger, som viste andre familieformer end de traditionelle og ’naturlige’ med far, mor og børn.
»Pas på, skolen vil opfordre jeres børn til at vælge seksuel orientering, allerede fra de er seks år gamle,« kunne man læse på bannere hos demonstrerende forældre uden for en skole. Uha, uha da da.
Det hele startede nemlig et år endnu tidligere, skal jeg fortælle jer, med store demonstrationer, Manif pour tous (Demonstration for alle), mod loven om homoseksuelles ret til at gifte sig Mariage pour tous. Loven blev vedtaget trods det store opbud af demonstranter, hvor katolikker, muslimer og folk fra det ekstreme højre fandt sammen i fælles forsvar for det ’naturlige’ ægteskab indstiftet af Gud som grundlag for samfundet. Et år senere havde grupperingerne omkring Manif pour tous så fundet en ny skydeskive. Det franske undervisningsministerium havde udarbejdet retningslinjer for et nyt undervisningsprogram, der skal sikre større lighed mellem køn.
I dette program gemte der sig en liste over bøger, som anbefaledes til brug i skolen for at gøre op med stereotyperne. Heriblandt var den famøse Tous à poil, men også værker, der belyser andre former for seksualitet af typen ’jeg har to mødre’ eller ’far går med kjole’.
At blive sig selv
Men så kom specialister af enhver art på banen for at forklare, at der ikke findes nogen ’gender-teori’, og at den derfor ikke kan indoktrineres. De kloge påpegede, at der findes forskning i ’gender’, hvis hensigt er at holde det biologiske køn ude af en persons oplevelse af sit køn, og som altså er en måde at forklare såvel transkønnethed som forskellige former for seksualitet på. Men det er ikke en teori om, at man bare kan vælge sin seksualitet frit på alle hylder, som man for eksempel kan vælge bøger. Jo, jo, det sagde de.
Også litterater og bibliotekarer blandede sig. Sylvie Vassallo, der står for den store børnebogsmesse, der hvert år afholdes i pariserforstaden Montreuil, forklarede til fransk tv, at god børnelitteratur lige præcis ikke indoktrinerer. »Det er jo netop en litteratur, der tillader børn at nærme sig visse spørgsmål, men uden at påtvinge dem (faste) moralske normer og uden at sige: ’Du skal tænke sådan her’. Det giver dem indblik i verdens kompleksitet. Og tillader dem at blive sig selv.«
Og det er jo dejligt, synes vi.
Ethvert barn
Al denne umage, for at ingen nogensinde skulle støde ind i stødende bøger, skulle vise sig at have den stik modsatte effekt. Ganske vist aflyste et par skoleklasser en teaterforestilling, der hed Prinsessen, der ikke kunne lide prinser. Men litteraturprofessor Philippe Reigné forklarede, at verdens mest usexede børnebogsserie, som en række af de konservative katolske forældre uden tvivl selv har slugt som børn, nemlig De fem, kunne læses som et queer-forsvar. For kan man ikke i den første roman i Enid Blytons serie læse om Claude (hun må hedde noget andet på dansk?), at hun hader at være en pige?
»Vi kan konstatere,« sagde professoren til Libération, »at en af romanens helte beskrives som en pige på 11 år med kortklippet hår og solbrændt ansigt, der højt og tydeligt gør krav på en maskulin identitet og det endda helt uden omsvøb.«
Så det, ethvert barn kan lære af forsøget på at censurere børnebøger, er, at den slags har den omvendte virkning. Måske skulle Manif pour tous have læst molbohistorien om storken i marken, man forsøgte at jage ud, fordi den trampede kornet ned? Moralen er i al fald, at vil man forhindre nogen i at læse en bog, som hedder Tous á poil, skal man aldrig fare frem mod den for åben skærm i bedste sendetid. Aldrig har den solgt så meget som det sidste år. Slut prut, se det var et rigtigt eventyr.

