Sportsbiografier høster litterær anerkendelse
Den tidligere så udskældte genre er blevet inviteret ind i det fine selskab


 Engang blev sportsbiografier betragtet som underlødig litteratur, der mest hørte herreværelset til. Men de senere år har en række velskrivende forfattere tilført genren ny, litterær anseelse.
»Der er kommet mere intellektuel street credibility over sportsboggenren,« siger litteraturredaktør på Berlingske Jens Andersen.
Han fremhæver blandt andet biografier som J.R. Moehringers Open, om tennisikonet Andre Agassi, og David Lagercrantz’ Jeg er Zlatan, om den svenske fodboldspiller Zlatan Ibrahimovic – begge bøger, som har høstet flotte anmeldelser og er blevet hyldet for deres litterære kvaliteter. Sidstnævnte ligger stadig nummer ét på Bog & Idés bestsellerliste, og på torsdag gæster forfatteren Louisiana Kunstmuseum for at tale om arbejdet med sin bog.
»I tidligere, mere politiserede og venstreorienterede tider blev sportsbøger opfattet som spild af tid og ikke noget, man kunne løfte op på et højere, intellektuelt ni-veau, men det er vi heldigvis væk fra i dag,« siger Jens Andersen, der også peger på Joakim Jakobsens Tynd luft og Anders Haahr Rasmussen Én bold ad gangen som repræsentanter for genren. Selv udgav han i 2008 biografien Frankie Boy, om den tidligere fodboldlandsholdspiller Frank Arnesen.
»Herhjemme begyndte ud-viklingen vel allerede med Hans Jørgen Nielsens Fodboldenglen fra 1979. Siden er folk som Jørgen Leth kommet til, der har formået at afæske sporten nogle lag, vi konstant savner i den æterbårne sportsdækning. Altså en rækken ud efter nogle dybere psykologiske, sociologiske og lige frem politiske lag af sporten, som den almindelige døgn til døgn-dækning skøjter hen over,« siger Jens Andersen.
Æggehoveder
Den tyske forfatter og sportsjournalist Ronald Reng, som netop nu er aktuel på dansk med fodboldbiografien Et alt for kort liv om målmanden Robert Enkes selvmord i 2009 har også bemærket en fornyet respekt om sportsbiografierne.
»Da jeg voksede op i firserne, ville de færreste filosoffer og kulturkritikere offentligt indrømme, at de så fodbold. Men i dag er kul-tursektionerne i aviserne ved at flyde over med æggehoveder, der kloger sig over sporten. Fodbold er blevet en integreret del af samfundslivet, og derfor er såkaldt ’seriøse forfattere’ også i stigende grad begyndt at skrive bøger om emnet,« siger Ronald Reng, som mener, sport rummer et uud-tømmeligt lager af gode historier.
»Sport er et vidunderligt emne at skrive om, for man har at gøre med mennesker, der konstant befinder sig i ekstreme situationer,« siger han.
Ifølge Jens Andersen er det da også netop sportsbiografiernes fremstilling af de universelle, menneskelige dramaer, der har gjort dem litterært interessante.
»Der er så mange dramaer i elitesportens verden, som er dybt medrivende, uanset om man bare er til gode fortællinger, eller om man interesserer sig for sport på et mere nørdet plan – og vi er mange, der er taknemmelige for, at de bliver fortalt,« siger han.

