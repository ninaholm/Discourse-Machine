Statens Teaterskole kritisk over for nye filmskuespillerskoler
Interessen for film blandt unge er stor, og filmskuespillerskoler skyder op over hele landet. Der er for lidt fokus på filmskuespil, mener Tommy Duus, der har taget initiativ til skolerne. Statens Teaterskole er uenig og skeptisk over for undervisningen


 Dansk Skuespiller Katalog (DASK) og kommunale ungdomsskoler tilbyder undervisning i filmskuespil for unge mellem 14 og 18 år. Fra september vil der være 50 skuespillerskoler på landsplan. Målet med skolerne er at undervise i filmskuespil og udvikle talenter.
Urealistiske drømme om glamour og røde løbere bliver hurtigt afglorificeret. Undervisningen skal afspejle virkeligheden, understreger Tommy Duus.
Teater er kun en lille del af skuespillerfaget, og der mangler fokus på film og filmskuespil, mener Tommy Duus, der underviser de unge ved siden af sit job som caster.
»Vi har både instruktører fra filmskolen og uddannede skuespillere, der underviser i filmskuespil og skuespilteknik. Det synes jeg er vigtigt at have med, for hvis man ikke kan begå sig foran et kamera, vil man få svært ved at leve som skuespiller,« lyder det fra Tommy Duus.
Han begrunder sin holdning med det voksende tv-marked og en større efterspørgsel på filmskuespillere til for eksempel reklamefilm. Han mener ikke, at Statens teaterskole giver de studerende nok undervisning i film, hvilket han mener, er med til at øge arbejdsløsheden for de nyuddannede skuespillere.
»Det nytter ikke noget, at der er så lidt undervisning i film på Statens Teaterskole. De skuespillere, der kommer ud er ikke helstøbte, når de er trænede med så stort et fokus på teater«.
Tommy Duus roser dog Statens Teaterskole for at have øget filmundervisningen, der ifølge ham er steget fra tre til seks uger, hvilket han mener, er en god beslutning.
Advarer mod amatører
Joen Bille har været uddannelsesleder for skuespilleruddannelsen på Statens Teaterskole i København siden 2001. Han understreger, at der ikke er tale om seks uger.
»Jeg har øget filmundervisningen til 10 uger. Fem uger på tredje år og fem uger på fjerde år. Det er tilstrækkeligt. Filmmediet er en anden måde at udtrykke sig på, men i princippet er det det samme, der skal udtrykkes,« lyder det fra Joen Bille, der i øvrigt er skeptisk over for den kameratræning eleverne på filmskuespillerskolerne får.
Camilla Lehmann blev færdig på filmskuespillerskolen i Kolding i 2007. Hun meldte sig til gennem kommunen og gik til undervisning på Kolding Ungdomsskole en gang om ugen i et år. På skolen blev hun undervist af Tommy Duus i blandt andet kamerateknik.
»Vi lærte, hvordan man skal agere foran et kamera og hvor stor en rolle øjnene for eksempel spiller,« fortæller Camilla Lehmann, der har været glad for undervisningen. Hun har efterfølgende brugt kamerateknikken, når hun går til castings.
Joen Bille er imidertid kritisk over for den undervisning, Tommy Duus benytter på filmskuespillerskolerne, og han advarer om at lade amatører undervise unge, da det hurtigt kan skade dem mere, end det gavner.
Han mener ikke, at eleverne skal undervises i at agere foran et kamera, da man ikke kan lave noget mekanisk på film.
»De kamerateknikker er galt afmarcheret. Man oplever indefra, og det handler om, hvordan tankerne fødes. Det er fælles for skuespiller - og filmscenen,« forklarer Joen Bille.
Kompetent undervisning
Mens han ikke kender ikke til filmskuespillerskolerne, medgiver Joen Bille, at ideen om at afglorificere urealistiske forventninger er et godt udgangspunkt, men understreger samtidig, at man skal være påpasselig med de unge, der ønsker en karriere som skuespiller.
»Der er ikke meget ved at begynde at pille dårlige manerer af unge, der har lært nogle forkerte teknikker. Når man kaster 14-18 årige ud i faget, er det vigtigt, at de får kastet illusionen om glamour væk, men det er mindst lige så vigtigt, at de får kompetent undervisning,« lyder det fra Joen Bille.
Læs mere om Dansk Skuespiller Katalog og filmskuespiller-skolerne på dask-offline.dk

