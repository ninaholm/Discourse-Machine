Kvinden i den blå kjole
Tysk journalist udfordrer sit eget mådehold og går i den samme kjole hver dag i et helt år
Den blå kjole er på i et år. Juleaften, på ski, på ferie, og når der skal købes ind.


 Selv om der var spændende unge tyske designere på den just forgangne modeuge i Berlin, er der et par ting, vi må slå fast: Det tyske modehus Gerry Weber er ikke Chanel, og den almindelige kvindelige gennemsnitstysker er ikke pariserinde.
Engang Bagsidens udsendte besøgte den nedre tyske region Pfalz, kunne hun ikke dy sig for hele tiden for at tænke: 'Fordømt! Så tæt på og dog så langt fra'. Lige om hjørnet lå Frankrig, hvor maden var lettere og indbydende, byerne charmerende og menneskene elegante. Velklædthed og stil er ikke er en tysk spidskompetence. Det har journalisten Meike Winnemuth tænkt sig at slå fast med syvtommersøm.
Hun har gang i et projekt, der hedder '1 år, 1 kjole = 1 eksperiment'. Det går i korthed ud på, at hun i et helt år kun går i den samme kjole. Ligegyldigt om det er frost eller hedebølge, om hun skal male køkken eller til gallafest. Hun har dog tre ens modeller af den blå kjole, så hendes tøj kan blive vasket i ny og næ.
Målet er at lære noget om afkald og berigelse, reduktion og kreativitet. Meike Winnemuth fortæller på sin blog, at hun har let ved at kede sig. Hvor andre mennesker spiser flæsesvær og ser Sopranos, har hun tidligere for at slå tiden ihjel levet en måned på socialhjælp og på tre måneder trænet sig i form til New York Maraton.
For at gøre ørkesløsheden total indledte hun den 11. november 2009 projektet med sin ensformige påklædning.
Minimalisme
Den dag var det Mortensdag. Morten var en from mand, der delte sin frakke med en tigger. Meike deler ikke sin kjole med nogen, det er trods alt tvivlsomt, om nogle har lyst til at tage den på, når hun nu har brugt den 75 dage i træk. Farven mørkeblå har hun valgt, fordi hun kommer fra Slesvig-Holsten. »Mørkeblå er nordtyskernes svar på pink,« som hun skriver.
Hun indrømmer åbent og ærligt, at ideen ikke er hendes egen. Flere amerikanere har (selvfølgelig) gennemført lignende garderobeminimalisme, en af dem sågar for at samle penge ind til et indisk skoleprojekt. Vi letter på hatten.
På www.daskleineblaue.-de kan man se, hvordan Meike Winnemuth styler kjolen hver dag iført ternede strømpebukser og pashmina-tørklæder. Har hun en fremtid som model for Gerry Weber? Winnemuth spørger oftere og oftere sig selv, om de ting, hun omgiver sig med, nu også er nødvendige, fortæller hun. Men vækkeuret vil hun ikke for nogen pris sige farvel til. Vækkeure og blå langtidsbærbare kjoler hører sammen. Det tror vi på. Efter de første 50 dage var Meike Winnemuth endnu ikke blevet træt af sin lille blå kjole. Den var faktisk blevet en slags 'anden hud'. Men det er ikke det, man kalder 'silkehud' i Frankrig.


