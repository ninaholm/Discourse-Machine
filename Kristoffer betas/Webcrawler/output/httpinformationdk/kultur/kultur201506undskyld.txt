Undskyld!
Det var en positiv overraskelse, at den nye store Blixen-pris gik til et lovende forfatterskab som Kamilla Hega Holsts


 Nå, der var jo det med Blixen-festen sidste fredag, hvor den danske bogbranche ved en stor galla i Frimurerlogens lokaler på Østerbro i København samledes for at uddele 12 forskellige litterære priser. Undertegnede skrev i marts på denne plads, at det var mildest talt en dårlig idé. Måske havde skribenten simpelthen en dårlig dag, men mest af alt var han under indflydelse af det jammerlige show, der de seneste år har udspillet sig i forbindelse med uddelingen af Nordisk Råds Litteraturpris, hvor man ikke formår at præsentere litteraturen som et show.
Det var helt anderledes til den første Blixen-fest. At litteraturen ikke rigtig har noget at gøre i de besynderlige og kitschede lokaler lader vi i denne omgang ligge. Det vigtige var, at det faktisk var muligt at gennemføre et prisshow på en sober og respektfuld måde i forhold til den kunstart, litteraturen er. Litteraturen blev hyldet, uden at den blev gjort til pinligt pjank. Jeg kunne sagtens liste en række mindre fodfejl og kær famlen, som skyldes, at festen blev afviklet for første gang, men vil hellere fremhæve, at det midt i et prisshow var muligt at indlægge en godt 10-minutters kvalificeret samtale om novellekunst mellem Julian Barnes og Pia Juul. Det var godt gået og står tilbage som aftenens største oplevelse. Ligesom det var en positiv overraskelse, at den nye store Blixen-pris gik til et lovende forfatterskab som Kamilla Hega Holsts.
Derfor lægger jeg mig fladt ned og undskylder for min martsarrogance. Og jeg siger tillykke til de to forfatterforeninger for at have fået stablet et prisshow på benene, der bevarer respekten for den kunstart, der fejres. Blixen-festen er helt sikkert kommet for at blive.

