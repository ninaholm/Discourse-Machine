»Jeg begyndte som revolutionær og er endt som Tony Bennett«
Suicide var det første elektroniske punkband i New York  og blev efter udgivelsen af debutpladen i slut-70'erne  et af byens mest forhadte bands. I dag spiller duoen for fulde huse og hyldes som new wave og artpunkens gudfædre. Information har talt med forsangeren Alan Vega
I de gode gamle dage foregik Suicides koncerter i en regn af smadrede flasker og andet kasteskyts, og selv den dag i dag har den nu 72-årige forsanger Alan Vega ikke rigtig vænnet sig til at forlade scenen under hyldest og klapsalver.


 En revolution kan tage form de mærkeligste steder. For eksempel i en møbelforretning.
Men da Martin Rev faldt over en trommemaskine i jagten på en ny sofa eller stol i starten af 1970erne i New York, var det langt fra kunstnerens klokkeklare vision om fremtidens rockmusik, der pludselig manifesterede sig.
Som mange andre milepæle i musikhistorien var der i stedet tale om tilfældigheder. I nogle måneder havde Martin Rev sammen med kunstnervennen Alan Vega forsøgt at samle et band. Efter at have spillet med adskillige trommeslagere, blev de enige om, at det bare ikke lød rigtigt.
»Det var egentlig ret underligt. Trommemaskinen stod bare og samlede støv i forretningen og blev vistnok brugt til bryllupper og den slags, da Marty fandt den og besluttede at købe den,« fortæller Alan Vega over telefonen fra sin lejlighed på Manhattan i New York.
Musikalsk klarsyn eller ej  anekdoten er en pudsig indledning til historien om, hvordan en obskur, avantgardistisk og helt igennem forhadt elektronisk punkduo ved navn Suicide tog røven på verden  og sig selv  da gruppen efter årtier som outsidere pludselig fandt sig selv midt i rampelyset og blev udråbt som et af rockhistoriens mest banebrydende bands.
Rammer stadig plet
»I mine ører rammer pladen ganske enkelt stadig lige i plet,« siger Suicides 72-årige sanger Alan Vega, da Information spørger ham over telefonen, hvorfor han tror, duoens selvbetitlede debutplade fra 1978 i dag betragtes som en af rockhistoriens vigtigste plader.
»Men jeg kan faktisk ikke længere sætte fingeren på, hvad der helt præcist inspirerede os til at lave musikken. Den store forskel var naturligvis dengang, at vi kun brugte en trommemaskine og keyboards. Det var uhørt, og det var vel der, den futuristiske lyd først og fremmest kom fra.«
Tager man høretelefonerne på og lytter til Suicides debutplade i dag, er den da også svær at sætte i bås med sine på én gang futuristiske og nostalgiske electro-rytmer, synthesizere og syrede retro- vokaler, leveret af en forsanger, der sprutter, skriger og crooner sig gennem nonsens-lyrik som en skizofren Elvis.
På trods af  eller måske netop på grund af  Suicides kompromisløse og konfrontatoriske lyd har alle fra Bruce Springsteen til M.I.A. forelsket sig i duoens eksplosive synth-minimalisme og indspillet vidt forskellige coverversioner af sangene fra debutpladen.
Den store opmærksomhed har for længst sikret Suicides legendestatus. Men ligesom andre revolutionerende rockbands som The Velvet Underground og The Stooges før dem, måtte duoen gå grueligt meget igennem, før omverdenen rigtig begyndte at lytte med.
Det ultimative punkband
»Alle hadede os de første mange år. Selv punkgrupperne. De spillede jo også på den traditionelle måde med trommer, bas og guitar. I den forstand er Suicide jo det ultimative punkband, for alle blev provokeret af vores musik. Ironisk nok var vi det første band, der brugte ordet punk om vores musik.«
Regnen af flasker og alle mulige andre former for kasteskyts blev hurtigt hverdagskost for Martin Rev og Alan Vega, når de indtog scenerne i slut-1970erne og et godt stykke ind i 80erne. Men Alan Vega fortsatte ufortrødent sine Iggy Pop-inspirerede konfrontationer og kastede sig aften efter aften ud i hovedet på publikum, når han ikke havde travlt med at tirre oppe fra scenen.
»Jeg tror altid behovet for at konfrontere har ligget i mig. Jeg arbejdede først som billedkunstner, men jeg følte et behov for at påvirke publikum på en anden måde. Jeg bryder mig ikke om at vandre rundt på et museum eller et galleri og glo på væggene. Jeg savnede den menneskelige konfrontation, og det var nok derfor, jeg begyndte at synge i Suicide,« fortæller Alan Vega, der erkender, at hans provokerende stil havde sin pris.
»Vi blev nærmest boykottet, og hverken musikere eller anmeldere talte om os. I en lang periode var vi en velbevaret hemmelighed. Da de første bøger om rockmusikkens historie blev skrevet i 1970erne og 80erne, var der ingen, der nævnte os.«
Genfødt af grungen
Men i kølvandet på grunge-eksplosionen skete der pludselig noget. En stigende interesse for Suicides new wave- og punkfusion bredte sig blandt den nye generation af musikanmeldere og fans op gennem 1990erne.
»Folk begyndte at tale om vores musik som banebrydende, og i dag ringer alle mulige store rockbands og inviterer os til at spille sammen med dem.
Alan Vega nævner blandt andet en episode for et års tid siden, da det populære indieband MGMT inviterede Suicide til at spille med dem på The Roxy i New York.
»De insisterede på, at vi skulle gå på som hovednavn. Da jeg så kiggede ned fra backstage-lokalet og så alle teenagerne blandt publikum, tænkte jeg: Det her kommer til at gå helt galt. Men lige så snart vi trådte ind på scenen, gik alle fuldstændig amok. Vi fik nærmest ikke lov til at stoppe igen,« fortæller Alan Vega med undren i stemmen.
Det 72-årige undergrundsikon har tilsyneladende aldrig rigtig vænnet sig til følelsen af at forlade scenen til lyden af klapsalver i stedet for lyden af smadrede flasker.
»Det føles virkelig mærkeligt. Jeg begyndte som revolutionær og er endt som Tony Bennett.«

Suicide spiller deres debutalbum fra ende til anden i aften kl. 21 på Statens Museum For Kunst. Koncerten er udsolgt

