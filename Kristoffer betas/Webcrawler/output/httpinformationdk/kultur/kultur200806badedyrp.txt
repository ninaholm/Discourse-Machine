Med badedyr til Puttgarden
Katastrofer behøver ikke at være flodbølger. Selv en lille eksplosion fra en parkeringskælder kan få danskerne helt fra snøvsen. Og i slowmotion sydpå. Gudskelov


 Ordene bliver så dejligt overflødige her sommerblæsten. Og årets to gadeteaterklassikere - Dansk Rakkerpak og Brændende Kærlighed - spiller begge muntert teater, der kaster ordene ud til fordel for musik og iltre arm-bevægelser. I lyset af den lille eller store ulykke, som på et øjeblik kan få både adrenalinen og hormonerne op at køre.
Dansk Rakkerpak har forelsket sig i Puttgarden - ikke den tyske færgeby, men superkvinden Putt og hendes mandegarde, der vil marchere sammen med hende til verdens ende for et kys. Og den læbestiftskyndige Le Münster-Swendsen er vidunderlig i pumpet garder-uniform og højt hår under gardisthuen, for slet ikke at tale om hendes pusselanker i hvide plasticstøvler, naturligvis. Heldigvis er hendes fire bejlere musikalske anarkister lige til at kramme på stribe: Niels Grønnes fjumremusiker, Niels Peter Kløfts bekymringstrutter, Kim René Rasmussens italiano-skørtejæger - som altså drømmer konkret om et Putteput - og ikke mindst Søren Møller Pedersens uimodståelige trommeslager, der kan blive advarselsagtigt pæonfarvet i nakken af raseri.
Syret slåskamp og svejser
Rakkerpak holder sig til en temmelig enkel idé på Israels Plads. Handlingen er da heller ikke til at misforstå i Lars Knutzons ubekymrede gøglerinstruktion. Her er mænd altså mænd, og kvinder, de er puttelystne - sådan er det bare. Og eksplosionsfare, det er noget, der bliver til virkelighed i Rakkerpaks parkeringskælder. Terror eller ej.
Knutzon leger videre med nogle af sine ideer fra klovneforestillingen August, hvor netop den kæmpende klovns sørgmodighed blev skildret så fint. I Puttgarden er det i en faldera-version med svejseapparatur og nedsmeltet trompet, men essensen er den samme. Desuden får gardisterne lov til at syre ud i en slowmotion-slåskamp, der ender med at blive forestillingens stærkeste scene, netop fordi Rakkerpaks spillere er så eminente udi timingens svære kunst. 
Blå ben og rotte
I Kongens Have har Brændende Kærlighed ikke nogen uniformer at blære sig med. Til gengæld har scenografen Henriette Drejer Lubanski opbygget en hel kirke til de gakkede spillere i Luxus. Der er bare lige det ved kirken, at den er blevet oversvømmet af det sidste katastroferegnskyl, sådan med parabol og det hele, så det nu kun er taget og gavlfirkanterne, der stikker op af græsset bag Rosenborg. Og der sidder bruden så og venter, fordi brudgommen beklageligvis også er skyllet væk.
Scenariet er herligt absurd og gør Luxus til øko-teater i den mest forfriskende klasse. Som altid byder dette brændende kompagni på skæv typecasting. Tea Rønne har sæsonens muntreste blå ben i rollen som den formagrede brud, der græder springvandstårer på kommando, og Line Svendsen går ikke af vejen for noget som helst i sin sult og jalousi som brudens mor; kan hun ikke få en mand på gaflen, kan hun da altid få en rotte ... Mændene stjæler og forfører og dulmer, jovist - Kristian Dinesen, Rune Jessen Brandt og Jens Kløft. Men i denne forestilling er det altså kvinderne, der får kærligheden til at blusse. 
Kagesmæk og spejling 
Mest uforudsigelig er Petrea Søe i rollen som serveringsdame. Hendes ligegyldige blik over forklædet, hendes groteske bæren omkring med champagneglassene, hendes spontane skælden-ud på en bryllupskage og hendes forrygende trækken på skuldrene, når de andre har brug for hjælp er fuldkommen vidunderlig ... Petrea Søe kan vitterlig gå på vandet!
Jovist, Luxus dvæler lovlig længe ved sin pointe om miljøkatastrofer og fælles panik. Men samtidig lykkes det forestillingen at sætte vores behagelighed på disse orkanløse breddegrader til fri latter og lyst. Og til spejling. Derfor virker det også helt på sin plads, at skuespillerne tager applaus iført badedyr: Miljøkatastrofer eller bare en bette kortslutning - vi skal jo kunne spejle os selv, derude i sommerblæsten. 

Puttgarden. Idé og koncept: Niels Grønne og Niels Peter Kløft. Instruktion: Lars Knutzon. Scenografi: Malene Bjelke. Dansk Rakkerpak på Israels Plads til 4. juli. Ti-fre kl. 19, lø-sø kl. 16. Herefter turné Danmark rundt. Fra 6 år. www.danskrakkerpak.dkLuxus. Tekst: Annegrete Kraul og Jens Kløft. Instruktion: Bodil El Jørgensen. Scenografi: Henriette Drejer Lubanski. Brændende Kærlighed i Kgs. Have til 13. juli. Ti-fre kl. 19, lø-sø kl. 16. Herefter turné Danmark rundt. Fra 6 år. www.braendendekaerlighed.com

