Single-remedier er vejen frem
Udstilling på Arkitektur Biennalen i Venedig tager denne verdens single-stereotyper og fordommene om singler alvorligt. På en sjov måde
-Hugging Hands- - et halstørklæde med -hænder- for enderne, så den, der bærer det, får følelsen af at blive omfavnet.

VENEDIG - Der er ikke meget at grine ad på Arkitektur Biennalen i byen, der nægter at synke, men nok alligevel ender med det. Kendetegnende for begivenheden er derimod et publikum, der overvejende består af sortklædte, selvtilfredse designere og arkitekter iført Erich Honecker-briller og en række svært tilgængelige (og her menes ikke fysisk) pavilloner fra en del af verdens lande. Humor er ikke årets tema.På nær ét sted. Den konceptuelle designvirksomhed Droog og kommunikationsfirmaet KesselsKramer, begge med base i Amsterdam, står bag udstillingen S1NGLETOWN. En masse objekter, der kan gøre livet som single både sjovere, nemmere og mindre ensomt.Her kan man f.eks. se halstørklædet Hugging Hands. Et tørklæde med 'hænder' for enderne, så den, der bærer det, får følelsen af at blive omfavnet. Pump it Up er en stol med indbygget kæle/tøjdyr. Når man sætter sig, puster dyrene sig selv op, så man har følelsen af selskab. Helt genial er Placement Paperback. Det er en bog, men samtidig en dækkeserviet, der hjælper singlen af med behovet for at gøre måltidet til en social oplevelse. Midtpå er plads til tallerkenen, rundt om er trykt en bog, og ved næste måltid river man siden af og læser videre. I samme genre befinder restauranten Table-For-One sig. Den er designet til, at man spiser alene ved sit eget bord.Flere lever aleneUdgangspunktet for udstillingen er sådanne kendsgerninger som, at 37 procent af alle britiske husholdninger i år 2021 vil bestå af singler, at single-husholdningen allerede nu er den mest almindelige husholdning i Japan, og at flere kvinder i USA lever alene end sammen med en partner. Hvem er de?, spørger hollænderne og svarer selv: De er os alle sammen. Vi lever eller kommer sikkert sandsynligvis alle til at leve alene kortere eller længere perioder af vores liv.Skaffedyret står ikke længere øverst på håbefulde unge kvinders ønskeliste, de behøver ham slet ikke. Og mange mennesker har en partner, men lever alligevel bedst alene. Sådan har for eksempel to millioner mennesker indrettet deres liv i Storbritannien. Vi er singler, fordi vi kan tillade os det og er velstillede nok til at være det. Eller var - den aktuelle finanskrise in mente. Droog og KesselsKramer har her set en udfordring - og måske en guldgrube - for designere, arkitekter og byplanlæggere.Flere af objekterne har medtænkt, at singletilstanden måske ikke skal vare evigt. De giver singlen mulighed for at træffe andre, hvis det er det, han eller hun vil. F.eks. A Jacket for Lonely People, der er en jakke med velcrostriber udenpå. Når man går rundt i byen, bumper man måske ind i en single med en tilsvarende jakke, og så kan man ikke mere rives fra hinanden. Eller Shared Fence, som er et plankeværk, hvor værktøj og vandkande er del af plankeværket. Tager man sin sav ud for at bruge den, er der hul ind til naboen, som man derved falder i snak med.Arkitektur Biennalen i Venedig, til 23. november
