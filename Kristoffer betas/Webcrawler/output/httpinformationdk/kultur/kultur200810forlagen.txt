Forlagene satser på 80'er-landsholdet
I år er der udkommet særlig mange bøger om dengang, Danmark lagde fodboldens supermagter ned på stribe. Det er udtryk for nostalgi, retfærdig respekt og et forsinket opgør med betonfeminismen, mener kendere


 "Der bør afsættes en grøn plæne i himlen til Michael Laudrup og til Elkjær. Også vi, tilskuerne, kommer op i denne himmel og jubler med efter denne guddommelige aften", skrev den svenske forfatter P.O. Enquist eksalteret i en aviskommentar, da det danske landshold ved VM-slutrunden i 1986 havde besejret den mægtige fodboldnation Uruguay med ufattelige 6-1.
Siden de magiske slutrunder i 80'erne, hvor Olsenbanden tryllebandt alverdens drengerøve med virtuos opvisningsbold, har holdets historiske præstationer udløst skrivekløe hos mange andre skribenter. Det har ført til adskillige bøger om fænomenet 80'er-landsholdet. Men i år har forlagene for alvor satset på dynamitdrengene.
Weekendavisen-skribenten Joakim Jakobsens Tynd luft - Danmark ved VM i Mexico 1986, litteraturredaktør ved Berlingske Tidende Jens Andersens Frank Arnesen-biografi Frankie Boy og makkerparret Dan Hirsch Sørensen og Hans Krabbes Drengene fra Wembley er blot nogle af de bøger, der er udkommet i år. Og flere er på vej.
Ikke tom nostalgi
Spørger man Gyldendals udviklingschef, Ole Knudsen, der er en af de kræfter på forlaget, der arbejder mest ihærdigt for at sende seriøse fodboldfortællinger på markedet, skyldes bølgen af bøger om 80'er-landsholdet nostalgi efter dansk fodbolds guldalder.
"Jeg ønsker det nuværende landshold alt muligt godt. Men det er vel ingen hemmelighed, at de ikke er de store boldkunstnere. Og derfor er det klart, at der er et marked for bøger, der får folk til at tænke tilbage og synes, at jamen dog, det var nu også fantastisk dengang," siger Ole Knudsen.
Men der er ikke tale om tom nostalgi, understreger Ole Knudsen:
"Der er ikke noget mærkeligt i at lave bøger om store personligheder fra fortiden. Når man gør det, er det jo, fordi man i baglygtens skær kan se, at det var et stort hold. Det var første og sikkert også sidste gang, at så mange stjernespillere var samlet på et dansk landshold."
Det er fodboldeksperten Birger Peitersen enig i:
"Det er klart, at når vi tænker tilbage, står spillerne fra dengang frem som store ikoner. Sådan nogle har vi jo lidt svært ved at finde i dag. Og hvis der skulle være en enkelt eller to, vil de ikke udtale sig," siger Birger Peitersen med henvisning til det nuværende landsholds upopulære boykot af pressen efter den overraskende sejr over Portugal først i september.
Og netop fordi Elkjær, Laudrup, Arnesen og konsorter er så store ikoner for sporten, er det vigtigt, at de bliver taget alvorligt, mener fodboldeksperten. Og det synes han, de bliver i de fleste af de nye fodboldbøger:
"Her er der virkelig tale om gennemresearchet arbejde, skrevet af velkvalificerede skribenter. Og det vil sige, at man får en helt anden dimension, end når Graversen skriver en biografi til julesalget. Nu er der mange flere facetter, meget mere dybde," siger Birger Peitersen og fortsætter: "Sporten har brug for at blive beskrevet på en måde, der kommer om bag den flotte facade. Det er jo en verden, der er mere kompliceret end som så. Der er mange interesser, der er på spil. Og de her bøger er jo ikke glamourhistorier om spillerne fra dengang. Forfatterne forsøger virkelig at give et seriøst bud på, hvad der har formet spillerne og de mennesker, de blev, da deres aktive karriere ophørte. På godt og ondt."
En modreaktion
Litteraten Jens Andersen, der står bag denne bogsæsons Frank Arnesen-biografi nummer to, er enig med Ole Knudsen og Birger Peitersen. Men han mener også, der er tale om en forsinket reaktion imod tidligere tiders betonfeminisme.
"I slutningen af 1970'erne var fodbold ikke legitimt. Det inkarnerede alt det, som kvindebevægelsen hadede ved mænd. Brutaliteten og alt det der. Føj for satan. Men så skrev Hans-Jørgen Nielsen Fodboldenglen, hvor han på mange måder modigt gjorde op med den mentalitet," siger Jens Andersen med beundring i stemmen.
"Men der skulle gå virkelig mange år, før vi rigtig turde vedkende os vores begejstring for fodbold. Og måske er det først nu, vi for alvor tør fortælle, hvor glade vi er for sporten."


