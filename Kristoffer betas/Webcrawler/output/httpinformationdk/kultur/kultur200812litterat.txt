Litteraturen på nettet: 4 links
Moderne lægeromaner, marathonrecitationer af 'Paradise Lost', en depressiv julenovelle og fem ting man kan lære om kvinder ved at læse James Bond


 "Hun var følelsesløs fra fødderne og nedefter"
Der er ikke nok lægenoveller i verden. Det er en kendsgerning som nok så mange Dr. Frank-hæfter og ugebladsnoveller ikke kan rette op på. Derfor har FADL – Foreningen Af Danske Lægestuderende – inviteret en håndfuld forfattere til at skrive moderne og opdaterede lægenoveller. Af inviterede forfattere kan nævnes Jens Blendstrup, Lars Frost, Pablo Henrik Llambias og Ejler Nyhavn. Processen kan følge på facebookgruppen ’Lægelit i kort form’, hvor man også kan komme med ønsker til forfatterne. Således er der allerede blevet efterlyst en novelle der sætter fokus på jordemoderen som underkendt sexobjekt. 
Paradise Lost og genfortalt
Men den slags pjattet lægelitteratur er naturligvis for tøsedrenge. Rigtige mænd reciterer deres historier ud fra hukommelsen. Således også John Basinger, der tilsyneladende har memoreret hele John Miltons episke digt Paradise Lost, der i parentes bemærket fylder 12 bøger. Basinger planlægger at fremføre digtet i en maratonrecitation i anledning af Miltons 400 års fødselsdag den 9. december. På mandens hjemmeside kan man se medrivende klip fra tidligere opførelser, hvor Basinger reciterer Miltons digre værk med dramatiske fagter, indlevelse og til et træ.
Christmas is a Sad Season for the Poor
Hvis man føler sig alt for opstemt i julehumør her tidligt i december kan det anbefales at slå et smut ind om The New Yorker, der har lagt John Cheevers julenovelle fra 1949 ud på nettet. 'Christmas is a Sad Season for the Poor' handler om Charlie, den fattige og løgnagtige elevatorfører, og skulle kunne bortjage selv den gladeste julegris’ glæde ved at give. 
James Bonds guide til det svage køn
Og endelig kan man fordybe sig i James Bond-universets finere detaljer ved sammen med Elizabeth Weinbloom på io9.com at glæde sig over de fem ting, man kan lære om kvindekønnet ved at læse Ian Flemings livskloge krimier. Blandt andet at lesbiske kvinder er lesbiske blot fordi de aldrig har mødt den rigtige mand (Bond, forstår man, James Bond), at det at stemme gør en homoseksuel, at rigtige kvinder har sjove kaldenavne med lettere seksuelle undertoner og at et ’nej’ naturligvis betyder ’hell, yes!’

