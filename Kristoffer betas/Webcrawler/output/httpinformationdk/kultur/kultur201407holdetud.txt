Holdet uden kaptajn markerer sig
Med Michael Rogers’ etapesejr og Rafal Majka i bjergtrøjen har Bjarne Riis-kortégen sat aftryk på et løb, der så ud til at være tabt på asfalten. Også Sky forsøger sig, men Tour’en tilhører Astanas holdløse kaptajn
Tinkoff-Saxos Michael Rogers vandt gårsdagens etape efter at have siddet i udbrud med 20 andre ryttere det meste af dagen. Samtidig overtog Tinkoff-Saxos Rafal Majka den prikkede bjergtrøje.


 Ikke uventet mente Bjarne Riis, at »det var helt fantastisk«, da Tinkoff-Saxos Michael Rogers trådte Tour’ens første Pyrenæer-etape fra Carcassonne til Bagneréres-de-Luchon hjem fra spids. Det var ikke noget, han sagde spontant – ordene blev lagt i munden på ham af TV 2’s Tinkoff-Saxo-fan med mikrofon. Der tales i reportagerne med næsten hvinende begejstring om holdets ’plan b’, der efter Alberto Contadors fald på 10. etape har været meget enkel: Etapesejre skal kompensere for den endelige sejr, der ikke bliver til noget.
Australske Rogers, der er en erfaren ræv på world tour-landevejene, havde i går overskud til at udnytte den sidste lille ’falske’ stigning efter nedkørslen fra det sidste høje bjerg uden for kategori til at sætte Europcars lige så erfarne Thomas Voeckler med de nødvendige meter og ni sekunder. Det kunne han, fordi han trods sin betydelige vægt på 75 kilo i forhold til feltets naturlige klatrere havde kræfterne til at sidde med i et større udbrud over etapens sidste stigninger. Hvordan det lige lod sig gøre, stillede ingen spørgsmålstegn ved, og det er der måske heller ikke grund til – tværtimod blev det fremhævet, at gårsdagens rute med dens relativt flade strækning på de første 150 af de i alt 235 kilometer passede ham fint. Men det blev dog behørigt nævnt i TV 2-studiet, at Rogers i april med nød og næppe undslap en dopingkarantæne efter sejren i et løb i Japan, hvor stoffet clentuberol blev konstateret i hans organisme.
Han slap med en forklaring om, at han havde spist kinesisk hormonbehandlet kød, hvor clentuberol er almindeligt forekommende – hvilket nok må siges at være nådigt. Contador blev idømt to års karantæne efter indtagelse af en bøf – der ikke var kinesisk, men spansk – som angiveligt indeholdt samme stof, der bl.a. anvendes i astmamedicin.
TV 2-studiet i Odense, hvor den dopingdømte Michael Rasmussen var med som indkaldt ekspert, tog også fat i den markante forskel i opmærksomhed, der præger dette års løb i forhold til sidste års, hvor Sky-kaptajnen, Chris Froome, måtte forholde sig til en byge af skeptiske spørgsmål til hans overlegne kørsel uden et nævneværdigt svaghedstegn gennem alle 21 etaper.
Hvor rent er det rene hold?
Sky-holdet slog sig op som ’det rene hold’, da det blev etableret i 2009 med penge fra den australske mediemogul Rupert Murdoch. Med cykellederen Dave Brailsford som direktør indførtes en ’nul-tolerance’, som holdet efter alt at dømme har overholdt. Således blev Sky-rytteren Jonathan Tiernan-Locke fyret på gråt papir, da det i december sidste år kom frem, at han havde uregelmæssigheder i sit biologiske pas i 2012, da han kørte for et andet hold. Men det hører med til historien, at Sky fra 2011 ansatte den belgiske læge Geert Leinders, simpelthen fordi det ikke gik som planlagt. Sky-holdet blev i det store og hele rekrutteret blandt Storbritanniens på det tidspunkt suveræne hold af baneryttere – Sky’s Tour-vinder i 2012, Bradley Wiggins, er OL-guldvinder og verdensmester på bane, det samme er Geraint Thomas, der har slidt og slæbt for såvel Richie Porte som spanske Mikel Nieve i denne Tour. Men holdet levede ikke op til landevejsforventningerne, så Brailford ræsonnerede, at det var en god idé at finde læger med erfaring i cykelsporten.
Det havde belgiske Leinders i rigt mål. Han havde arbejdet for Rabobank – Rolf Sørensens og Michael Rasmussens arbejdsgiver – og blev senere udpeget som opfinderen af den særlige form for bloddoping, hvor rytteren ’bytter blod’ med et familiemedlem. At han i det hele taget blev ansat, er senere tillagt ’naivitet’ hos Sky-ledelsen, som også fyrede ham, da hans meriter som dopinglæge blev kendt – og nu igen kun ansætter læger uden forudgående erfaring i cykeluniverset.
Men selv om Sky kører ’rent’, og selv om der er meget, der tyder på, at doping ikke længere betragtes som normaliteten i feltet, hænger dopingskyen stadig over Tour’en, også fordi mange af de involverede i Tour’ens administrations-, medie- og sportsdirektørfunktioner er erklærede dopingsyndere – på løbs-siden eksempelvis den populære Brian Holm, der er sportsdirektør for Omega Pharma-Quickstep, på mediesiden Rolf Sørensen. Og så sent som i søndags kunne britiske Sunday Times berette, at et flertal af tidligere Tour-vindere (12 af 21) sådan set ikke mener, at Lance Armstrong skulle være frataget sine syv Tour-sejre, selv om han har tilstået at være dopet med EPO til tårekanalerne. Som en af dem, Stephen Roche, sagde: »Armstrong skal blive på listen over vindere – man kan ikke have syv år uden vinder.« Det samme mente en anden vinder, hollænderen Joop Zootemelk, der vandt i 1980, og begges argument er, at doping i den periode var normen, ikke undtagelsen.
Hold uden kaptajner
Det synes at være tilfældet nu, og overordnet viste denne 16. afdeling i cykelløbet, at de to kaptajnløse hold, Tinkoff-Saxo og Team Sky, insisterer på at markere sig ude på ruterne trods Astanas Vincenzo Nibalis komfortable plads øverst i klassementet.
Nibali, der i øvrigt aldrig er testet positiv, men som også mistænkes for misbrug efter sine spektakulære etapesejre, kørte defensivt i går og var som på andre etaper forladt af sit hold på sidste stigning, men uden at det tilsyneladende spillede nogen som helst rolle. Han lod Tinkoff-Saxo og i mindre grad Sky om at dominere etapen, der ikke alene sikrede Bjarne Riis-holdet den anden etapesejr, men også sikrede, at holdets anden etapevinder, polakken Rafal Majka, tog den prikkede bjergtrøje. Det skete med ét vigtigt point tidligt på etapen, hvor han og Katushas Joaquim Rodriquez lå side om side med hver 88 point.
Sky-holdet har forsøgt at markere sig på samme måde, men Richie Porte, der skulle træde ind som substitut for den styrtede Chris Froome, har angiveligt været plaget af en virus og har ikke levet op til forventningen. I går var det så holdets hviderusser, Vasili Kiryienka, der tog initiativet på de sidste stigninger, som sikrede ham en tredjeplads på etapen og dermed en synliggørelse af Sky. Som Brailsford sagde på hviledagen: »Tour’en har generelt været skuffende, men selv om vi er slået ud som Tour-vinder, er det ikke er nok bare at køre med. Der skal også køres til.« Hvor meget vil vise sig på de to kommende etaper, hvor stigningerne bliver stejlere end i går, og hvor især 18. etape med opkørsler til de mytiske bjerge Col du Tourmalet og Hautacam formentlig vil fastsætte hierakiet på podiet i Paris. Det tegner lige nu til at bestå af Movistars ligeledes defensive Alejandro Valverde som nummer to og franske Thibaut Pinot fra Ag2R-holdet som nummer tre. Med mindre, som Henrik Jul Hansen gjorde gældende i TV 2-studiet, at Pinots holdkammerat Jean Christophe Péraud ikke taber mere end det minut, han nu er efter tredjepladsen, og som han kan mere end køre ind på enkeltstarten efter Hautacam.

