Hun hører stemmer
Sci-fi-ungdomsdramaet The Host: Vandrende sjæle er en humorforladt psykosemetafor på jeg ved ikke hvad


 To smukke teenagers sidder og kysser på en klippetop ved solnedgang. »Jeg gætter på, at du er splittet?,« siger fyren, Ian. Han har lange, stærke arme. Wanda nikker. Hun har underligt lysende øjne. Wanda er splittet, for Wanda elsker Ian, men Melanie elsker Jared. Og Melanie er en stemme inde i Wandas hoved, som råber, at Wanda skal lade Ian være. Melanie bliver tilmed vred, når Wanda kysser Jared. For så længe Melanie ikke har egen kontrol over deres fælles krop, så ville det være Wanda og ikke Melanie, som Jared var sammen. Så Ja. Wanda med stemmen i hovedet er en splittet teenager. Ian er forstående. Snart bliver Wanda og Melanie så gode veninder oppe i deres fælles hoved, at gruppen af overlevende mennesker synes, at det er frygteligt trist, da Wanda beslutter sig for at sive ud af nakken på Melanies krop for at rejse mod en ny alien-koloniseret planet. Så ser vi Wanda/Melanie ligge og kigge frem for sig med store, våde øjne og med en rørende afskedsdialog kørende oppe i hovedet. Og vi, der ser The Host: Vandrende sjæle, har det virkeligt mærkeligt.
Psykedeliske billeder
Cirka hver tredje uge ser jeg en ny amerikansk ungdomsfilm i den psykedelisk farvede Palads Biograf. Filmene indtages med større eller mindre underholdningsbegejstring og med et kritisk dobbeltblik på filmenes relation til målgruppen.    Jeg tænker over, hvordan filmene sætter skaber metaforiske universer, der udtrykker ungdommens komplicerede følelsesunivers (identitetsdannelsens modsatrettede kræfter, det komplekse begær, forholdet til det fremmede og queer osv.) Jeg ser også filmene som et samlet portræt af ungdommens spøjse tankemønstrer. Det var den melodramatiske filmatisering af Stephenie Meyers Twilight-romanserie et godt eksempel på. Pubertetsbegæret blev i puritanske Amerika til en seksuelt ladet historie om en vampyr-fyr med drifter så mørke og forbudte, at de var ved at flænse hans forelskede kæreste op.
Men i Andrew Niccols (ok velspillede) filmatisering af Meiers sci-fi roman The Host er metaforikken for absurd. Aliens overtager verdensherredømmet ved at sive ind i menneskers kroppe, men Wanda sympatiserer med den stædige pige, hvis krop hun overtager. »Det er en mærkelig verden,« konstaterer karaktererne. For mærkelig. Selviroen udebliver, og The Host bliver en humorforladt psykosemetafor på jeg-ved-ikke-længere-hvad. »What the fuck?,« spørger min stemme i mit hoved mig i hvert fald igen og igen. Og ingen svarer tilbage.
k

