Svenske poeter nægter at hylde royal kærlighed
Lydinstallation i kærligheden og kongehusets navn aflyses, da førende svenske poeter afviser at agere hofreportere på bestilling


 Et kunstprojekt, der skulle opføres i forbindelse med kronprinsesse Victorias bryllup til juni, er blevet lagt i graven på grund af manglende tilslutning fra de adspurgte digtere. I forbindelse med det royale bryllup blev 30 førende svenske poeter bedt om at skrive et kærlighedsdigt, som skulle indspilles af berømte skuespillere og afspilles på boulevarden Strandvägen i Stockholm. Men da kun 11 poeter takkede ja til opgaven har initiativtageren, Mårten Castenfors fra galleriet Liljevalchs Konsthall, måttet sande, at projektet ikke bliver gennemført.
»Det er droppet, og jeg har informeret poeterne om det,« siger han til den svenske avis Dagens Nyheter.
Han ærgrer sig over, at poeterne har opfattet lydinstallationen som et politisk værk.
»Det er lidt fjollet, at folk er så sarte. Jeg ønskede at lave et sjovt, offentligt kunstprojekt. Al respekt for, at man ikke bryder sig om kongehuset, men det her med kærlighedsdigte er så tidløst og anderledes, at jeg godt synes, at man kan stille op alligevel,« siger chefen for det anerkendte galleri.
Vil ikke være hofpoet
Blandt de adspurgte poeter, der ikke ønskede at deltage i projektet, finder man Göran Sonnevi, Bruno K. Öier og Pamela Jaskoviak. Til at begynde med takkede Pamela Jaskoviak ja, men da det gik op for hende, at mange opfattede projektet politisk, sprang hun fra igen, fortæller hun til Dagens Nyheter:
»Jeg tænkte først, at jeg ville medvirke, da det virkede som en sjov ting, der var lidt surrealistisk på nogle måder, og så fordi jeg godt kan lide at skrive og læse kærlighedspoesi. Men min opfattelse blev anderledes, da jeg forstod, at mange havde takket nej, fordi det kunne opfattes som en manifestation for kongehuset,« siger den svenske poet.
Mens nogle af poeterne afviste at bidrage på grund af det politiske i projektet, har andre takket nej uden begrundelse.
For meget mediestorm
Da de første mange afbud var tikket ind i starten af december sidste år, besluttede Mårten Castenfors at arbejde videre med de 11 digtere, der ønskede at deltage, og så tilføje nogle klassiske kærlighedsdigte. Men efter debatten omkring projektet frygtede Castenfors, at medierne ville fokusere mere på poeternes politiske valg end på indholdet. Derfor besluttede han at nedlægge projektet.
»Selv hvis det var blevet helt fantastisk, så ville medierne havde fokuseret på hvem der var med, og hvem der ikke var. Uanset det kunstneriske resultat var det blevet dårligt. Så for alles skyld dropper vi projektet,« siger han.


