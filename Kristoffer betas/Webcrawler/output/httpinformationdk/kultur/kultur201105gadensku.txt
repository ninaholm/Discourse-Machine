Gadens kunstner
I New York, München, Berlin, Paris, Tokyo har Danmarks dygtigste stencilgadekunstner Don John sat sin street art op  og givet byerne en ekstra dimension. Søndag var Informations udsendte med på aktion
Don John bruger dyremotiver i sin street art, udtryk for en 	spænding mellem hvordan vi lever med naturen, og hvordan vi lever i byerne.


 »Du kan bare fortsætte, jeg har dig på kamera,« siger vagten spydigt og peger på overvågningskameraet, der hænger på en slidt væg i den ende af Kødbyen, som vender ned mod Skelbækgade. Klokken er lidt over otte søndag morgen, og Kødbyen er mennesketom med undtagelse af denne ene vagt. Don John med kunstnernavn lånt fra bastardskurken i Shakespeares komedie Stort ståhej for ingenting har standset penslen over det tildækkede vindue, han har plastret til med tapetklister, taget på fersk gerning i at hænge sine knap så lovlige tuschtegnede papirplakater  paste ups  op.
»Københavns kommune vil ikke have sat ting op her. Det er deres bygninger,« fortsætter vagten.
Don John er i disse dage aktuel på udstillingen Walk This Way på KØS, Køges museum for kunst i det offentlige rum.
»Street art,« fortæller han senere, »er en måde at tage loven lidt i egen hånd ved at sætte op, selvom det ikke er lovligt [...] Jeg kan godt lide tanken om at der stadig findes noget, som man kan få noget ud af, uden at man selv skal give noget igen.«
At finde det rigtige sted
Tidligere på morgenen kommer Don John cyklende mod det aftalte mødested ved stenene foran Øksnehallen.
Han ligner ikke en ballademager, selvom han laver ulovlig street art.
»Jeg tænkte at starte i Kødbyen. Der var jeg for et par måneder siden og kan huske nogle gode steder.«
Don John finder sin vej op af Slagterboderne.
»Når man skal finde et sted at sætte op,« siger han og begynder at pakke sine ting ud i et hjørne af Flæsketorv-et, der er tilmalet med graffiti, »skal det passe ind og tilføre stedet noget frem for at ødelægge det, der var, for eksempel en tilmuret åbning. Det er tit de steder nogen kalder for non spaces; det kan ligefrem være lidt trist. Hvis man så sætter noget op, så kan det pludselig blive positivt. Sådan kan jeg godt lide at vende tingene om.«
Alverdens vægge
Don John klistrer den havarerede mur til med lim og pensler plakaten fast. Han har stillet sig på en aflagt vogn, han fandt lidt derfra for at nå op i højderne, så andre ikke så let kan ødelægge papirplakaten.
»Jeg kan godt lide, at når man sætter det op på papir, så får det sit eget liv,« siger han:
»Det er organisk. Så kan man følge udviklingen. Så er der måske nogen, der har sat noget op ved siden af, eller der er noget af det, der er revet ned eller malet hen over. Jeg har brugt ni timer i alt på at lave de her paste ups. Jeg kan godt lide, at der er så få ting efterhånden, der virkelig er nogen, der har brugt meget tid på, og at det så bare får sit eget liv, uden at man absolut skal have noget tilbage for det.«
Han fortsætter længere ind i virvaret af industribygninger. Don John sætter op alle de byer han rejser til i verden  foruden de lovlige udstillinger han har været en del af i New York, München, Melbourne, Lyon, Berlin, Bristol. For ham er det en anden måde at se byen på, som giver den en anden dimension.
Han indgår i et samspil med byen. Han lægger mærke til steder, der er egner sig godt til at sætte plakaterne op, og hvor gadekunsten kan tilføje noget til byen og de mennesker, der bor der.
Natur tilbage til byen
På det slidte hjørne på Flæsketorvet hænger der nu et tuschtegnet billede af en pige, der halvt gemmer sig bag sit lange hår med hjortegevir i panden. Det kan give de rygende en oplevelse, at indgå i et foranderligt byrum.
Kombinationen af et dyre- og menneskemotiv er et gennemgående tema i Don Johns gadekunst.
»Dyremotivet symboliserer flere ting,« fortæller han:
»Det udtrykker en spænding mellem, hvordan vi lever med naturen, og hvordan vi lever i byerne. I byerne er vi længst fra naturen. Så bringer jeg lidt af naturen tilbage til byen.«
Han har både brugt fugle, hjorte og ulve som udtryk for frihed, uskyld og griskhed, der sættes sammen med specielt motiver af børn.
Griskheden, der knyttes til ulvemotivet, kan for eksempel ses, når folk damper paste ups eller på anden måde tager gadekunsten med sig hjem:
»De er jo sat op for at alle skal kunne få glæde af dem. Det er en af de griske tendenser i os. Så det er egoistisk, at folk vil have dem for sig selv, have dem med hjem og eje det.«
Vesterbrogade
Nogle enkelte mennesker stopper kort op og kigger nysgerrigt mod hjørnet under vægreklamen for Europæisk Rejseforsikring i krydset ved Værnedamsvej og Frederiksberg Allé, hvor Don John har udvalgt sig det sidste sted at sætte op.
»Det er rart, at der er noget som modsætning til reklamer og butiksfacader. Reklamer vil gerne have noget fra os; de prøver at sælge noget. Kunst i gaden det giver. Dem som går forbi, får sig forhåbentlig en positiv oplevelse, der er gratis.«
Den amerikanske gadekunstner Swoon, der også kan ses på KØS, og som Don John har ladet sig inspirere af, udtrykker projektet med sin street art som en demokratisering af det offentlige rum. Hun kritiserer privatiseringen af det offentlige rum, som man ser ved reklamer, og den associerede passivitet hos byboerne. Hun forsøger gennem sit eksempel at skabe en model for borgerdeltagelse i udformningen af de fysiske og sociale omgivelserne, de lever i.
Don John tager sin afsked og cykler tilbage ud i den opvågnende by, hvor orden igen er kommet tilbage til byens gader.

Mere info om dansk gadekunst på www.streetheart.dk

