Informations julesang
Så er det tid til at spænde digterkysen, venner, julen nærmer sig, og vi skal have skrevet årets julesang


 
	Traditionen tro inviterer vi igen i år læserne til at skrive med på årets julesang. Da vi for to år siden som et eksperiment, og i et anfald af letsindig julestemning, for første gang bad jer støve rimordbogen af og bidrage til løjerne, var vi uvidende om den slumrende talentmasse, som skulle vågne op og materialisere i form af højtbegavede, rimede vers i avisen. Alle ved, at talent forpligter. Så fat pennen igen i år og digt løs om alt det, der skete – og ikke skete – i 2013!

	Reglerne

	Reglerne er de samme som sidst: Hver uge beskriver vi i lørdagsavisen ugens høst og udvælger de to, efter vort totalt subjektive skøn, bedste stykker poesi, hvorved sangen vokser uge for uge frem mod sin fuldendelse den 24. december.

	Opvarmning

	Vi lægger ud med et par opvarmningsstrofer og glæder os vildt til at læse og ikke mindst bringe jeres bidrag. Til tasterne, venner, julen er skudt ind! Melodien fremgår nedenfor.

	Vi udvælger to nye vers hver uge. Nye vers skal være os i hænde senest kl. 10.00 hver torsdag.

	Send versene til: julesang@information.dk

Mel.: Juletræet med sin pynt
	Melodi : Egil Harder, 1940

	Godt, så spænder vi den fast,
	digterkysen, den med kvast,
	vi skal skrive rim og vers,
	skrible løs på kryds og tværs
	om det år, der gik sin gang,
	så det bli’r en julesang!
	Hvem blev hyldet, hvem blev skurk?
	Hvad gik godt – og helt agurk?
	Blev det krise om en hals
	i ’totusindeogtræls’?
	Vi har alle en version,
	send din til vor redaktion.

