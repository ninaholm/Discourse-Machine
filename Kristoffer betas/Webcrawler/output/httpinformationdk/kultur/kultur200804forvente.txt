"Jeg forventer, at man fornyer sine idéer"
Han har svært ved at komme ud af sin osteklokke igen, efter at have malet på sine værker og han forventer at kunstnere tager udgangspunkt i deres helt eget udtryk. Kristian Devantier er aktuel med udstillingen "Gryderet" på Galleri Mikael Andersen


 Kunstnerens poesibog interviewer hver uge en ny kunstner, der er aktuel med en udstilling og giver til slut et bud på weekendens spændende ferniseringer.
Hvad er din største styrke?
Det er, at jeg er i stand til at fordybe mig i stoffet, når jeg maler. Så lukker jeg mig inde i en slags osteklokke og vil ikke forstyrres. Det er en tilstand som jeg kan være i i lang tid.
Hvad er din største fejl?
Det hænger lidt sammen med min styrke. Når jeg har lukket mig inde med mit arbejde og fordybet mig helt, kan jeg have svært ved at komme ud af det igen. Så selvom jeg er færdig med at male og laver noget andet, er jeg stadig i det. Jeg har svært ved at komme ud af klokken igen.
Hvordan arbejder du bedst?
Igen arbejder jeg bedst når jeg er helt inde i stoffet. Det er når jeg er i gang med at male et maleri og jeg så kan blive helt overrasket over, hvad jeg har lavet. Når man starter med et maleri starter man jo helt fra nul, og så er det en slags boksekamp for at komme i gang. Og når så fordybelsen kommer, arbejder jeg godt.
Hvem er din vigtigste samarbejdspartner?
Det er de tre kunstnere jeg deler atelier med: Jes Wind Andersen, Rasmus Lütken og Isabel Berglund. Vi er arbejdskolleger og vi snakker om vores ting, om hvorvidt vores idéer fungerer. Lige nu har vi en gruppeudstilling  på Galleri Wolfsen i Aalborg sammen med nogle andre kunstnere.
Hvad er din vigtiste kunstneriske inspirationskilde?
Det er alt muligt. Ting fra min hverdag – film, tegneserier og musik. Fra filmens verden kunne jeg nævne Martin Scorsese, David Lynch og Alfred Hitchcock. Det er både deres billeder og figurer, som jeg kan have siddende på nethinden. For eksempel Hitchcocks mystiske, blonde kvinder har jeg selv brugt i mine malerier. Og så bliver jeg også inspireret af popkunstnere som for eksempel David Hockney – her er det meget hans farvevalg og billedkompositioner.
Hvad er dit foretrukne udstillingssted?
Jeg har ikke et yndlingssted. Men jeg kan godt lide de seriøse gallerier i København – i Bredgade, Kødbyen og Valby for eksempel.
Hvilken nulevende dansk kunstner sætter du mest pris på?
Der er mange gode kunstnere i det danske landskab, men jeg har ikke lyst til at fremhæve nogle bestemte frem for andre.
Hvad savner du på den danske kunstscene?
Jeg forventer, at folk arbejder med at fornye deres idéer og ikke går så meget op i hvad andre laver. At folk arbejder ud fra deres eget univers og udtryk. Det er jo ikke fordi jeg har set alt det kunst der er at se, men jeg synes, at der er en tendens til at mange kunstnere ligner hinanden og dér forventer jeg, at man tager mere udgangspunkt i sit eget udtryk.
Hvad værdsætter du på den danske kunstscene?
Hmm.. Det er lidt det samme. Jeg forventer noget mere nyskabelse, fordi jeg synes at mange kunstvæker lige nu ligner hinanden.
Hvad er den største bedrift i din karriere?
Det er at få lov til at male. At jeg har fået anerkendelsen til at have en professionel karriere.
Hvad var dit første kunstværk?
Jeg tegnede meget som barn. Jeg lavede tegneserier med tændstikmænd, hvor historien bare fortsatte og fortsatte. Det tror jeg var det første kunst jeg lavede.
Hvad er din største kunstsoplevelse?
Det var en udstilling med Edward Hopper. Jeg gik på en ungdomskole på Frederiksberg og vi havde et tegne/male-kursus. Læreren sagde at vi bare skulle sige hvilke udstillinger vi gerne ville på. Og min største kunstoplevelse var, da jeg så en Edward Hopper-udstilling på Louisiana i starten af 90’erne med ungdomsskolen. Det var figur –og farveinspirationen fra film og musik i Hoppers malerier, som fascinerede mig.
"Gryderet" på Galleri Mikael Andersen indtil 10. maj
Ferniseringer i weekenden
Galleri Nicolai Wallner
Njalsgade 21, bygning 15, 2300 København S
www.nicolaiwallner.com
"Contemplating modern art"
Peter Land, Jonathan Monk, David Shrigley, Christian Schmidt-Rasmussen, Christoph Ruckhäberle
Fra d. 12. april til d. 31. maj 2008
Fernisering fredag d. 11. april kl. 17 - 19
Århus Kunstbygning
J. M. Mørks Gade 13, 8000 Århus C
www.aarhuskunstbygning.dk
"Smoking Gun"
Ismar Cirkinagic
Fra d. 12. april til d. 8. juni 2008
Fernisering fredag d. 11. april kl. 17.30
Galleri Bo Bjerggaard
Flæsketorvet 85 A, 1711 København V
www.bjerggaard.com
"Brigitte Waldach - Import"
Brigitte Waldach
Fra d. 11. april til d. 28. juni 2008
Fernisering torsdag d. 10. april kl. 16 - 18

