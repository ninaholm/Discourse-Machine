’Danmarks kulturelle historie skal frem i lyset’
På Nationalmuseet kan man lære om kvindernes frigørelse, det kan både danske børn og indvandrerbørn lære noget af, mener Københavns nye kulturborgmester, Carl Christian Ebbesen
 
	Carl Christian Ebbesen (DF) er pr. 1. januar 2014 Københavns kultur- og fritidsborgmester. Han vil blandt andet prioritere, at ’vi får adgang til de institutioner, der viser vores historie, så vi får mulighed for at vide meget mere om, hvem vi er og hvorfor’, siger han. Foto: Scanpix


 
	Vægten skal lægges på Danmarks kulturelle historie, fastslår Dansk Folkepartis Carl Christian Ebbesen, nyvalgt kultur- og fritidsborgmester i København.

	»Danmark har en historie og en kulturel baggrund, som jeg gerne vil have meget mere frem i lyset,« siger han. Han fremhæver København som en meget tolerant by med ytringsfrihed og ligestilling mellem kønnene, »værdier, som vi har sendt soldater i krig for at bevare«.

	»Jeg vil prioritere, at vi får adgang til de institutioner, der viser vores historie, så vi får mulighed for at vide meget mere om, hvem vi er og hvorfor.«

– Jeg kan umiddelbart komme i tanke om Tøjhusmuseet og Frihedsmuseet – er det sådan nogle, du tænker på?

	»Og Nationalmuseet, som blandt andet udstiller danmarkshistorien fra 1660 til 2000, herunder kampen for kvindernes frigørelse. Vores lighed er jo under massivt pres fra folk, der har andre værdier, hvor kvinder ikke får lov til at uddanne sig, hvor kønnene skal holdes adskilt, og visse kvinder, jeg siger ikke dem alle, men nogle bliver tvunget til at gå med tørklæde. Jeg vil ikke finde mig i et samfund, hvor man skaber særrettigheder for visse grupper – der må være lighed for alle.«

– Men subkulturernes ideer gælder jo ikke for den danske mainstreamkultur. Jeg begynder eksempelvis ikke at gå med tørklæde, fordi nogle andre kvinder gør?

	»Det kommer skridt for skridt, vi skærer bidder af pølsen der, hvor vi går på kompromis. Tag maden i børneinstitutionerne, det er vigtigt, hvad børnene lærer om vores nationale madkultur. Hvorfor skal danske børn spise islamisk mad?«

– Vi spiser jo også sushi ...

	»Så det er lige meget, om børneinstitutionerne undlader at servere svinekød af hensyn til de muslimske børn?«

– Mener du, at man skal spise kristne nakkekoteletter for at være rigtig dansker?

	»Det er ikke det, jeg siger! Jeg siger, at der er eksempler på institutioner, hvor man går på kompromis med dansk madkultur for at imødekomme et religiøst mindretal.«

– Men hvad kan du som kulturborgmester stille op med børne- institutionerne?

	»Det har du ret i, at det, at jeg er kultur- og fritidsborgmester, ikke er ensbetydende med, at jeg kan slå en knytnæve i bordet og kræve at madordningerne skal laves om. Det, jeg kan, er at sørge for, at vi bruger vores skattekroner på at sikre, at vi fjerner særrettigheder og bruger pengene på at sikre vores kulturarv. Vi har et stort kulturhistorisk arkiv på Stadsarkivet, hvor en mængde kultur- historisk gods står pakket væk i kasser. Hvorfor ikke bruge pengene på at sørge for, at borgerne får adgang til at se det? Vi kan lære meget af, hvad vi kommer af, og vi skal ikke give plads til, at religiøse minoriteter får lov at dominere.«

	Lukkede svømmehaller

	Carl Christian Ebbesen forestiller sig, at man kan bruge den forestående skolereform med heldags- skolen til at gøre meget mere ud af at tage børnene med ud i København og besøge kulturinstitutioner.

– Gør man ikke det i forvejen?

	»Jo, men nu kan man gøre det i meget større omfang, fordi der bliver mere tid til den slags.«

– Skolerne hører vel heller ikke under din ressort?

	»Nej, men jeg kan sørge for, at kulturinstitutionerne er åbne, og at der er økonomi til dem.«

	Der ud over vil Ebbesen som borgmester gerne prioritere vækstlaget, de små spillesteder og de små teatre, siger han. »Men jeg er jo civiløkonom,« tilføjer han, »så jeg tror også på afkast.« Derfor skal turistfremmende aktiviteter som den københavnske modeuge og Copenhagen Fur ligeledes prioriteres.

	Lige ret

	Først og sidst er det imidlertid dansk kultur og lige rettigheder for alle, der står øverst på dagsordenen.

	»Der er svømmehaller, som lukker for mænd, så kvinderne kan bade i fred, som det hedder, men det sker naturligvis ikke på grund af alle kvinder, men af hensyn til de muslimske kvinder. Der er en desperat mangel på svømmehaller i København, så det er absurd at lukke dem for nogle befolkningsgrupper.«

– Der er også svømmehaller, som lukker for andre befolkningsgrupper, når de fede svømmer. Skal meget fede mennesker heller ikke have lov til at svømme uden, at der er andre til stede?

	»Alle særrettigheder skal afskaffes, der skal være lige rettigheder for alle, og man skal kende sine rettigheder. Der skal ikke være nogen ekstra rettigheder. Det er ødelæggende for sammenhængskraften. Så er der eksempelvis nogle, der finder på, at det vil være et godt integrationsprojekt, hvis indvandrerdrenge begyndte at spille fodbold, og så giver man tilskud til det, så de kan gå billigt til træning. Men der er jo også danske børn, hvis forældre ikke har råd til kontingentet, og er det ikke lige så synd for dem?«

– Mener du ikke, at man skal lave integrationsprojekter?

	»Jo, hvis det er integration. Eksempelvis kunne man tage børnene med på Nationalmuseet, så både danske børn og indvandrere sammen kan lære om kvindekampen. Det smukkeste vil være, hvis de lærer om vores kultur sammen med danske børn, det er dialogen, som er vigtig for, at folk møder disse ting, og at de tager dem til sig. Så kan man jo håbe på, at også indvandrerkvinderne på et tidspunkt begynder at gøre oprør.«

	 

