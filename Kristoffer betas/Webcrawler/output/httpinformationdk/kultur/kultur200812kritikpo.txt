Kritik af Potter spin-off



 Da J.K. Rowlings bog Barden Beedles eventyr udkom for nylig, fløj fans til London fra så fjerne egne som Australien, New Zealand og USA for hurtigst muligt at få fingre i bogen. Den forventes at blive en international bestseller og udkommer i første omgang i ca. 7.5 millioner eksemplarer, skriver The Daily Telegraph. Men bogen når ifølge The Daily Telegraphs anmelder Sameer Rahim ikke Harry Potter-serien til sokkeholderne: 
"Denne korte samling fortællinger ville være gået ubemærket hen, hvis ikke det var for det store værk, der ligger bag den. Det virker, som om, noget af stoffet blot er fyldt på for, at bogen kunne få en acceptabel længde. Den vil næppe stille Potter-fanatikerne tilfredse i mere end en halv time," konkluderer han.
J.K. Rowling, hvis formue anslås til at ligge på 560 millioner engelske pund, kommer under alle omstændigheder ikke til at tjene en rød reje på bogen. Alt overskud går nemlig til hendes velgørenhedsfond, The Children's High Level Group.

