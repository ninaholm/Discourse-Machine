Nazisternes feriested i forfald
Prora, et af nazitidens mest megalomane byggerier, ligger som ruin på øen Rügen lige syd for Bornholm. Hverken delstaten Mecklenburg-Vorpommern eller Forbundsrepublikken ved, hvordan de skal håndtere det enorme historiske arvegods
60-80.000 betalende gæster besøger hvert år det enorme Prora-anlæg, som nazisterne byggede fra 1936-39. Det meste af byggeriet står øde hen og forfalder, men de besøgende kan få rundvisninger og lære om stedets historie på udstillinger.


 Investoren og borgmesteren er ankommet sammen. Investor Ulrich Buschs sorte jakkesæt skinner om kap med borgmesterens sorte Mercedes. Hans slips har lyserøde og marineblå striber, mens badebyen Binz’ partiløse borgmester, Karsten Schneider, er i mere afslappede chinos og en poloshirt. Vi står på Tysklands største ø, Rügen, foran byggeriet Prora eller Kolossen fra Prora, som det også bliver kaldt. Et spøgelsesagtigt seksetagers sindbillede på naziregimets storhedsvanvid – udført i cement og mørtel.
På nogle af blokkene hænger billeder af Obama og Jesus. Ruderne er smadrede, nogle er der hamret brædder for, og der er graffiti overalt. Udenfor går folk med tatoveringer og schæferhunde tur på en af Tysklands skønneste strande langs det 4,5 kilometer lange byggeri. Nazisterne opførte det og gjorde det delvis færdigt fra 1936 til 1939.
Så gik byggeriet i stå. Hitler skulle bruge mandskab og kræfter på Anden Verdenskrig, som han netop havde sat igang. Hvordan det færdige ferieboligbyggeri helt præcis skulle have set ud, ved man ikke. De oprindelige tegninger er forsvundet.
Prora er bygget i en monumental, moderne klassicistisk stil. Det er tegnet af Köln-arkitekten Clemens Klotz, der lod sig inspirere af datidens mest omtalte og moderne projekt overhovedet: Den franske arkitekt Le Corbusiers gigaprojekter Obus und Fort-l’Empereur ved Algiers kyst. De blev heller aldrig realiseret. Prora skulle have været feriested for 20.000 gæster ad gangen. I stedet blev det nødboliger for bombeflygtninge fra Hamborg og fra 1944 krigslazaret.
Fredet efter Murens fald
Indenfor hænger tapeter og maling i laser, og kældrene står fulde af grundvand. Karl-Heinz Olschewski har siddet med i borgmesterens Mercedes. Han var fra 1980 til 1990 udstationeret her som kommandør for en kampvognsdivision, som han underviste. I hans knaphul sidder i dag et lille mærke, der danner det upolitiske ord Binz. Han fortæller, at Prora så »tip-top« ud i DDR-tiden.
Hele stranden mellem Sassnitz og Binz var afspærret militært om-råde i det kommunistiske Østtyskland. Sabine Sakuth fra Dokumentationscentrum Prora, der ligger i den tredje af de i alt syv eksisterende blokke, siger sarkastisk: »DDR havde jo store sikkerhedsproblemer. Man måtte nøje overvåge kysten, så vi ikke blev oversvømmet af alle de danskere og svenskere, der ville bo i vores land«
Efter Murens fald blev Prora fredet. I 1993 kom det danske ingeniørfirma Carl Bro med et bud på en udvikling af Prora-anlægget. Firmaet sprang dog fra igen, muligvis på grund af de skrappe tyske fredningsbestemmelser. Nu har forskellige investorer opkøbt blokkene stykvis af ejeren, den tyske stat. De håber på at kunne tjene pengene hjem på ejerlejligheder, ældreboliger eller lignende. Busch siger, at han går i gang med at renovere sin blok 2 denne sommer.
Onde tunger siger, at det har han sagt siden 2007. Og er hans tegnebog overhovedet tyk nok? spørger man.
Et vandrehjem eller ’Tysklands længste ungdomsherberg’ åbnede i blok 5 sidste sommer. Det fylder 150 meter eller en tredjedel af blok 5. Det har plads til 400 gæster, ejes af landkredsen Vorpommern-Rügen og har kostet 16,8 millioner euro at istandsætte. Det er mange penge, hvis man skal igennem alle 4.500 meter. Og hvad med den historiske arv, som vejer tungt her?
Erindringsmaskinen
Men et sted i blok 5 forsøger man at komme ind under huden på den tunge historie. Her ligger Dokumentationscentrum Prora, der stort set klarer sig uden tilskud. Dets fremtid er dog usikker. Der kommer hvert år 60-80.000 betalende gæster, men siden 2008 har centret ikke haft nogen lejekontrakt, men blot brugsret til udstillingslokalerne.
I det informative dokumentationscentrum går det op for en, at Prora rent faktisk nåede at blive brugt under krigen. Politibataljon 105 fik sin uddannelse her. Mændene lærte at skyde med tunge og lette maskingeværer, og de fik også et kursus i ’verdensanskuelse’.
Begge færdigheder fik bataljonen god brug for, da der 15. juni 1942 afgik en transport med 34.313 hollandske jøder fra gennemgangsslejren Westerbork i Holland. Målet var tilintetgørelseslejren Sobibor i Polen. Politibataljonen eskorterede jøderne frem til endestationen. I alt overlevede kun 19 af de deporterede jøder.
Frem til 12. juli kan man se den lille anfægtende udstilling Af Sobibors aske, en af Dokumentationscentrum Proras skiftende udstillinger. Samme sted finder man også den faste udstilling Magtferie, der siden 2004 har udgjort dokumentationscentrets kerne.
De senere år har flere historikere udtrykt bekymring over omgangen med Prora. Således har historikeren Eckart Dietzfelbinger, der er medarbejder ved dokumentationscentret for det område i Nürnberg, hvor nazisterne holdt deres veliscenesatte masseoptrin, beklaget, at delstatsregeringen i Mecklenburg-Vorpommern mangler politisk vilje til at gøre noget ved ruinen.
Dietzfelbinger mener, at regeringen i Schwerin burde give den provisoriske, men anerkendte og velbesøgte udstilling ordentlige for-hold og sørge for, at den udvikler sig til en tidsvarende fremstilling af den nationalsocialistiske socialpolitik.
Bert von Meggelen fra S.T.E.R.N. (Selskabet for Omsorgsfuld Byfornyelse) sagde på en konference om Prora:
»Man må menneskeliggøre Prora gennem differentiering, ikke ved nedrivning. Prora burde på udvalgte steder bruges som mindesmærke og erindringsmaskine – historie som et monument for fremtiden.«

