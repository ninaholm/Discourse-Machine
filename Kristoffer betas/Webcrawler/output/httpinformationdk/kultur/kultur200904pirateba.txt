Pirate Bay-dommer beskyldes for inhabilitet
Få dage efter dommen over Pirate Bay-bagmændene kan svensk P3 påvise tætte forbindelser mellem sagens dommer og antipiratgruppen. Sagen risikerer at skulle gå om, vurderer dansk ekspert i internetjura
Den svenske dommer, Tomas Norström, anser ikke sig selv som værende inhabil i Pirate Bay-sagen, men det er kritisk, at han indgår i en række retspolitiske sammenhænge, mener en af Danmarks førende eksperter i internetjura.

Underholdningsindustrien var ved at boble over af begejstring i sidste uge. Den 17. april kendte byretten i Stockholm de fire grundlæggere af fil-delingstjenesten Pirate Bay skyldige i have medvirket til ulovlig kopiering af ophavsretligt beskyttet materiale.Nu viser det sig imidlertid, at sejren hviler på et skrøbeligt grundlag. Svensk radio fremlagde i går oplysninger, der kunne tyde på, at sagens dommer, Tomas Norström, har været forudindtaget til fordel for rettighedsorganisationerne og dermed inhabil. Anklagepunkterne er flere:For det første er Tomas Norström medlem af den Svenske Forening for Ophavsret, SFU, hvor også Henrik Pontén fra Antipiratgruppen er medlem samt Peter Danowsky og Monique Wadsted som repræsenterer rettighedsindehaverne i Pirate Bay-retsagen.For det andet sidder han i bestyrelsen for den Svenske Forening for Industriel Retsbeskyttelse, SFIR. En forening, som arbejder med spørgsmål om patent og mønsterbeskyttelse samt virker for en stærkere ophavsret.Og for det tredje har den svenske dommer bijob i stiftelsen.se, hvor en af hans kolleger er Monique Wadsted, advokat for film- og pladebranchen.Afsløringerne har fremkaldt stærke reaktioner i Sverige. Flere eksperter i civilret, som P3 Nyhederne har talt med, kritiserer dommerens medlemsskab af foreningerne, og advokat Peter Althin, der repræsenterer en af de dømte pirater, kræver ligefrem, at retssagen tages om.Selv anser dommer Tomas Norström sig ikke for at være inhabil, men den vurdering deler man ikke i det svenske Piratpartiet, som kæmper for at ændre ophavsretten på nettet, og som siden dommen i fredags har oplevet enorm medlemstilgang."Det her er korruption og forfald på et helt utilgiveligt niveau," siger Rickard Falkvinge, der er leder af partiet:"At dommeren desuden ikke anser sig for inhabil viser helt uacceptabel dømmekraft. Hvis dette kan forekomme i et svensk retssystem, uden at nogen reagerer, er der tale om meget udbredt og systematisk korruption."Basis for klagesagIT-advokat Martin von Haller Grønbæk er en af Danmarks førende eksperter i internetjura. Han understreger, at han ikke kender den svenske lovgivning i detaljer. Men efter dansk ret ville der være basis for en klagesag."Hele retfærdigheden i vores system er baseret på, at dommerne er fuldstændigt ubesmittede og upartiske. De skal være uafhængige og må ikke have relationer til nogen af parterne. Uanset om de træffer den rigtige beslutning eller ej, så er det vigtigt for retsfølelsen hos de involverede parter, at man ikke sidder med en fornemmelse af, at man er blevet dømt, fordi dommeren og anklageren er gode venner," siger han.Ifølge Martin von Haller Grønbæk er det springende punkt, at dommeren indgår i en række retspolitiske sammenhænge."Det er det, der er det væsentlige. At han indgår i foreninger, hvor der markeres klare holdninger til den gældende lovgivning, og hvordan den bør være. Det bør man holde sig fuldstændig udenfor, når man er dommer. Man har kun til opgave at vurdere, hvordan den gældende ret er."PyrrhussejrFredagens dom over Pirate Bay-bagmændene var allerede en Pyrrhussejr, mener Martin von Haller Grønbæk.Og med gårsdagens anklager om inhabilitet vil den folkelige opinion blot vende sig endnu mere mod rettighedshaverne.Kong Pyrrhus af Epirus vandt en sejr over romerne i år 279 f.Kr., men det skete med så store tab af mænd, at han ikke var i stand til at fortsætte krigen. På samme måde må den traditionelle indholdsindustri se i øjnene, at kampen ved domstolen foreløbigt er vundet på juraen, men at kampen om den offentlige sympati er tabt både i første og sandsynligvis også i alle efterfølgende instanser."Ser man på sagen ud fra en ren moralsk synsvinkel, så mener mange, at dommen er grotesk og uretfærdig, og at lovgivningen må være forkert - uanset at dommen nok ud fra en juridisk synsvinkel er i orden. Og når der nu oven i købet bliver sat spørgsmålstegn ved hele retssagen, forstærkes den holdning yderligere, og piratgruppen og piratpartiet vil få endnu mere vind i sejlene," siger Martin von Haller Grønbæk.,
