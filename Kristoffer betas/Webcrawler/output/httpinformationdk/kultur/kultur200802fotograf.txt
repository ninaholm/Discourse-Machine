Fotografen Melanie Shiff begejstrer Modern Painters
Modern Painters imponeres af ny fotograf og glæder sig til et remake af Hanekes "Funny Games". 16:9 genopliver firserfilmene og Arkitekt taler for mere opmærksomhed på det sociale boligbyggeris betydning.


 Velkommen til Magasinresuméet
Modern Painters
Kunstmagasinet Modern Painters introducerer fotografen Melanie Schiff. ”While others use light to show people or things, Schiff is more likely to make you think that she is using people or things to show the light around them,” skriver den begejstrede anmelder. Schiff har for nylig udstillet på Museum of Contemporary Art i Chicago.
Og så glæder Modern Painters sig til Michael Hanekes remake af Funny Games – den brutale historie om en overklassefamilies mislykkede ferie. Funny Games kommer nu i en amerikansk version og Modern Painters pointerer at Haneke med en Hollywood-udgave af  ”Funny Games” har genskabt filmen ”for the audience that needs to see it most.”
Modern Painters, Udkom: Februar 2008, Koster: 112 kr. i danske bladkiosker
16:9
Filmtidsskriftet 16:9 ser firserne i et nyt lys. Er det så slemt et årti, som mange påstår, spørger redaktionen. Spørgsmålet besvares med en række dybdegående artikler om firserfilm og firserinstruktører. Henrik Højer omskriver historien om Francis Ford Coppola og fremhæver de to film "The Outsiders" og "Rumble Fish" som seværdige ungdomsfilm, mens Jens Amdi Nielsen undersøger filmskaberen Jim Jarmuschs værker i et fortælleteknisk perspektiv. Tidskriftet kan læses gratis på nettet og udkommer lørdag d.16. februar.
16:9, 6. årgang, nr. 25 vil kunne læses på www.16-9.dk 
Arkitekten
Arkitekten stiller med nuancerede perspektiver skarpt på boligbyggeriets betydning for kriminalitet og utilpassede unge. Tidsskriftet giver eksempler på opfindsomme tiltag i udlandet og opfordrer politikerne til at give området mere opmærksomhed. Desuden er der fine fotografier og masser af inputs om, hvad der sker på den internationale arkitektscene lige nu.
Arkitekten nr. 2, Udkom: 12. februar 2008, Koster: 95 kr. i løssalg

