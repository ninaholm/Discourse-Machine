’Vi er de uanmeldte. Dem der bønfalder om beskyttelse’
Den østrigske nobelpristager Elfriede Jelinek er gået til kamp for flygtningene. I sit nye teaterstykke giver hun stemme til dem, som beder om hjælp, men ikke bliver hørt
 Jelinek harcelerer over den ulighed, som gør sig gældende i asylpolitikken, når betalingsdygtige, prominente mennesker med lynets hast får statsborgerskab, mens de, som er flygtet fra en udsigtsløs fremtid eller for redde livet, ikke bliver hørt.


 Den politisk engagerede litteratur er Elfriede Jelineks kendetegn. Vred og kritisk fortæller hun om sexisme, racisme og klasseskel, og hun viser med en roman som Die Kinder der Toten, hvordan magthavernes historieskrivning forvansker fortiden. Kvinden, ofte kuet, voldsramt og med forbudte lyster, går som et ledemotiv gennem forfatterskabet, men i Jelineks nye tekst, Die Schutzbefohlenen (på dansk: de umyndige eller de umyndiggjorte) står flygtningen i centrum.
Med afsæt i flygtningens afmagt og bøn om beskyttelse hudfletter Jelinek den østrigske asylpolitik og udstiller med sin sproglige tour de force den europæiske humanismes hulhed. Die Schutzbefohlenen er skrevet til teatret, men mangler alt det, som de fleste nok vil forbinde med et teatermanuskript. Her er tale om en prosatekst, og som en sådan kan den sagtens læses. Der er ingen scener, ingen karakterer, intet plot. I stedet lader Jelinek det være op til den enkelte instruktør, hvordan teksten skal iscenesættes, og i denne weekend kan man opleve Elisa Kragerups og Rune David Grues fortolkning, når stykket, som i Karen-Maria Billes oversættelse har fået titlen De Stedløse, opføres på Det Kongelige Teater.
Flygtningekoret og Europa
Jelineks tekst udspringer oprindeligt af en række begivenheder i slutningen af 2012 og i første halvdel af 2013. I slutningen af november 2012 forlod en gruppe asylansøgere flygtningelejren i den østrigske by Traiskirchen, gik de godt og vel 30 kilometer til Wien og flyttede ind i en af byens kirker. De ville ses og høres, ikke mindst af de politiske beslutningstagere, og de krævede, at alle asylansøgere, uanset baggrund, fik en retfærdig og lige behandling.
Flere af flygtningene, der hovedsageligt kom fra Afghanistan og Pakistan, skulle sendes hjem; det kunne hverken kirkebesættelse eller sultestrejker ændre på. Da sommeren kom, måtte de første af dem forlade Østrig, samtidig med at flere hundrede flygtninge druknede ud for Lampedusas kyst i forsøget på at nå til Europa.
Oprørt begyndte Jelinek at skrive en tekst, der bedst kan betegnes som en slags vi-monolog: et flygtningekor. I september 2013 fandt den første offentlige læsning af manuskriptet sted, og i maj 2014 blev stykket uropført. Hvordan den oprindelige tekst så ud, kan man kun gisne om, for i løbet af de sidste to år har Jelinek både tilføjet og skrevet om, og hun har efter denne sommers begivenheder også tilføjet to nye tekster, Appendix og Coda.
I Appendix er den mest fremtrædende stemme den distancerede europæer, der får flygtningens historier serveret i mediernes beskæring, mens flygtningene i de små, overfyldte både med prustende, stønnede påhængsmotorer får taletid i Coda-stykket. Med en krads sarkasme kobles flygtningesituationen sammen med andre politiske begivenheder, som i dette uddrag fra Coda hvor Volkswagens snyderi og verdenssamfundets reaktion herpå står for skud: »Vi ville være rigtig glade for at komme en meter videre for den samme diesel, altså den samme mængde som Deres folkevogn indånder på et minut. Fem millioner biler er berørt, det er vi ikke. Ingen er så berørte, at de græder over os.«
 Jelinek harcelerer over den ulighed, som gør sig gældende i asylpolitikken, når betalingsdygtige, prominente mennesker med lynets hast får statsborgerskab, mens de, som er flygtet fra en udsigtsløs fremtid eller for redde livet, ikke bliver hørt.
Tiderne Skifter
Jelineks mange stemmer
Som forfatter deler Jelinek vandene. Da hun i 2004 modtog Nobelprisen, roste Nobelpriskomiteen det musikalske væv af stemmer og modstemmer, som kommer til udtryk i hendes tekster. Modsat har kritiske røster ikke blot anklaget Jelineks tekster for at være indholdsløse teksttæpper pyntet med voldelige pornografiske detaljer, hun er også blevet udråbt som ’Netzbeschmutzer’, altså én, der skider i egen rede, på grund af sin ofte meget harske kritik af Østrig; en kritik, man også finder i Die Schutzbefohlenen.
Teksten er på mange måder en klassisk Jelinektekst. Flygtningekoret lægger ud og fortæller om situationen: »Vi lever. Vi lever. Hovedsagen er at vi lever, og meget mere end at leve er det heller ikke efter at have forladt det hellige hjemland. Ingen ser hen på vores tog med nåde, men de ser sørme ned på os.«
Men snart bryder andre stemmer ind i talestrømmen. Kritikken siver frem, når racistiske bemærkninger og fortærskede formuleringer om menneskerettighederne sendes en tur gennem Jelineks vridemaskine. Associationer på det lydlige og tematiske niveau driver teksten frem, der dannes lystigt nye ord og leges med homonymer, som i denne passage, hvor teksten taler om operasangerinden Anna Netrebko: »Ser de, denne kvinde har sågar to, hun har en stemme og en stemme, men ingen forfaldsdato, så stemmer alt simpelthen. Det stemmer. Det jeg siger, stemmer.«
Citatet illustrerer i øvrigt fint, hvorfor Jelinek er så vanvittig svær at oversætte. I ovennævnte tilfælde kan de tyske ord Stimme og stimmt uproblematisk gengives med det danske ord stemmer, men det går langtfra altid så glat, og det kræver derfor sin oversætter at bevare den tvetydighed og de ordspil, som bestandigt dukker op i Jelineks tekster.
Ligesom et væld af stemmer taler i teksten, så gennemsyres den af talrige litterære referencer. Også dette greb er klassisk Jelinek. I teaterstykket Ulrike Maria Stuart, om RAF-medlemmerne Ulrike Meinhof og Gudrun Esslin, er Friedrich Schillers Maria Stuart udgangspunkt, mens et andet værk, Vinterrejse, er skrevet med afsæt i Wilhelm Müllers sangcyklus, Winterreise, som Franz Schubert har sat musik til; samme Schubert som i øvrigt ofte spilles i Jelineks roman Spillelærerinden. I Die Schutzbefohlenen, Appendix og Coda trækkes der foruden Bibelen, Homers Odysseen og Euripides’ Ifigenia på Heideggers tankegods, Ovids Metamorfoser og ikke mindst på Aischylos’ drama, De bønfaldende, som tematisk er beslægtet med Jelineks tekst.
De stemmeløse
De bønfaldende fortæller historien om Danaos’ 50 døtre, der flygter til Argos for at undslippe tvangsægteskaber med deres 50 fætre. Her bønfalder de kong Pelasgos om at overholde de guddommelige love om gæstefrihed og give dem asyl, men Pelasgos frygter de 50 fætres hævn og afviser at træffe en beslutning egenrådigt. I stedet spørger han folket. Hvis kvinderne skal have asyl, skal det være en demokratisk beslutning. Som titlen på Aischylos’ værk også indikerer, står kvindernes bøn i centrum. Jelineks titel er anderledes fokuseret. Hun peger på flygtningenes forhold til retten: De er de umyndige, de som har behov for beskyttelse, og dermed står titlen også som en påmindelse om de europæiske staters ansvar.
Sammenligner man Jelinek og Aischylos’ værk yderligere, kan man også identificere et sammenfald, når det kommer til flygtningene og kvindernes status som politiske individer. Som det var skik og brug i det græske drama, udspiller handlingen sig på ét sted: der hvor kvinderne står uden for byen. Her opsøges de, bliver udspurgt og forladt igen. Her bønfalder de Pelasgos, men da folket skal høres i sagen, må de sende Danaos, for kvinderne har ingen politisk stemme. Også flygtningene mangler en stemme, og de kæmper en desperat kamp for at blive hørt. Derfor er det ikke så underligt, at det tyske ord for stemme, Stimme, dukker op igen og igen, for eksempel i førnævnte passage med Anna Netrebko, men også her: »Datteren har en stemme, der taler for hende, hun er der ikke, men en stemme taler for hende, og hun får også en stemme; i tillæg til den, hun allerede har, får hun endnu en. Man ser hende ikke, men hun får en stemme, og får lyntildelt statsborgerskab, er statsborger, med alle rettigheder og pligter …«
Den omtalte datter er den tidligere russiske præsident Boris Jelzins datter, Tatjana Borissowna Jumaschewa, og Jelinek fletter med største selvfølgelighed både hende og Netrebko ind i teksten. Gør de mange indforståede henvisninger til konkrete politiske begivenheder og de mange litterære referencer Die Schutzbefohlenen svært tilgængelig? Måske, men hovedbudskabet drukner aldrig, dertil er den anklagende tone for stærk, og flygtningenes bøn umulig at overhøre. Man forstår godt, hvad det handler om, uden at vide, at ’sopranstemmen’ er Netrebko og ’datteren’ Jumaschewa. Jelinek harcelerer over den ulighed, som gør sig gældende i asylpolitikken, når betalingsdygtige, prominente mennesker med lynets hast får statsborgerskab, mens de, som er flygtet fra en udsigtsløs fremtid eller for at redde livet, ikke bliver hørt. Ingen stemme taler deres sag, og de får ingen stemme.
I sine værker har den franske politiske filosof, Jaques Rancière, beskrevet, hvordan nogle mennesker anses for mindre værd end andre og som følge heraf ekskluderes fra det politiske rum. Når de taler om deres vilkår, bliver de ikke hørt, og når de stiller sig til skue, bliver de ikke set. Det er denne opdeling, som Jelinek konfronterer os med, når hun leger med den konkrete og abstrakte brug af ordet stemme, eller lader flygtningekoret udbryde: »der ligger vi så, et par kødstykker, ikke andet«.
De døde værdier
I De bønfaldende efterlever folket i Argos de guddommelige love og bringer kvinderne i sikkerhed bag byens mure. I Die Schutzbefohlenen fremlægges der ingen løsning. Bønnen er her rettet mod tekstens læser, mod dem på tilskuerrækkerne. Ved at tage afsæt i Aischylos’ drama sætter Jelinek spørgsmålstegn ved, hvor tæt forbundne med de græske idealer ikke blot Østrig, men hele Europa, er. Tekstens kritik er tydelig: De europæiske nationer lever ikke op til deres forpligtelser. Det står sort på hvidt i FN’s verdenserklæring om menneskerettighederne, at alle mennesker er frie og lige, og at ingen må forskelsbehandles på grund af race, farve, køn, religion, national oprindelse eller samfundsmæssig stilling. Smukke, men tomme ord, døde værdier: »Vi, de døde, pårørende til døde, som har levet blandt døde, vi vil opfylde jeres værdier med liv, så de i det mindste lever, vi vil opfylde det værdigrundlag, som beror på mangfoldighed, med liv, ubetinget, ubetinget, ja, det vil vi. Alt er dødt, men vi vil opfylde grundlaget med liv, som har en værdi, vi vil opfylde værdierne med liv, så de har et grundlag.«
Herefter fortsætter overvejelserne om værdier og værdighed med en slags tautologisk rablen, som skal med her for at slå bøn og kritik endegyldigt fast: »Den menneskeværdighed, som er vigtig ved livets begyndelse og afslutning, er ikke en egenskab, nej, ikke en egenskab, den udspringer af vores eksistens som menneske, og hvis vi ikke er mennesker, så har vi ingen værdighed, hvis vi ingen værdighed har, er vi ikke mennesker, ejjj, ingen af os er et menneske, så har mennesket igen haft heldet med sig, ejjj, og os der ville dø for at være netop det.«
Hos førnævnte Rancière indtræffer den politiske begivenhed, når de, som ikke høres, træder ud af deres umyndiggjorte position og beviser, at de også er mennesker. En mulighed for, at tingenes tilstand kan forandres, opstår, og netop derfor må Die Schutzbefohlenen karakteriseres som et politisk værk.
Jelinek giver stemme til de overhørte, og i hendes tekst taler de vildt og voldsomt, anklagende og bønfaldende og minder Europa om, hvad det burde og kunne være. Flygtningenes stemmer kan i aften og i morgen opleves på Det Kongelige Teater. Her er De Stedløse første opsætning i et nyt format, KGL Akut, hvor teatret reagerer på og dramatiserer aktuelle begivenheder. Ikke blot situationen er akut, det samme er opsætningen, for skuespillere, instruktører og teknikere har kun arbejdet med stykket i en uge. Derfor er der heller ikke tale om en egentlig forestilling, men en gennemlæsning, hvor skuespillerne står med manuskriptet i hånden og lader bladene falde, som teksten skrider frem. De giver stemme til flygtningens ord; ord, som man normalt kan undslippe ved at slukke for tv’et eller lukke avisen. Men bænket på teatrets stolerækker kan man ikke selv vælge sig sin besøgstid. Her er man tvunget til at lytte, når flygtningekoret taler.
’De stedløse’, den 14. og 15. november, Det Kongelige Teater, iscenesættelse: Rune David Grue og Elisa Kragerup 
’Die Schutzbefohlenen’, ’Appendix’ og ’Coda’ kan læses på Elfriede Jelineks hjemmeside: elfriedejelinek.com 
Alle citater er bragt med tilladelse fra Rowohlt Verlag og oversat af Karen-Maria Bille.

