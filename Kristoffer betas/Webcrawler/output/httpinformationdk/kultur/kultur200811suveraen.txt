Suverænt Nielsen!
Ingen ved helt, om der er tale om biografi, kunst eller politik, når romanfiguren Nielsen rapporterer fra sine missioner. Til gengæld er de tre ting så fantastisk godt blandet sammen i ’Suverænen’, at Das Beckwerk er indstillet til Montanas Litteraturpris. Information har været til forfatterarrangement med Beckwerket


 "Hvis I lige vil komme lidt nærmere, så forsøger vi at skabe en smule intimitet her i salen," siger manden i et gråt 50'er-agtigt jakkesæt og vifter inviterende med armen i en gestus, der ikke helt undgår at blive bydende. 
Han står strunk - som en sprællemand med snore i - på scenen på Institut for Æstetiske Fag i Århus. Das Beckwerk er inviteret af foredragsforeningen Variant til at læse højt fra sin seneste roman Suverænen. Desuden vil han fortælle om den i samtale med - som han siger - "en rigtig lærd mand fra universitetet", ph.d.-stipendiat Jakob Ladegaard, der forsker i sammenhængen mellem litteratur og politik. 
Das Beckwerk er den tredje forfatter, der er nomineret til Montanas Litteraturpris, og han er notorisk kendt for at have erklæret sit tidligere jeg, Claus Beck-Nielsen (f.1963), for død i 2001. Efter den dato optræder han under betegnelsen Das Beckwerk, men han er samtidig meget svær at skelne fra sin romanfigur Nielsen. Måske er det derfor, at publikum har sat sig på de bagerste rækker som en flok generte skoleelever og kun langsomt nærmer sig under forsigtig stoleskramlen. 
Da Das Beckwerk er tilfreds med folks placering, siger han højtideligt: "Nu er vi ved at være klar, så jeg går lige ud og kommer ind igen, som -" (kunstpause og hurtig piruette på stedet): "... en anden!" Sådan ironiserer han flere gange i løbet af aftenen over sine identitetsskift. Selv om han har en helt særlig evne for komik, er den tykke ironi svær at forstå, for Das Beckwerk ser samtidig gravalvorlig ud. 
Fantastisk velskrevet
Andre gange bliver han næsten pjattet, men bevarer stadig stenansigtet: "Ej, der røg potensen," mumler han sørgmodigt og fumler med mikrofonen, der er tippet slapt nedad. 
Da Das Beckwerk endelig er på plads, læser han højt fra Suverænen. Sproget får en nærmest musisk rytme i den sikre og smukt intonerede højtlæsning. Suverænen handler om Nielsens rejse til USA, hvor han sammen med makkeren Rasmussen vil føre parlamentariske samtaler med lokalbefolkningen om demokratiet. Mellem sig bærer de deres symbol på demokratiet, en cateringboks med påskriften: 'The democracy', som læsere vil genkende fra den foregående roman 'Selvmordsaktionen'. I begge tilfælde ligger der virkelige rejser til grund for bøgerne, men de er videreformidlet i en meget eksperimenterende romanform. 
Suverænen er sat op som en scrapbog; den indeholder landkort, fotografier af de rejsende, visitkort og andre former for 'dokumentation' fra rejsen. Genremæssigt er den en mosaik af prosa, dialoger og noget, der ligner et filmmanuskript. Alligevel er 'Suverænen' solidt bundet sammen af en særligt original og tragikomisk 'nielsensk' sprogtone, der kortest kan karakteriseres som, ja, faktisk suveræn. 
Gravalvorligt pjank
Egentlig er det den ulideligt overlegne og dominerende Rasmussen, der skal forestille at være romantitlens suveræne menneske, men det er nu alligevel Nielsens særegne personlighed, som man aner glimt af på scenen i Århus, der gør romanen til en helt usædvanlig og humoristisk fortælling. Når Das Beckwerk læser Nielsens replikker, løfter han øjenbrynene højt i en naiv og ulykkelig grimasse. 
Nielsen er konstant utilpas og piber hele tiden irriteret (og irriterende!) til Rasmussen, at der er noget galt med deres ellers så idealistiske forsøg på at udleve drømmen om det perfekte demokrati. Men Rasmussen fejer hver gang hans indvendinger af banen ved at udbryde: "Pragtfuldt, Nielsen!" med en stemme, der er en diktator værdig. Bagefter reciterer Rasmussen gerne et par brokker politisk teori for at bevare troen på projektet. 
Efter endt oplæsning spørger Jakob Ladegaard Das Beckwerk, om ikke den farceagtige Nielsen er et temmelig middelmådigt menneske - eller endda ligger et stykke under middel. 
"Er han ikke bare suverænt almindelig?, spørger Das Beckwerk finurligt tilbage
"Det håber jeg ikke, for han er temmelig dum," udbryder Ladegaard. "Ja, no offense," tilføjer han med et undskyldende smil, "men, der er jo ikke tale om en selvbiografi?"
På den måde har Das Beckwerks identitetskispus en tendens til at inddrage sine omgivelser. 
De konkrete detaljer
Over latteren fra publikum forklarer Das Beckwerk venligt og aldeles uanfægtet, at kontrasten mellem hovedpersonerne består i, at Rasmussen tager til USA for at se sin ídealforestilling om landet, mens Nielsen altid kun ser den helt konkrete virkelighed: "Rasmussen vil se den demokratiske dialog udspille sig i det offentlige rum. Og hvis virkeligheden ikke svarer overens med forventningerne, så ignorerer han den. Nielsen derimod ser alle detaljer, og derfor kan han slet ikke se verden, den opløser sig i detaljer for ham. Han ser revner i fliserne og bananskræller på gaden," siger Das Beckwerk. 
De helt konkrete detaljer spiller en vigtig rolle i beskrivelsen af demokratiet. Med sin skildring af konflikten mellem idealisten Rasmussen og realisten Nielsen, får Das Beckwerk fortalt noget vigtigt om demokratiets grundvilkår her i verden, opsummerer Jakob Ladegaard: "Boksen med påskriften 'The Democracy' er et symbol, der siger noget essentielt om demokratiets væsen: Nemlig at det altid er et fejlslagent møde mellem på den ene side de grundlæggende og uundværlige idealer om frihed og lighed og på den anden side en virkelighed, der aldrig rea-liserer dem fuldt ud." 
Da Das Beckwerk senere forlader salen, ser man den med andre øjne. Det store lokale står pludselig mærkeligt hverdagsagtigt hen igen. En slatten potteplante står langs væggen, og der er kolde kaffeslatter i de hvide plastickrus på bordene i hjørnerne. Das Beckwerk har et særligt blik for verden omkring sig. Og måske smitter det. 

