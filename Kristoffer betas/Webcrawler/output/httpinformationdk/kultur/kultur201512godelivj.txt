Det gode liv - Josefine Klougart
I 2016 skal vi insistere på, at vi vil have højere til loftet – alle andre steder end i vores private bolig, mener Josefine Klougart
 I en tid med terrorfrygt, konflikter og krig kan det gode liv føles langt væk. I årets julekalender spørger vi 24 personer, hvad det gode liv er.
Hver dag frem til jul vil en låge blive åbnet i avisen og på information.dk, hvor du kan læse alle afsnit.


 – Hvad er det gode liv for dig?
»Morgensol over Knebel Vig. At falde på vej ned ad trapperne og ikke slå sig, men bare se helt latterlig ud. Tåge over voldene en eftermiddag i oktober. Uforudset skønhed. Stille gåture med nogen, man håber, man har resten at sit liv til at tale med. At prøve på at nærme sig noget. Det at gøre sig umage. Det at opdage noget nyt, en alder for eksempel, i sit eget ansigt og forfærdes og vokse og overleve også det. Tryllesugerør, der får mælk til at smage af jordbær. Det at erfare, at noget, man troede, man kendte, alligevel var fremmed. Syrenbuskene bagerst i haven. Det at opdage at det, man troede, var fremmed, ikke var det alligevel. Varme fliser under fødderne i maj. Det at forandres i mødet med noget andet.«
– Hvilke barrierer er der, for at vi kan leve et godt liv?
»Blandt andre den, at vi tror, man kan tale om den slags abstrakt og helt løsrevet fra det konkrete. Man kan begå mange fejltagelser, når man er i abstraktionen. Kroppen er vigtig, den menneskelige stemme, den menneskelige skala er det. Og så det at vi ikke altid ønsker at bevæge os som mennesker. At vi ikke orker at erkende noget nyt, fordi vi tror, vi har erkendt nok til et helt liv, tror, vi kender sangen udenad, og ved, hvordan den ender.«
– Hvordan kan vi nærme os det gode liv i 2016?
»Ved at bage en større kage og dele den med flere end i 2015. At insistere på, at vi vil have lidt højere til loftet: i vores venskaber og familier og samfund (ja, alle andre steder end i vores private bolig). Ved at minde os selv om, hvor dyrt det er ikke at være ødsel med sig selv. Tale mere om det, der betyder noget. Rykke stolen tilbage, rejse os op og udvide kredsen.«

