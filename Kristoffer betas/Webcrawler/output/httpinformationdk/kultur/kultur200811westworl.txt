Westworld (1973)



 Visse ting ændrer sig aldrig: Sex og vold er også i fremtiden store sællerter. I nyligt afdøde Michael Crichtons satiriske science fictionfilm Westworld kan velbeslåede amerikanere således holde aktiv – lidt for aktiv, skal det vise sig – ferie i den gigantiske forlystelsespark Delos, hvor en hær af livagtige robotter lægger ’krop’ til menneskets mest basale impulser. Robotterne kan med andre ord både myrdes og kneppes efter gæsternes forgodtbefindende. Filmens titel er navnet på det på en gang højteknologiske og vulgære feriesteds Vilde Vestafdeling, hvor en meget intimiderende robotrevolvermand (spillet af en perfekt castet Yul Brynner) huserer. 
Crichtons film er en klassisk hybris-fortælling, som fører rutsjebane-princippet til dets logiske konklusion; det moderne menneske vil have en simulering af fare og føle adrenalinen skylle gennem kroppen uden et sekund at give køb på sin højt elskede tryghed. Men den går ikke. Delos’ status som moralsk tvivlsom legeplads for herskesyge Homo Sapiens er en saga blot, da robotterne, som robotter har for uvane i science fiction-film, pludselig går deres helt egne veje.
Så kan vi måske lære det.
Westworld. Instruktion og manuskript: Michael Crichton. Kan fås
på engelsk dvd via amazon.co.uk

