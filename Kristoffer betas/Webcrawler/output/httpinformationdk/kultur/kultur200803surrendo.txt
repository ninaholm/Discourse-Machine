Surrend overgiver sig ikke
Til trods for hård kritik og trusler fra en gruppe muslimer genåbner en udstilling med den danske kunstnergrupe Surrend på Gallerie Nord i Berlin. Surrend har altså langtfra overgivet sig, hvilket deres deltagelse på udstillingen 'Intet er helligt'i Wien også indikerer
Plakaten med Kabahen og teksten -dumme sten- fjernes fra galleriet i Berlin.


 Kunstnerparret Jan Egesborg og Pia Bertelsen, der tilsammen danner kunstnergruppen Surrend, er endnu en gang på banen med deres såkaldte satiriske kunst. Og endnu en gang har de vakt forargelse blandt både tilhængere og modstandere. Forargelsen kommer denne gang fra en gruppe muslimer, der med trusler om vold har forlangt en plakat, der viser den hellige sten i Mekka, Kabahen, fjernet. På grund af truslerne besluttede Gallerie Nord i Berlin i sidste uge at lukke en udstilling med det danske kunstnerpar. Men nu meddeler Berlins Kulturforvaltning, at de har besluttet at genåbne udstillingen, dog under skærpet politibevogtning.
Det er ikke første gang, Surrend har vakt forargelse og fået massiv medieomtale og kommentarer fra politikere i ind- og udland. Surrend kalder sig for en satirisk kunstgruppe, der ønsker at gøre grin med verdens mest magtfulde mænd og de skøreste ideologiske konflikter. Det har blandt andet ført til, at den iranske præsident Mahmoud Ahmadinejad er blevet kaldt et svin i Teheran Times, den russiske præsident Putin er blevet udstillet som sadistisk diktator på en hjemmeside, og den tidligere pave Johannes Paul II er blevet klandret for pædofili. Lidt modstand fra en muslimsk gruppe kan derfor næppe få Surrend til at overgive sig og trække sine værker tilbage. 
Konspirationsteori
Udstillingen i Berlin viser 27 satirisk-politiske plakater, der behandler den nazistiske konspirationsteori Zog (Zionist Occupation Govern-ment), der går ud på, at zionister styrer alt fra politik til økonomi. I udstillingen indgår to plakater, der henviser til den muslimske verden, blandt andet et billede, der viser den hellige sten, Kabahen, med inskriptionen 'dumme sten'. 
Kunstnerduoen var noget forundret over den furore, som plakaten havde vakt, og museets beslutning om lukke udstillingen. 
Og de fik opbakning fra danske politikere, heriblandt udenrigsminister Per Stig Møller: 
"Udfordringen går ud på at forklare den muslimske verden, hvordan Vestens holdninger er. Vi er nødt til at finde ud af, hvordan vi kan leve sammen," udtalte Per Stig Møller til TV 2.
Udstillingen i Berlin forventes at åbne igen om kort tid. I mellemtiden vil man kunne opleve Surrends satirisk-politiske kunst på en udstilling i Wien, hvor de sammen med andre karikaturtegnere medvirker i udstillingen Intet er helligt. 


