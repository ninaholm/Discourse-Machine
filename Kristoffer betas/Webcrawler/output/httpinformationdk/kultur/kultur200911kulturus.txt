Kultur usynlig i valgkamp
Der er ingen stemmer i kultur. Derfor er kulturen fraværende i den kommunale valgkamp, der slutter i dag. Problematisk, lyder det fra eksperter og Dansk Kunstnerråd


 Kultur er glasur på lagkagen - skær bare ned. Sådan lyder beskeden til politikerne fra masser af borgere. Derfor spiller kulturen næsten ingen rolle i den kommunale valgkamp, der kulminerer i dag, fastslår professor ved Aarhus Universitet, Jørn Langsted:
»På en skala fra nul til 100, ligger kulturens rolle i valgkampen på nul,« siger han.
Og det er der én god grund til: Vælgerne. Næsten hver anden borger mener, at der ligefrem skal skæres i de kulturelle tilbud, mens 47 pct. mener, at kulturen skal have de samme ressourcer som i dag. Kun færre end hver 10. borger synes omvendt, at der skal flere kulturpenge på bordet, viser en ny Gallup-måling for Berlingske og TV2 Lorry. Tidligere undersøgelser peger i samme retning.
»Når så mange danskere prioriterer kulturen så lavt, forstår man godt, at politikerne ikke bruger valgkampen på at fægte for kulturen. Det er der ikke stemmer i,« siger Jørn Langsted.
Og det er beklageligt, mener han. Politikerne skal passe på ikke at ligge under for meningsmålinger:
»Ellers bliver alle partier grimme, grove og gennemsnitlige.«
Kultur udvikles ikke
Professoren er ikke i tvivl om, at det får negative følger, når kulturen nedprioriteres i valgkampen:
»Kommunerne får ikke udviklet en kulturpolitik, hvor kultur betragtes som et fagområde,« siger Jørn Langsted og uddyber:
»Hvis kultur spillede en rolle i valgkampen, var politikerne nødt til at sætte sig grumme meget ind i kulturområdet. De ville være tvunget til at tænke kreative tanker og deltage i kulturpolitiske diskussioner. Men det slipper de for nu.«
Jørn Langsted finder det problematisk, at borgerne har så lidt tilovers for kulturen, når to tredjedele samtidig er brugere af kulturtilbud og vil ærgrer sig, hvis f.eks. det lokale bibliotek lukkes. Men det glemmer borgerne tilsyneladende, når krydset skal sættes på valgdagen. I stedet er skoler, daginstitutioner og ældrepleje hotte emner. Men det er uklogt af borgerne:
»Vi har at gøre med enkeltsagsorienterede paphoveder, der ikke kan se sammenhængen i det, politikerne gør. De lider af overdimensioneret korttidshukommelse,« lyder den hårde kritik fra Jørn Langsted.
Også kommunalforsker ved Journalisthøjskolen, Roger Buch fremhæver, at »kultur spiller en langt mere tilbagetrukken rolle ved valget i forhold til børn, unge og ældre«.
Kultur er ofte fraværende på plakater, i debatdueller og læserbreve, netop fordi emnet ligger så langt nede på vælgernes dagsorden.
»Vælgerne mener, at kultur er overflødig og luksuspræget - den kan godt undværes,« påpeger Roger Buch.
Han mener dog, at politikerne opfører sig rationelt, når de i stedet bruger tid på de emner, hvor borgerne har noget personligt og direkte i klemme.
Men det er der intet rationelt i, mener Dansk Kunstnerråd, der består af 24 medlemsorganisationer med cirka 17.000 medlemmer.
Trist tendens
»Kulturen spiller helt klart en alt for lille rolle i valgkampen. Politik er blevet noget, der udelukkende handler om fordele for vælgergrupper, og det retter politikerne sig i for høj grad efter,« lyder kritikken fra formand i Dansk Kunstnerråd, Franz Ernst, som tilføjer:
»Selv om alle er enige om, at kultur er en væsentlig samfundsfaktor, har politikerne ikke mange visioner. Det er meget trist og betegnede for den tid, vi lever i.«
Også han fremhæver de manglende stemmer som forklaringen på den ringe interesse for kultur. Men det bør politikerne se bort fra, for nedprioriteringen får alvorlige konsekvenser, pointerer formanden:
»Den kommercielle faktor i kunstlivet bliver stadig stærkere. Det forringer kvaliteten i udbud af kunst og forringer befolkningens mulighed for at blive klogere på tilværelsen. Derfor er det vigtigt med politisk opmærksomhed.«
Når kulturen nedprioriteres i valgkampen, er det dog ikke ensbetydende med, at kommunerne til daglig overser kulturen, påpeger både Roger Buch og Jørn Langsted.
»Mange kommuner brander sig på deres kultur, f.eks. ved at afholde store koncerter. Det har før givet pote og ændret en kommunes image,« siger Jørn Langsted og henviser til Horsens, der forvandlede sig fra fængselsby til kultur by, da bl.a. Madonna og Rolling Stones gav koncert i byen.
Frank Jensen, Socialdemokraternes kandidat til overborgmesterposten erkender, at kultur ikke spiller nogen fremtrædende rolle i valgkampen:
»Det er rigtigt, at de temaer, der har været meget berørt i den her valgkamp, er banderne og børnene. Og det er også det, der står højest på min dagsorden,« siger han, men understreger, at Borgerrepræsentationen er enige om at sætte fokus på børns muligheder for at kunne røre sig og udfolde sig kreativt.
»For mig er det vigtigt, at kultur er noget, man deltager i - og ikke bare noget, man er tilskuer til,« siger Frank Jensen.


