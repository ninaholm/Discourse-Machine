Poul Madsen: Spinkultur er kørt af sporet
Ekstra Bladets chefredaktør blev som den sidste afhørt på Skattesagskommissionen første dag.


 Spinkulturen på Christiansborg er gået for vidt.
Sådan lød det fra Ekstra Bladets chefredaktør Poul Madsen, da han lukkede Skattesagskommissionens første dag med sin forklaring om Ekstra Bladets rolle i sagen om Helle Thorning-Schmidts (S) skattepapirer.
Før Poul Madsen fortalte Ekstra Bladets journalist Jan Kjærgaard om sin rolle i skattesagen, og det afslørede et tæt forhold mellem Ekstra Bladets erfarne politiske journalist og daværende skatteminister Troels Lund Poulsens spindoktor Peter Arnfeldt.
- Det er klart, at hele den kultur mellem journalister og spindoktorer er løbet af sporet, siger Poul Madsen.
Han henviser til, at forhandlingerne mellem Jan Kjærgaard og Peter Arnfeldt om Helle Thorning-Schmidts fortrolige skattepapirer og en plantet historie om en skattekonto, der skulle drille den daværende oppositionsleder, langt fra er enestående.
- Jeg vil betragte det som noget, man har oplevet forholdsvis ofte, siger Poul Madsen.
Han fastholder samtidig, at Ekstra Bladet efter hans opfattelse har dokumenteret, at Peter Arnfeldt tilbød Ekstra Bladet Thornings skattepapirer.
- Det er min klare opfattelse, at Peter Arnfeldt kom og tilbød os udvalgte passager af skatteafgørelsen, siger Poul Madsen.
Ekstra Bladet har dog slettet de båndoptagelser, hvor Peter Arnfeldt og journalist Jan Kjærgaard taler sammen. I stedet har Jan Kjærgaard udskrifter fra båndoptagelserne.
- Jeg vil gerne have haft båndoptagelserne i dag, men den dokumentation, vi har fremlagt, er ligeså god.
- Det var ikke en fejl at slette båndoptagelserne. Vi kunne ikke vide, at det her blev en sag, siger Poul Madsen.
Nu er det op til kommissionen, om man vil tro på Ekstra Bladet eller Peter Arnfeldt, som skal møde i kommissionen onsdag, siger Poul Madsen.
- Der ligger lange lister hos TDC med registreringer af de utallige samtaler ført mellem Peter Arnfeldt og Jan Kjærgaard, og jeg er helt tryg ved, at Jan Kjærgaard har opfattet de samtaler rigtig.
- Jeg stoler fuldt og helt på Jan Kjærgaard, og når alt er lagt frem, så tror jeg også, at kommissionen vil tro på vores udlægning, siger Poul Madsen.
