Fænomenet Ahmed Akkari – mere fup end fakta
Der mangler substantiel refleksion i Ahmed Akkaris angrende selvopgør, som til gengæld er iscenesat med dygtigt spin, der imødekommer den nationale højrefløjs fordomme om de lumske islamister og leverer skyts til endnu en Muhammed-debat
 
	Den aura af tristesse, der præger Ahmed Akkaris fortælling om sin og de andre aktørers ageren i Muhammed-krisen i 2005-07, genkendes i et (selvsagt) større og mere grumt format i Egypten, Tunesien og Syrien


 
	Man kan anskue fænomenet Ahmed Akkari – hans bog, hans egotrip, klakørerne i de fleste medier og i det politiske miljø – på flere måder: Her er en angrende synder. Eller: Her er et selvværd med tendens til megalomani. Eller: Her er en mand på jagt efter en alternativ identitet afpasset til en normaldansk tilværelse – eller helt kort: Her har vi en jobsøgende person.

	Efter at have læst hans selvoplevede skildring af svig og (egne) svigt og set første del af DR2’s ’roadmovie’, hvor han triller rundt med den permanent medie-tilstedeværende Naser Khader, samt læst lange avisinterviews og -portrætter er mit bud, at alle signalementer sådan set passer, men at ingen af dem er fyldestgørende.

	Akkaris offentlige fremtoning er mere kompleks – både ydmyg bekendelseslitteratur og patetisk selvpromovering. Således ligger hans historie (som anderledes, men dog tilsvarende, digteren Yahya Hassans) på sæt og vis i forlængelse af de revolter, hvor den arabiske middelklasse-ungdom i Tunesien, Egypten, Syrien og Yemen satte en ny dagsorden. Med informationsteknologi, sociale medier og satellit-tv forløstes en opsparet frustration over den sociale kontrol og religiøse dogmatik, der blokerede for frihed og individuel udfoldelse. Problemet var bare, at da den autoritære hakkeorden brød sammen, i samfundet såvel som i den nære familie, var der ikke nogen Plan B. Det opståede tomrum blev udfyldt af de politisk skolede islamister, og den aura af tristesse, der præger Ahmed Akkaris fortælling om sin og de andre aktørers ageren i Muhammed-krisen i 2005-07, genkendes i et (selvsagt) større og mere grumt format i Egypten, Tunesien og allerværst i Syriens perverterede borgerkrig. Islamisterne tog magten efter devisen: Vinderen tager det hele, efter den traditionelle islamiske diskurs med adfærdsreligionens sammenblanding af Gud og politik.

	Hykleri og dobbeltspil

	Intrigerne, korruptionen og de skjulte dagsordener, der prægede de muslimske aktører under Muhammed-krisen og angiveligt åbnede Akkaris øjne for det hykleri, han var en del af, er altså ikke nogen nyhed i den muslimske verden (eller for den sags skyld i vores verden, hvad jeg skal vende tilbage til), og en rød tråd i hans bog er da også, at han selv deltog i ’dobbeltspillet’ med liv (og sjæl?), indtil det gik op for ham, at han var udmanøvreret – eller som hans libanesiske kone fortæller ham med et arabisk ordsprog, ’solgt for et par flade øre’ – af mere snu og kalkulerende medkombattanter, der hyttede deres eget skind. Men ret beset: Deri adskiller de sig ikke fra et hvilket som helst dansk menighedsråd, der er på kant med sognepræsten. Sådan er politik nu engang.

	Når han på side 427 opsummerer 16 år som islamistisk aktivist og prædikant med sætningen: »Jeg havde spildt mange år af mit liv på en løgn«, tror man ham sådan set gerne – og tror ham så alligevel ikke helt.

	Som åbenlyst begavet barn af en ressourcestærk libanesisk familie, flygtninge fra Libanon-borgerkrigen, og som en tilpasningsduelig dreng i den danske provins forekommer hans islamistiske vækkelse som 15-årig uforklarlig, men forstås i bogen som et grænsesøgende oprør mod en tolerant (i Akkaris optik: svag) far kombineret med et magt-tilbøjeligt selvværd. Søstrene adlyder et storebror-påbud om at tildække håret, og forældrene affinder sig med asocial og manisk opførsel, indlært i moskéen oven på et Netto-supermarked i Aalborg. Pointen er, at han som islamist gjorde sig umage for at behage de autoritære imamer, akkurat som han nu synes at sige alt det, Dansk Folkeparti og Inger Støjberg gerne vil høre.

	Jeg kommer i tanker om begrebet taqiya, et ord, der dækker ’at tildække sit sande ansigt’, og som oprindeligt beskrev en shia-muslimsk praksis, der sikrede Alis tilhængere overlevelse blandt fjendtlige sunnier, men i dag er generelt synonym for hykleri og dobbeltspil. Løgn og hykleri er integreret i islamisk tænkemåde som funktionelt politisk værktøj, og flere steder i bogen afslører Akkari (formentlig uforvarende), at han er fortrolig med denne nyttevirkning, som da han afviser, at han nogen sinde ville true Naser Khader eller nogen anden med vold, da »det kunne skade sagen« (s. 382). Det er altså taktiske hensyn og ikke etik eller moral, der afgør, om Naser Khader skal trues med vold.

	Kastrup går amok

	Anledningen til det aktuelle mediepostyr omkring Akkaris patetisk angrende attitude, specielt tåkrummende i tv-seriens spinnede scene, hvor han siger undskyld til Anders Fogh Rasmussen i en kulisse af blå NATO-symboler i Bruxelles, er naturligvis ikke ham selv, men det han kan bruges til. Akkurat som Yahya Hassan blev omklamret af mentale lommetyve på den nationale højrefløj, da han udgav sine digte om hykleri og dobbeltspil i ghettoerne, er Angrende Akkari nu i vælten som sandhedsvidne for DF-tesen om, at muslimer er voldelige snyltere og bedragere, der hver dag pønser på at slå Kurt Westergaard ihjel.

	At Akkari selv medvirker i det narrativ ved at lade sig bruge i et DR2-program, der bedømt efter første dels fravær af substantiel eftertanke med fordel kunne kortes ned til højst 10 minutter, har han sikkert en grund til. Måske endda en god grund. Men at hans bodsgang får selv en ellers læseværdig skribent som Berlingskes Mads Kastrup til at gå retrospektivt amok, er forstemmende. Han kalder Akkaris bog et »vægtigt dokument i nyere dansk historieskrivning, der opregner, hvem der lod sig narre af benævnte dobbeltspil. Er nogen eksempelvis stadig i tvivl om, hvor stort et intellektuelt og moralsk svigt dagbladet Politiken og særligt dets chefredaktør, Tøger Seidenfaden, begik under Muhammed-krisen, kan de ikke være det efter at have læst Akkaris bog«.

	Næh, ikke hvis Akkaris bog står til troende, men gør den det? Jeg var bestemt ikke altid enig med Seidenfaden, men jeg var heller aldrig i tvivl om, at han skrev fra sit eget sted. At han ’støttede’ de islamistiske imamer under Muhammed-krisen var en tilfældighed – havde de været imod ham, havde han stadig skrevet, som han skrev, nemlig at Jyllands-Postens tegninger var et angreb på en i forvejen svag og udsat minoritet. At det ikke var JP-skribenten Flemming Roses hensigt, ændrer ikke på, at det blev effekten. Hvori består det intellektuelle og moralske svigt ved at påpege det overgreb?

	Der er ikke meget nyt i Akkaris bog, hverken om forløbet eller i persongalleriet. Og slet ikke noget nyt i hans selviscenesatte bodsgang, som er en reprise fra juli sidste år.

	Men man glæder sig gerne med ham over hans fravalg af fundamentalismen, også selv om den er motiveret af forbitret nødvendighed. Og man kan undre sig over, at markedsføringen af hans bog også indebærer at knæle og kysse Fogh Rasmussens velplejede ringfinger. Den scene havde man helst været foruden.

