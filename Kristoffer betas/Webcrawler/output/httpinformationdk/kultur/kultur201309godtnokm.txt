’Det er godt nok mærkeligt’



 
	Der er et fast, helt ubærligt akavet element i Thomas Blachmans selvopfundne musiktalentshow, Mentor, på DR, som sætter konceptets fundamentale underlighed på spidsen: Efter at seerne hjemme i stuerne har stemt på, hvem af showets halvt afdankede musikere, ’mentorerne’, der har haft størst succes med at vejlede deres seks unge ’mentees’, skal de to mindst populære ’mentees’ i den tyndt smurte halve time, Afgørelsen, synge igen. De skal ikke som i X Factor synge for selv at overleve i showet, men for at forsvare de halvt afdankede musikeres evner som mentorer.

	For at understrege, at det er coachingen frem for de nervøse unge mennesker selv, der står for skud, har man indført et ’mentor-øjeblik’: Hver mentor i farezonen går på scenen, mens vært Lise Rønne træder tre skridt tilbage for at tillade dem et lille intimt live-øjeblik til gode råd. »Tag skoene af,« siger Nikolaj Nørlund til det underligt armsvingende sangtalent Cecilie Trolle, mens et stadigt dalende antal danskere ser med. »Det er godt nok mærkeligt, det her,« fniser Lucy Love så sandt til sin sanger, Selina. »Gør din ting,« siger mentor fra Outlandish, Waqas, til sin betuttede Helmig-sanger, Magnus.

	Sangerne synger igen og svinger med armene, og så kan seerne stemme igen, på mentorerne, og det er godt nok ulogisk.

	Originale tv-koncepter kan være forfriskende og er frygteligt sjældne på dansk tv, hvor størstedelen er amerikansk og britisk import, nedkølet til vort lune, danske temperament. Thomas Blachman er den kække undtagelse med Blachman og nu Mentor, hvor han tilbyder et nyt perspektiv på, om det er de optrædende eller dem, der sidder i stolen og taler, vi bør være kritiske overfor.

	Men mens Blachman var en original i X Factors uoriginale rammer, er hans koncept med Mentor originalt, men mildest talt ugenialt. Originalitet er ikke en kvalitet i sig selv. Og Blachman kunne med fordel selv have brugt X Factors skaber, Simon Cowell, som mentor, før han havde skabt en bastard af konceptet. Men så havde vi nok alligevel stemt Mentor ud. Nå nej, Cowell.

