Penge til Øvig
Selvfølgelig skal man i støttetildelingen ikke skelne til kunstnernes formue og indtægt


Forargelsen var der med det samme, da det blev kendt, at Peter Øvig Knudsen som en af syv har fået det treårige arbejdsstipendium fra Statens Kunstfond. Hvorfor skulle han som velhavende forfatter have del i de beskedne statslige litteraturkroner? Og hvorfor er der ikke en eller anden form for indtægtsregulering, så kunststøtten i højere grad går til de kunstnere, der virkelig har brug for den? Dertil kommer, at Peter Øvig ikke engang havde søgt det treårige. Han havde søgt et arbejdslegat, men fik altså i stedet for det store legat, der sikrer arbejdsro i tre år.Man kan hurtigt forvirre sig, men i virkeligheden er det ret simpelt. Kunstfonden skal uddele penge på baggrund af kunstnerisk kvalitet og ikke skele til ansøgernes privatøkonomi. Det står højt og tydeligt i lovgrundlaget. Så der er ikke noget at komme efter her. At der så også altid er element af sympatiog antipati, personlige præferencer og venskaber, når der uddeles penge er en helt anden sag. At Peter Øvig ikke har søgt er desuden ikke nogen grund til ikke at give ham legatet. Sådan har det været tidligere, mest spektakulært for tretten år siden, da Per Arnoldi fik det treårige uden at have søgt. Også dengang var der efterfølgende en heftig debat om kunststøtte skal gives til velhavende kunstnere.Derudover er det velkomment at give penge til faglitteratur, et område som tilmed har været forfordelt i Kunstfondens hidtidige tildelinger. Der er få faglitterære forfattere af Peter Øvigs format. Så stor ros til udvalget for at turde at tænke nyt her og allerede i første uddeling at sætte et tydeligt fodspor.Selvfølgelig skal man i støttetildelingen ikke skelne til kunstnernes formue og indtægt. I det øjeblik man tænker sådan og indtægtsregulerer arbejdslegaterne, så vil også hele grundlaget for kunststøtte forsvinde. Kunststøtte er netop kunststøtte, altså støtte til kvalitet og kunstnerisk udvikling, og ikke socialstøtte.
