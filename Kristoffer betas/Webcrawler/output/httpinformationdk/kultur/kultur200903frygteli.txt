En 'Frygtelig lykkelig' aften
Henrik Ruben Genz' sorthumoristiske noir-western 'Frygtelig lykkelig' var den store vinder, da Bodilstatuetterne blev uddelt i går


 Ikke færre end seks gange måtte folkene bag Frygtelig lykkelig på scenen i Imperial søndag aften for at hente en Bodilstatuette. Henrik Ruben Genz' noir-western, der er baseret på en roman af Erling Jepsen og sorthumoristisk fortæller om en storbybetjents møde med alt andet end landlig idyl i Sønderjylland, tog nemlig godt for sig af retterne, da Filmmedarbejderforeningen uddelte sine årlige filmpriser.
Den kritikerroste film, der af flere anmeldere blev udnævnt til at være årets danske film og indtil videre har solgt 270.000 billetter, vandt en Bodil som årets film foran værdige modstandere som Ole Christian Madsens Flammen & Citronen - årets største billetsluger - og Danmarks Oscarkandidat, Niels Arden Oplevs To verdener.
"Med sin kulsorte humor og sine flertydige, atmosfæremættede billeder fik Frygtelig lykkelig os til at tænke på brødrene Coen," lød det blandt andet i begrundelsen fra Filmmedarbejderforeningen, der består af ca. 40 filmkritikere og -journalister fra danske dagblade.
"Men Frygtelig lykkelig er ærkedansk filmkunst, når den på én gang er mest original og mest underholdende. Den fik os til både at gyse og grine."
Ganske enkelt prægtigt
Også tre af skuespillerne fra Frygtelig lykkelig måtte på scenen for at blive hyldet. Jakob Cedergren fik en Bodil for sin hovedrolle som storbybetjenten Robert, og Lene Maria Christensen fik en hovedrollestatuette for sin præstation som den sønderjyske lillebys psykisk ustabile femme fatale, Ingerlise, der er gift med den voldelige Jørgen, spillet af Kim Bodnia, som også modtog en Bodil for sin præstation.
"Sønderjyske Ingerlise er virkelig nem at falde for, men bag den troskyldige udstråling lurer noget farligt," lød begrundelsen for at give Lene Maria Christensen en pris, mens Jakob Cedergren fik følgende ord med på vejen: "I Erling Jepsens roman er politibetjent Robert Hansen slet og ret et skvat. Men Jakob Cedergren gør ham med sin disciplinerede præstation til en meget mere nuanceret figur."
Om Bodnias indsats hed det: "Ved første øjekast ligner Jørgen en mand, som man nødigt vil være uvenner med. Men da han anklages for at have slået sin kone ihjel, pibler sårbarheden og udsatheden frem bag macho-facaden. Man får oprigtigt ondt af denne sønderjyske cowboy, hvis skæbne er hårdere, end han trods sine brovtende bravader har fortjent det. Kunne nogen have spillet ham bedre eller mere bevægende?"
Prisen for Bedste Kvindelige Birolle gik til Sarah Boberg for rollen som mor og Jehovas Vidne, der begynder at tvivle og forlader sin utro mand i To verdener. Om hende havde Filmmedarbejderforeningen følgende at sige: "I Bobergs gestaltning viser denne moder hele tiden nye sider og nye nuancer af sit væsen. Det er ganske enkelt prægtigt."
Pris på Leth
Filmfotografen Jørgen Johansson fik årets fotografpris for sit stilsikre arbejde på både Frygtelig lykkelig og Flammen & Citronen - det er hans anden Bodil - og den alsidige filmkomponist Kåre Bjerkø modtog en Sær-Bodil for sin musik til ikke færre end tre af årets danske film: Annette K. Olesens Lille soldat, Søren Kragh-Jacobsens Det som ingen ved og Frygtelig lykkelig.
Anders Østergaard, dokumentarfilminstruktøren bag film som Tintin og mig og Gasolin', kunne føje endnu en Bodil til samlingen for sin allerede meget prisvindende dokumentarfilm om modige videojournalister i Burma, Burma VJ. Og en Æres-Bodil tilfaldt digteren og filmmageren Jørgen Leth med følgende begrundelse: "En uperfekt filmkunster, en sansende filmkunstner, og så sandelig en generøs og givende filmkunster."
Endelig gik prisen for Bedste Amerikanske Film som ventet til Paul Thomas Andersons There Will Be Blood, hvorimod det overraskede en smule, at det ikke var Matteo Garrones rå gangsterdrama Gomorra, men Tomas Alfredsons usædvanlige vampyrfilm Lad den rette komme ind, som fik en Bodil for Bedste Ikke-amerikanske Film.

Mere om Bodilprisen på www.filmkritik.dk

