De elskede showbusiness



 »Tak, akademi, tak,« sagde en meget glad Jeff Bridges og løftede sin Oscar sejrrigt i vejret, da han af Kate Winslet fik overrakt prisen for sin fine præstation som afdanket countrysanger i Scott Coopers Crazy Heart.
»Juhuuu. Tak, mor og far, for at give mig lyst til at have så fed en profession. Min mor elskede underholdningsbranchen så meget, at hun fik alle os børn til at optræde, og min far fortalte mig om alle skuespillets fundamentale regler. De elskede showbusiness så meget, og jeg føler mig som en forlængelse af dem, og den her pris er lige så meget til deres ære, som den er til min.«

