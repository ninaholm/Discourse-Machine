Manden i sneen
Astrid Saalbach har til sin nye roman indforskrevet opdateret neurofysiologi


En mand, der hele tiden, halvt åbenlyst, halvt skjult, tjekker sin mobiltelefon, må have gang i et eller andet.Sådan vil de fleste nok tænke. Men sådan tænker hustruen ikke i Astrid Saalbachs nye roman. Monica, som selv lever af at fjerne uønsket hårvækst, synes, at hun har en dejlig, omend lidt humørsvingende mand i Andreas, virksomhedsleder med hurtig succes og kærlig far til hendes to velfungerende teenagebørn. Selv finder manden sit liv perfekt — og føler netop derfor, han fortjener noget mere ...At Andreas lever et dobbeltliv afsløres, da han på deres skiferie bliver torpederet af en hashryger på et snowboard og kommer så slemt til skade, at han, da han omsider vågner op, ikke mere kan huske de måneder, der gik forud. Og ikke nok med det, han taler også underligt, opfører sig sært og laver skandale, da han prøver at vende tilbage på ARC, kåret til Årets Gazellevirksomhed. Da Monica fortæller ham, at hun har læst alle hans sms'er og fundet frem til mandekæresten, udbryder Andreas rasende: »Aldrig, det passer ikke! Skide bøsse, jeg tværer ham ud!« Al hans erindring om sit hede eventyr blev slettet sammen med dømmekraften.PersonlighedsændringMen selv om hverken konen eller kompagnonerne længere kan bruge ham til noget, er der heldigvis andre, der kan. Andreas er, forstår man, blevet clairvoyant. Han har ændret personlighed og samtidig »fået adgang til en verden, der er lukket for de fleste«. Oplevelser, han har haft, kommer på besynderlig, mystisk måde tilbage, og han ser ting, der foregår langt borte. Monica må først erkende, at hun ikke har vidst, hvem han var, og indser derefter, at hun ikke vil have den, han er blevet.Det indebærer, at værket fra at have været ægteskabsroman går over til at forsøge sig som en konsulent-supporteret læge- eller skulle vi sige patientroman? Man kan måske desuden fastslå, at Andreas kommer til skade som jegfortælleren i et 1970'erværk af Christian Kampmann, men siden vågner op i en dansk pendant til Oliver Sacks, forfatteren bag filmenAwakeningsog operaenThe Man Who Mistook His Wife for a Hat.AlpeallikerEn overgang bliver bogen tillige et samtidssatirisk røntgenfoto af lederne i det danske og internationale erhvervsliv, som lader vor hjerneskadede helt agere græsk orakel for firmaers fremtid og belønner ham herfor med sedler i digre konvolutter. Derefter vender Astrid Saalbach dog tilbage til det private spor. Monica dør af kræft, og Andreas mister sin evne lige så pludseligt, som den kom. I en slags bestræbelse på rekonstruktion eller 'heling' drager han ned til de franske alper, hvor datteren Signe har fået job, og her, i en katastrofisk snestorm, tager han for altid afsked med verden og den lettere betuttede læser.Forinden må man imidlertid bemærke en vigtig detalje. Andreas ser kort før sin død to sorte fugle med gule næb, dvs. alpealliker, som minder ham om noget, han fortalte på side 25. Ikke hele hans hukommelse fra tiden op til ulykken er slettet. Og måske var der alligevel håb?Forfatter og figurJeg er glad for, at jeg som anmelder ikke behøver at give denne bog hjerter eller hjerner. Den er på én gang medrivende og koldt frastødende, på samme tid opløftende og nedslående, uhyggelig på en måde, der lægger op til medfølelse med hovedpersonen og jegfortælleren. Som i tidligere værker interesserer Saalbach sig for de fatale overgreb, vi mennesker foretager på hinanden — her udstødelsen eller Fordrivelsenaf et menneske. Og ligesom i sin dramatik har hun tænksomt blik for kynismen i den senmoderne verden. Men selv om hun skriver sikkert og komponerer smukt, kan jeg ikke slippe en fornemmelse af, at konceptet mere virker konstrueret end kunstnerisk skabt. En kritiker af Oliver Sacks betegnede ham som The Man Who Mistook His Patients for a Literary Career.Tilsvarende fremstår Saalbach i denne runde som en forfatter, som har forvekslet sin figur med et budskab og følgelig må slå både hans kone og ham ihjel, så snart intentionen er ført igennem.
