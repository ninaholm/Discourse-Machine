’Gerne danskere, bare de ikke opfører sig som danskere’
Debatten i Danmark om digteren Yahya Hassans sønderlemmende kritik af sit opvækstmiljø her i landet er i Sverige blevet til en debat om det danske og det svenske debatklima
Politikens litteraturredaktør, Jes Stein Pedersen, interviewer den unge digter, Yahya Hassan ved et arrangement i november sidste år. Nu er Jes Stein Pedersens udlægning af muslimer i velfærdsstaten blevet en varm kartoffel i den svenske debat.


 
	Svenska Dagbladet har bedt Politikens litteraturredaktør, Jes Stein Pedersen, skrive om Yahya Hassans digtsamling og de debatter, digteren sætter på dagsordenen.

	Det har udløst voldsomme reaktioner. Jes Stein Pedersen bliver således i et indlæg af forfatteren Elise Karlsson beskyldt for at udtrykke »ekstreme højrestandpunkter« og at »tale til vælgernes racisme«.

	»At tage udgangspunkt i danske skribenters kritik af svensk kulturdebat er åbenbart blevet et behændigt greb på svenske avisredaktioner til at trykke politisk ukorrekte synspunkter uden at være nødt til at vende sig mod dem, som trods alt udtrykker dem i vores eget land – Sverigedemokraterne,« mener hun.

	Svære debatter

	Politikens litteraturredaktør, Jes Stein Pedersen, skriver, at han er mest spændt på reaktionen (på Yahya Hassans digtsamling Yahya Hassan) i Sverige, »hvor man har været alt for bange for at tale om de problemer, som uden tvivl opstår, når et socialdemokratiseret og meget verdsligt velfærdssamfund på relativt få år pludselig kommer til at rumme kvarterer – ghettoer – med overvejende marginaliserede muslimer.«

	Han mener desuden, at digtsamlingen »skånselsløst skærer sig ind i afstanden mellem typisk den moderne, frie, veluddannede og selvbevidste svenske kvinde og den socialt nedgraderede muslimske patriark fra den etniske underklasse, som forsøger at få tilværelsen i den frigjorte modernitet til at passe sammen med sit ømfindtlige æresbegreb og sit kvindesyn.«

	Danskere er ikke mere intolerante over for eller skræmte af det fremmede end svenskere i almindelighed, fortsætter han.

	»Forskellen er måske, at vi i Danmark, til forskel fra Sverige, har taget debatten om mange af de svære spørgsmål, som må besvares, når et lille, homogent samfund på meget kort til bliver et multietnisk indvandringsland.«

	I Danmark har vi »trods alt gennemgået en stor del af det hårde debatpensum, som opstår, når den moderne hverdagsfrihed – nøgenhed, ligestilling, sex, drugs and rock’n roll – støder sammen med feudale æresbegreber, lovbunden religiøs dogmatik og almindelig fattigdom.«

	Generelle vendinger

	Expressens kulturredaktør, Karin Olsson, har læst en tilsvarende artikel af Jes Stein Pedersen i Politiken og fundet ud af, at hans indlæg inden offentliggørelsen i Svenska Dagbladet har fået »pyntet facaden« til brug i Sverige.

	At Pedersens anskuelser altså skulle være endnu mere stødende for svenskere, end de fremstår i avisen.

	I den danske version stod der »kulturkristent velfærdssamfund« der hvor der i den svenske står »meget verdsligt velfærdssamfund« påpeger Karin Olsson. Hun mener derfor, at teksten tidligere udtrykte »en dikotomi mellem den muslimske og den kristne bevidsthed,« som nu er fjernet.

	Jes Stein Petersen håner desuden i den danske version »de pæne svenskere«, som klager over den danske debat.

	»I Svenska Dagbladets version står der i stedet artigt, at ’mange svenskere tager alligevel fejl’.«

	Svenska Dagbladets kulturredaktør, Daniel Sandström, forklarer, at der er tale om to forskellige artikler fra Jes Stein Petersens hånd.

	Ser enøjet negativt på muslimer

	Karin Olssons kritik af, at den svenske udgave skulle være modereret, så den nemmere gled ned i et svensk debatklima, forekommer også en smule misvisende, når man ser, hvordan Steins formuleringer tolkes i Sverige.

	Karin Olssons læsning af Jes Stein Pedersens artikel lyder sådan:

	»Han skriver i generelle og negative termer om ’muslimer’, som om der ikke fandtes en eneste velintegreret muslimsk dansker. Der står om ’de muslimske indvandrerghettoer’, ’de muslimske medborgere, der må skaffes ind i tilværelsens gode cirkler’ og om, hvordan det er mislykkedes for velfærdssamfundet med ’integrationen af muslimer’.«

	»Det er ikke nogen søgt læsning at opfatte det, som at det religiøse/etniske tilhørsforhold i sig selv skulle være en afgørende faktor for, at mange i den muslimske indvandrergruppe ikke har formået at deltage i det ’almindelige’ danske samfundsliv. Forklaringer som uddannelsesniveau, arbejdsløshed, et ekskluderende samfundsklima berøres derimod ikke. Indvandrergrupper med andre religioner nævnes overhovedet heller ikke.«

	’Fremmede for svensk debat’

	At de problemer, Jes Stein Pedersen beskriver, er dem, Yahya Hassans digtsamling handler om, nævnes til gengæld intet sted hos de svenske kritikere. Endsige at der er tale om en digtsamling.

	Debatten går på ordvalget, om det er politisk korrekt eller ej, eller hvilke fordomme formuleringerne giver udtryk for.

	Den eneste, der peger på digtene, er Svenska Dagbladets kulturredaktør selv, skønt også han medgiver, at Jes Stein Pedersens tekst indeholder formuleringer, »som er fremmede for den svenske debat«. Men teksten interesserer sig jo også eksplicit for forskellene mellem landenes debatklima, påpeger han.

	»Jeg har svært ved at se, hvordan man skal kunne diskutere forskellige debatklimaer, hvis man ikke er parat til at høre andre stemmer end de svenske,« skriver han.

	»For mit vedkommende er det afgørende spørgsmål, Jes Stein Pedersens tekst rejser – men som den overlader til os at besvare – hvor generelle Hassans erfaringer er? Kan de overføres på Sverige? Eller overdriver Danmark digtenes almengyldighed? Hvilken virkelighed giver digtene stemme, hvordan ser den ud? Men man skal helst ikke diskutere denne virkelighed i Sverige, ordet ’debat’ er helt negativt ladet i Karlssons tekst. Det eneste, der bør offentliggøres, er det, man kan tilslutte sig, ellers sættes der spørgsmålstegn ved udgiverens motiver.«

	»Gæsteskribenter skal være fri til at være sig selv, men de må kun fremsætte rigtige standpunkter,« parafraserer han debatindlæggene og slutter så:

	»Kort sagt: Gerne danskere, bare de ikke opfører sig som danskere.«

	Hvormed han vel egentlig også tilslutter sig kritikken?

