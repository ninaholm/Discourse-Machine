Pop og kage



 De to mest markante ’dommere’ på dansk hygge-tv netop nu er Medina og Mette Blomsterberg. Medina vurderer look, vokal, dans, performance og karisma hos en flok unge sangere i Kanal 5’s effektive genoplivning af Popstars. Mette Blomsterberg vurderer afbagning, ’crunch’, smag og ’finish’ på det bagværk, som deltagerne i folkefesten Den Store Bagedyst på DR1 fremtryller.
Medina er den eneste af de tre Popstars-dommere, der har et problem med, at smukke Asha synger rædderligt. Og når Medina beder drengerøven Chris om at gå i fuldregister i sidste del af »Falling Slowly«, og han ikke gør det, så bliver Medina skuffet. »På et tidspunkt skal man bare mande sig op,« siger hun, når deltagerne klager eller tuder igen-igen.
Mette B. forfærdes, når Mette lægger ostehapsere ind i kanten af børnepizzaen (hvorfor dog ikke en god mozzarella?), eller når Kathja bruger købte butterdejsbunde til sine bryllupsappetizers. Og når Charlotte kun laver sølle én creme til sin New York-inspirerede bryllupskage, så viser hun bare ikke nok håndværk, må Mette B. konstatere.
Overtrækschokoladen er aldrig mat i Blomsterbergs verden.
Man kommer aldrig ind i et lokale uden at være ’på’ i Medinas verden.
Medina og Mette B. er stjerner inden for hver deres nydelsesproduktion, pop og kage, og de belærer os om, hvad deres fag kræver. Men dermed lærer de os altså også, hvad ’det’ i bredere forstand kræver. Her skabes ingen falsk illusion om den hurtige succes, som talentprogrammer så tit kritiseres for. De to er karrieremennesker anno 2014, den tidstypiske vækstøkonomis overjeger, hvis diktum er: Work it, bitch. #workworkwork. Det er den lærdom, vi labber i os, når vi tv-hygger på langs. Det er passivt motiverende og underligt ægte afslappende.
»Der er rigtig mange, der drømmer om at være mig … og det kan jeg godt forstå,« siger Medina i Popstars’ indledning. Så er tonen slået an.
»Man skal fandeme ville det,« fortsætter hun. »For jeg arbejder 24 timer i døgnet. Altid.«

