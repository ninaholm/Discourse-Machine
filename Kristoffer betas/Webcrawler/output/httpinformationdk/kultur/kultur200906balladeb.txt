Ballade om Bergmans bolig
Familien vil sælge til højestbydende på auktion. Venner og kolleger vil bevare som kulturelt mindesmærke og indrette forskningscenter. Hvad skal der ske med den afdøde svenske filminstruktør Ingmar Bergmans hus, Hammars, på Fårö?
Ingmar Bergman kom til Fårö, der ligger lige nordøst for Gotland, for første gang på udkig efter indspilningssteder til -Som i et spejl- i 1961 og vendte senere tilbage i 1965 for at indspille filmen -Persona-. Det var på det tidspunkt, at han fik bygget dette hus ved Hammars med panoramaudsigt ud over havet. Det var hans hjem i over 40 år og er bygget i nært samarbejde med arkitekt Kjell Abramson.


 "Do YOU want to own it?".
Sådan står der i den annonce, som Ingmar Bergmans familie har indrykket i det amerikanske filmbrancheblad Variety. 
Og hvad er det så, man vil have Hollywoods pengestærke bagmænd og -kvinder til at købe? Den afdøde, svenske filminstruktørs bolig på øen Fårö ved Gotland i Sverige, såmænd.
Da Bergman døde for godt to år siden, 89 år gammel, efterlod han sig blandt andet en række huse på Fårö, hvor han havde boet og arbejdet i en lang årrække, og kundgjorde samtidig i sit testamente, at husene skulle sælges til højestbydende.
"Dette er mit bestemte ønske og må ikke gøres til genstand for nogen form for diskussion eller følelsesmæssig ballade," stod der i testamentet, og den 18. maj satte Bergmans familie i samarbejde med Christie's Real Estate i London så husene til salg.
Det er denne auktion, der ender til august, som i går fik en række svenske kulturpersonligheder til på Dagens Nyheters hjemmeside at offentliggøre et læserbrev, i hvilket de beklager den svenske regerings passivitet i sagen. De mener, at regeringen bør stoppe
auktionen og f.eks. sikre Bergmans huse status som en slags nationale mindesmærker.
"Et af Europas mest unikke kunstnerhjem skal ifølge testamentet sælges til højestbydende," skriver blandt andet skuespillerne Erland Josephson, Lena Endre og Björn Granath, instruktøren og forfatteren Stig Björkman og fotografen Bengt Wanselius, der alle har arbejdet sammen med Ingmar Bergman.
"Sveriges regering har bestemt, at det ikke er vigtigt at bevare Ingmar Bergmans hjem for eftertiden."
I dagene inden auktionen blev offentliggjort stiftede Gotland Kommune, hvorunder øen Fårö hører, Stiftelsen Bergmancenter på Fårö i håbet om, at de kunne få mulighed for at købe Bergmans private residens, Hammars, og i den indrette dele af et Bergman-center. 
Ingen ressourcer
Men stiftelsen har nu måttet indse, at den ikke kan konkurrere med mere velbeslåede internationale købere.
"Vor stiftelse er lige blevet grundlagt," sagde stiftelsens formand, Sveriges tidligere statsminister Ingvar Carlsson til Dagens Nyheter.
"Vi har ingen ressourcer, som er i nærheden af det, der er brug for. Hvor store summer, der drejer sig om, vil jeg ikke engang gætte på."
Det vil Ingmar Bergmans søn og familiens talsmand, Daniel Bergman, heller ikke.
"Af hensyn til købere og os selv vil vi ikke have, at der spekuleres i det. Stiftelsen er velkommen til at byde på ejendommen, præcis som alle andre. Vi går efter højeste bud, det er det, der gælder ifølge testamentet," siger han til Dagens Nyheter og forklarer, at han ikke personligt har noget i klemme i forhold til salget.
"Jeg har boet der i 38 år, men jeg lader ikke sentimentaliteten styre mig."
I tråd med Bergman
Stiftelsen Bergmancenter på Fårö har af Gotland Kommune fået lovning på den gamle skolebygning på Fårö, og den skal være omdrejningspunktet i udadvendte aktiviteter på øen, blandt andet den meget populære, årlige Bergman-uge, der i år løber af stabelen i dagene den 23.-28. juni, og hvor Bergman-entusiaster og forskere fra hele verden hylder mesterinstruktøren.
Det er meningen, at stiftelsen i Hammars vil indrette boliger og kursusfaciliteter, hvor forskere, dramatikere og kunstnere skal kunne bo og arbejde.
"Det er i tråd med den plan, som Ingmar Bergman selv lavede i 1970'erne, selv om han siden i testamentet skrev, at Hammars skulle sælges," siger journalisten og forfatteren Jannike Åhlund, der er Bergman-ugens leder og initiativtager til Stiftelsen Bergmancenter Fårö, til Dagens Nyheter.
Ifølge det britiske brancheblad Screen kom Ingmar Bergman på andre tanker med hensyn til huset ud til havet ved Hammars og sine øvrige huse på Fårö, da hans kone gennem 25 år, Ingrid van Rosen, døde i 1995.
Stiftelsen leder efter finansielle samarbejdspartnere, der kan hjælpe med at købe huset, men har endnu ikke fundet nogen, hvorfor meget tyder på, at det snart er på udenlandske hænder.
"Vi formoder, at ingen svenskere vil vove at købe Hammars, eftersom alle her i landet ville opfatte det som helligbrødre, hvis huset blev lavet om til privatbolig," står der også i læserbrevet fra Erland Josephson og de øvrige Bergman-støtter.
"Altså vil ejerskabet af dette svenske nationalklenodie sandsynligvis ende i udlandet - måske bliver det et storslået sommerhus for en eller anden."
Og der sluttes af med en opsang til den svenske regering: 
"Vi rødmer af skam over vore svenske politikeres kulturelle kortsynethed og overfladiske historiesyn."

Mere på www.dn.sewww.bergmanveckan.se

