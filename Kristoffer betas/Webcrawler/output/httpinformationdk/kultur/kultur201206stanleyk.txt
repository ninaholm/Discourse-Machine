Stanley Kubricks første store udfordring
Vladimir Nabokovs roman ’Lolita’ skabte voldsom skandale i slutningen af 1950’erne. Kunne den overhovedet filmatiseres? Stanley Kubrick påtog sig at bevise det
James Mason (tv.), Sue Lyon som fristerinden Lolita og moderen Shelley Winters, som gifter sig med med Mason, og senere dør.


 Den russisk-amerikanske forfatter Vladimir Nabokovs nyklassiker Lolita er et mesterværk bugnende fuld af betydningslag og fortolkningsmuligheder. Men på den nederste af bogens mange bundlinjer handler den om en tyrannisk pædofil lidenskab, der berøver det elskede offer uerstattelige år af hendes barndom, så hun i en periode må græde sig i søvn hver nat.
I Stanley Kubricks filmatisering fra 1962 fremstilles Humbert Humberts kærlighed kun i begrænset omfang som tyrannisk og pædofil.
James Masons Humbert er først og fremmest en æstetisk forfinet gentleman i kløerne på kvindekønnet – Shelley Winters anmassende seksualitet som Lolitas mor, men først og fremmest et mål for Sue Lyons tidligt modne teenage-rænkespil som den ganske erfarne, udspekulerede og efterhånden bedrageriske fristerinde og samlever Lolita.
Kubricks monster
»Hvordan i al verden har man kunnet lave en film ud af Lolita?« lød reklamesloganet for Kubricks filmatisering af en roman, der er så udfordrende og original, at den stadig har bevaret en aura af skandale.
Svaret blev selvfølgelig: Det kunne man heller ikke. Lolitas alder blev hævet fra 12 til 14 år, og dermed blev professor Humberts pædofile passion delvis normaliseret, omend ikke i en grad, som just gjorde ham til en amerikansk mønsteropdrager.
I filmens mest isnende Kubrickske scene får vi et blik ned i de dybder af egomani, der skjuler sig bag høflige Humberts facade: Kort efter at han har måttet tage sommerferieafsked med sin elskede Lolita, modtager han et brev fra hendes mor med en patetisk kærlighedserklæring og et ægteskabstilbud. Siddende på Lolitas seng læser Mason brevet op, først sarkastisk, siden med en uhyrlig blanding af foragt og triumf.
Skyggen af et ægte Kubrick-monster tager form, mens Humbert gradvis indser, at han nu forfremmes fra logerende til ægtemand og dermed når sit skjulte mål: at blive Lolitas stedfar og få råderet over hende.
Kubricks strategi
Lolita indtager en særstilling i Kubricks produktion ved at være den eneste film, han selv har indvendinger mod. For at sikre filmen den udbredelse, han ønskede, måtte han underkaste sig den dengang frygtede censur-instans The Production Code samt den katolske Legion of Decency, og da han i vinteren 1960-61 optog filmen over næsten tre måneder (i England, af økonomiske grunde), hang man stadig fast i de forsigtige moralske 1950’ere.
Filmen blev forbudt for børn under 18 år, og som 15-årig måtte titelrolleindehaveren, den nu 15-årige Sue Lyon, altså ikke overvære sin egen premiere!
Kubrick havde gerne i højere grad betonet Humberts seksuelle fascination af Lolita.
Som den dygtige skakspiller ville han så have haft et stærkere dramatisk træk i baghånden i den følelsesfulde slutscene (som tog 12 dage at optage!), hvor det viser sig, at Humbert stadig er lige forelsket i Lolita, selv om hun nu er blevet en gift og gravid ung kvinde. Fra sexbesættelse til ægte kærlighed!
På det erotiske område måtte Kubrick arbejde ’mellem linjerne’, og det lykkes forbløffende godt.
Den sort humoristiske stil, som Kubrick udviklede til perfektion i den efterfølgende Dr. Strangelove, ses allerede her i fuldt flor i filmens mange tørt humoristiske, seksuelle tvetydigheder.
Hvad, der ikke kunne siges ligeud, kunne sløres med en listig omskrivning, hvad enten det drejede sig om invitationer til gruppesex (Farlow-ægteparret, der er meget broad minded) eller Lolitas tidlige seksuelle debut på en sommerlejr. Og Peter Sellers’ replikker i skurkerollen som Quilty blev ganske enkelt gjort til lutter slibrige double entendres og giftige stikpiller.
Nabokov: She’s the one!
Hvor stod den kræsne aristokrat og litterat Nabokov så i alt dette? Han krediteres som filmens manuskriptforfatter, men det er vildledende.
Til trods for jævnlige konferencer mellem forfatter og instruktør endte det med en Nabokov-tekst, som ville vare over fire timer som film og myldrede med surrealistiske, vanskeligt realisérbare indfald, der uundgåeligt ville gøre Lolita til en marginal produktion.
Så Kubrick og hans producent-makker, James Harris, var nødt til selv at stå for langt størstedelen af manuskriptet – skønsvis overlever i den færdige film kun ca. 20 procent af Nabokovs manus, som han i 1974 bearbejdede i bogform. En del af filmens mange lange dialog-scener er tilmed delvis improviseret frem i tæt samarbejde med hovedrolleindehaverne, ikke mindst den talentfulde Sue Lyon.
Til premieren måtte forfatteren noget chokeret se sig »forrådt«. Dog ikke mere end at han trods sin skuffelse anerkendte filmatiseringens kvaliteter og var meget tilfreds med James Masons, Sue Lyons, Peters Sellers’ og Shelley Winters spil.
Og hvad Sue Lyon angår, havde Nabokov da også et særligt medansvar, for da Kubrick viste ham sin omfattende fotosamling af rollekandidater, valgte Nabokov hende selv ud.
»No doubt about it – she’s the one«. Og om nogen måtte han vel vide det!

