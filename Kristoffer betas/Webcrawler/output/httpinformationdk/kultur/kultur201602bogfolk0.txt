Bogfolk



 Yahya Hassan
»Jeg er lige blevet forsøgt stukket ned på åben gade inde i Aarhus. Jeg bliver jagtet af tre personer med knive midt inde i gågaden, og hvis ikke jeg havde haft noget på mig, som jeg kunne skræmme dem væk med, så havde jeg nok ikke stået oprejst lige nu.« Sådan lyder det fra den danske digter Yahya Hassan i en video, han lagde på sin facebookprofil tirsdag aften. Dagen efter lagde han en ny video op, der viste digteren bærende på et nyindkøbt køkkenknivsæt, som han efter eget udsagt har i sinde at bruge til selvforsvar, skulle noget lignende ske igen.
Christian Kjelstrup
Da nordmanden Christian Kjelstrup en dag stod og ristede pølser, trådte en tro kopi af forfatteren Fernando Pessoa frem på panden – eller som han nu kalder ham: Fernando Pølsoa. Siden har han gjort det til en hobby at lave portrætter af forfattere ved at bruge ingredienser, der spiller på deres navne: Doris Dressing (Doris Lessing), James Juice (James Joyce), Franz Kaka (Franz Kafka), Hummer (Homer) og Sukkertes (Sokrates). Han har samlet sine portrætter i Uroens Kokebok – en selvudgivelse, der ifølge The Guardian allerede har solgt over 2.000 eksemplarer.
’Nye’ Tolkien-digte
To digte af Ringenes Herre-forfatteren J.J.R. Tolkien er netop fundet i et engelsk skoleblad fra 1936, skriver The Guardian, der også kan oplyse, at det første digt, Skyggemanden, er en tidlig version af et digt, som senere blev offentliggjort i Tom Bombadils eventyr. Det andet digt, Noel, er et juledigt, men det beskriver en jul, der foregår i en Ringenes Herre-lignende verden, skriver The Guardian. Digtene følger efter en række nyudgivelse fra den afdøde forfatter, blandt andet en nyfortolkning af det finske digt Kullervos Historie, der udkom sidste år.

