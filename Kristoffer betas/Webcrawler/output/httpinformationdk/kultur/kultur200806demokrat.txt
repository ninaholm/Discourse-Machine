Med demokratisk sindelag - og uden hijab
Retsvæsenets fornemste formål er ikke at varetage de ansattes interesser, men først og fremmest at tjene den danske retsstat, herunder de folk, der kommer i kontakt med retsvæsenet


 Regeringens forslag om et forbyde hovedtørklæde på kvindelige, muslimske dommere kalder på stærke reaktioner: 
Enten fordi man finder det uheldigt, at den lovgivende magt således blander sig i den dømmende magt, eller fordi man bifalder forslaget og gerne så det udvidet til alle offentligt ansatte, eller - sidst - fordi man finder diskussionen overflødig og pinlig og lovforslaget diskriminerende i et land med religionsfrihed.
 Ikke mindst har mange muslimske kvinder med henvisning til den sidste grund tilkendegivet deres uvilje mod at skulle overholde et eventuelt forbud. I en rundspørge omtalt i Politiken (den 25. maj 2008) luftede et flertal af de adspurgte tørklædebærende kvinder et decideret ønske om at flytte til udlandet, hvis det kom så vidt som til et forbud i Danmark. 
Hvor de overvejede at flytte hen, fremgik ikke af artiklen. Det kunne ellers have været interessant at få uddybet, da tørklædedebatten raser i mange andre europæiske lande, og bl.a. førte til, at man i marts 2004 i Frankrig indførte et forbud mod religiøse symboler i skoler og på universiteter; et forbud, der blev vedtaget med et bredt politisk flertal.
Livsstil?
For en måned siden - altså inden det fremsatte lovforslag - bragte Nyhedsavisen (den 7. maj 2008) et interview med en ung, muslimsk kvinde, Sabba Mirza, der - godt i gang med sit jurastudium - netop håbede på en dag at kunne krone sig med titlen af dommer: Og dermed blive den første kvindelige hijab-bærende dommer i Danmark.
Den unge kvinde stillede sig uforstående over for den generelle modstand mod tørklæder, og argumenterede, at det til syvende og sidst alene og altid burde være de faglige kvalifikationer, der sikrede den enkelte ansættelse i attraktive stillinger.
Men at ansætte efter faglige kvalifikationer - som mange af os kun kan tilslutte os - udelukker ikke et demokratisk land fra at beslutte sig for at indføre et forbud mod brug af hijab for visse områder. Slet ikke.
I interviewet undlod Sabba Mirza behændigt at nævne sin religion som påskud for at have taget hijabben på, og sagde i stedet at (-) "Mit tørklæde er en del af den livsstil, som jeg har valgt at føre." Dermed undgik hun imidlertid ikke, at man lidt provokerende kunne imødegå hendes forklaring med: Og hvad kommer din private livsstil et dansk dommerembede ved?
Man kunne sætte sagen lidt på spidsen og spørge, om den dommer, der - som en del af sin private livsstil - er inkarneret Brøndby-fan, skulle kunne møde op i retslokalet med et halstørklæde i de karakteristiske blå-gule farver?
Tung symbolværdi
Sabba Mirza hævdede, at hun naturligvis ville dømme ud fra grundloven og danske værdier, men konkluderede så alligevel, at hendes tørklæde vejede tungere end hendes karriere. Med andre ord: Den unge kvindes meget kategoriske afvisning af at ville tage sin religiøse hovedbeklædning af i retslokalet betød mere end udsigten til som dommer i samme retslokale at bidrage med sin juridiske viden og kunnen til almenvellet. 
Men hvorfor kalder dette tørklæde, hijabben, på denne modstand hos så mange, når der blot er tale om et tørklæde? 
Fordi det er ladet med symbolværdi - uagtet hvad vesteuropæiske kvinder med muslimsk baggrund hævder. Med tung symbolværdi.
Sharia ind i varmen
Vi har ingen grund til at betvivle, at mange her i Europa umiddelbart iklæder sig tørklædet af personlige, religiøse grunde. Men islam er - i endnu højere grad end en religion - politik og jura. Og tørklædet ender dermed ligeså meget med at være et politisk symbol. Et symbol på islamisk lov - sharia, som vi dermed lukker ind i varmen.
Denne erkendelse mangler et flertal af europæerne endnu at nå frem til, for toneangivende muslimske intellektuelle, der forsvarer islam, lægger ikke skjul på islams politiske side. Bl.a. citerer Helle Merete Brix i sin nye bog, Mod mørket om Det muslimske broderskab i Europa Hani Ramadan for på et møde i forstaden Le Bourget udenfor Paris at sige, at (-) "enhver der læser i Koran og sunna, kan se, at islam har altid haft en politisk dimension".
 Når veluddannede kvinder med muslimsk baggrund, som bl.a. Sabba Mirza, og mange danskere, der har skoset regeringen for at fremsætte lovforslaget, ser bort fra dette, så åbenbarer de en himmelråbende naivitet eller stor uvidenhed om islam. Og denne uvidenhed kalder helt naturligt på en reaktion fra andre.
Forfejlet diskussion
Lad os stå fast på, at vi med et forbud mod at bære hovedtørklæde i retssalen hverken udelukker Sabba Mirza eller andre dygtige, stræbsomme muslimske kvinder fra et dommerembede. Vi forudsætter blot en neutral påklædning, der bidrager til at forlene den anklagede/dømte med følelsen af at have fået så retfærdig en dom som muligt. 
Retsvæsenets fornemste formål er ikke at varetage de ansattes interesser, men først og fremmest at tjene den danske retsstat, herunder de folk, der kommer i kontakt med retsvæsenet.
Så diskussionen burde langt mere have koncentreret sig om de signaler vi, som brugere af retsvæsenet, ønsker at blive mødt med i retslokalet end om mindretals krav om stærkt problematisk hovedbeklædning sammesteds.

