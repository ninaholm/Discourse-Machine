Bling bling i Ballerup
I går afslørede DR, hvilke 10 solister, der skal dyste til Danmarks Melodi Grand Prix 2011. Ingen rislen i bækken eller hvislen i hækken, for den gamle musikkonkurrence har i år hevet nye selvsikre overraskelser frem i rampelyset
I heldragt og guldkæde er Stine Kinck måske et godt bud på årets vinder af Danmarks Melodi Grand Prix. Her skal hun optræde med det Motown-inspirerede soulnummer 'Hvad Hjertet Lever Af', hun har skrevet sammen med Pharfar, Rasmus Allin og Fresh-I.


 For et årti siden var det aldeles utænkeligt, at en musiker som Pharfar fra Bikstok Røgsystem ville stå midt i DR Byen med slidte kondisko og tophue står han og nipper til champagne.
Han ligner hverken den Kølig Kaj, der i 1997 vandt dansk MGP med »Stemmen i mit liv« eller skolelæreren Jakob Sveistrup, der i 2005 kunne høste publikums bifald med sangen »Tænder på Dig«. For da slet ikke at tale om Brødrene Olsens »Stjerneskud« fra 2000! Tiderne har skiftet, og i år har Pharfar været med til at smede sangen »Hvad hjertet lever af« til årets Melodi Grand Prix.
»Muren om Dansk Melodi Grand Prix er faldet, og nu må man alt,« siger manden, der har baggrund i hiphop og reggae, men nu har meldt sig under poppens faner.
»For 10 år siden hed det dem mod os, og det her ville have været enormt pinligt at stille op til. I dag har kunstnere som Missy Eliott lært os, at alt kan blive god popmusik. Man behøver ikke blive forbundet med Giro 413 og kolonihavementalitet, bare fordi man er med i Melodi Grand Prix.«
Stadig konventioner
Den sagnomspundne musikkonkurrence er dog ikke ren og skær leg med formerne, vurderer han. Når man spiller reggae i Danmark, er der eksempelvis en udtalt forventning om, at man synger på dansk.
»I Danmark må man ikke altid sigte efter stjernerne. Og det er jo lidt røvsygt, hvis man går og drømmer om dem. Men den her slags arrangementer skaber en tryghed og en fællesskabsfølelse, som er rar,« siger Pharfar.
Halt mid-uptempo
På scenen i DR Byen står årets to værter, Lise Rønne og Felix Smith, begejstret og hiver de 10 konkurrerende kunstnere op på scenen.
Jenny Berggren er en af dem. I 90'erne udgjorde hun en fjerdedel af det svenske platinsælgende band Ace of Base, hvis eurodance slog langt større igennem i Danmark end i hjemlandet Sverige.
»Jeg længes tilbage. Selvom mine børns kusiner bor her i landet,« fortæller hun til spredt jubel.
En anden berømthed er også blandt årets optrædende: John Gordon var sidste år den ene del af sangskriverteamet, der vandt det internationale Melodi Grand Prix med sangen »Satellite«. I år går han stålsat til sagen og regner med at have knust popkoden med sangen  »Sleepless«, som den 17-årige Avril Lavigne-lignende Anne Noa skal optræde med.
»Det er en halv midt-uptempo popsang. Meget overraskende,« siger han med slet skjult ironi.
Ingen kitsch længere
Den ironi og kitschede grundtone, som ellers har præget den populære musikkonkurrence op igennem nullerne er svær at skimte.
Jokes og henslængt sarkasme fra tidligere værter som Michael Carøe eller Jarl Friis Mikkelsen kommer ikke længere til udtryk fra hverken studieværter eller kunstnere. I stedet virker Dansk Melodi Grand Prix mere som en katedral for håbefulde hitmagere uden samme distancerende syn på sig selv.
»Jeg har smil, charme, selvtillid og er altid glad,« fortæller Jeffrey, der optræder med sangen »Drømmen«.
Også Ballerup, der er udpeget til årets Grand Prix-by, går entusiastisk til værks i forberedelsen af festlighederne. Den københavnske forstadskommune har blandt en række andre events forberedt en særlig Melodi Grand Prix-gudstjeneste. Det kan vise sig særligt profetisk, da der vil blive blodig kamp til stregen i Ballerup Super Arena, når vinderen blandt konfettiklistrede ørehængere vil blive kåret om tre ugers tid. Og for dem, der ikke lider af musikalsk sukkerchok, er der dømt vindblæst hår og kulørte gevandter. Bling. Kaching.

Melodi Grand Prix 2011 sendes på DR den 26. februar kl 20.30.
Finalen i Eurovision Song Contest bliver den 14. maj. kl. 21

