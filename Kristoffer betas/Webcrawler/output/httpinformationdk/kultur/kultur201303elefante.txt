Om elefanter og andet hittegods
Diversiteten og den humoristiske tilgang er vidtfavnende i tre nye danske billedbøger
Praktiske råd om elefanthusholdning


 Lad os starte med den mest løsslupne. Lille håndbog for elefantelskere er seneste opus fra makker- og ægteparret Oscar K. og Dorte Karrebæk. I deres på én og samme tid respektløse og alligevel stramt turnerede holmgang med allehånde genrer inden for børnelitteraturen er de denne gang nået til ’elefantbogsgenren’. Håndbogen er deres hyldest til det store snabeldyr, som rangerer meget højt på listen over populære dyr for store som små. Og den giver praktiske råd og vejledende illustrationer om elefantens liv og virke til de håbefulde, som måske overvejer at anskaffe sig en. Kan man eksempelvis have badeelefanter i en etværelses lejlighed? –spørges der. »Ja« lyder svaret, men »luk luften ud inden du går ind i opgangen«. Husk at elefanter prutter – og så skal der luftes godt ud bagefter. Og når du går tur med den i parken, er det klogt at tage en rulle store plastiksække med. »Just in case«, som teksten spøgefuldt tilføjer.
Elefantengle
Tag også højde for at når elefanter kommer i løbetid, skal de have et par gode løbesko. Bogen kommer hele vejen rundt om alle størrelser og typer elefanter inklusive hittegods- og børnebogselefanter. Sidstnævnte kommer også i spil for læsende elefanter, som mest dyrker Strid, Kipling og Harald H. Lund som sengelæsning –og når de er forkølede.
Bruger de negerdrenge som rangle? – spørger teksten med drilsk intertekstuel henvisning til netop Harald H. Lund, som står bag klassikeren Elefantens vuggevise. »Ja« er svaret. »Fås nu økologisk i Fair Trade-butikker uden blyholdige lodninger«.
Det er den anarkistiske humor, der er drivkraften i de scenarier, bogen sætter op. Dorte Karrebæk er i vanlig hopla med veloplagte illustrationer, hvor højt og lavt blandes med lige dele alvor og sjov. Helt frem til det poetiske slutopslag, hvor elefanter »vistnok« bliver til engle.
Hanne Bartholin (illustrationer) og Ida Jessen (tekst) er nu nået til 4. bind i serien om elefantungen Carl. Det særlige ved serien er evnen til at skabe et genkendeligt rum omkring nogle af de konflikter enhver børnefamilie kender til. Det er noget med at få tid og plads til at afstemme de enkelte familiemedlemmers behov for selvudfoldelse i en stresset hverdag. I Da Carl havde det sjovt handler det om Carls forventninger til at få en dejlig dag sammen med faderen, som han for en sjælden gangs skyld er alene sammen med. Sagen er bare, at far først skal på arbejde og holde tale. Det huer ikke Carl, som bliver placeret ved siden af en dame, som skal se efter ham. I trods og irritation kravler Carl ind under scenen og begynder at banke på en radiator. Endelig hjemme igen er far blevet træt og får lige en lur bag avisen. Og så skal der lige handles ind ... og hentes papirer på kontoret ... og fyldes benzin på bilen.
Ved anden hjemkomst er Carl udmattet, mens far bare er glad, fordi han har nået så meget. Til sidst forløses situationen, da far og søn over et glas saftevand og med en god sang i radioen lander sammen i en hyggelig klippe-klistre-stund. Hele forløbet beskrives med en kortfattet tekst i fint samspil med Bartholins illustrationer, som med en tynd tuschstreg og douce farver skaber et nærsanset og florlet rum omkring far/søn-konstellationen. De er som store heliumfyldte balloner, der løfter og udvider teksten med finesse og humor.
Hittepåsomme rim
Der er »hummerhalevrik«, »havrå grød« og andre sømærkede delikatesser på menuen i Friske fiskerim, som er en sen opfølger til Rimfiskeremser (2004). Det er igen den ferme rimsnedker Erik Trigger Olesen, der står for de sproglige løjer og denne gang sekunderet af hele to illustratorer, Lilian Brøgger og Kamila Slocinska, som i muntert samspil koket væver havets stoflighed og de mange sære skabningers gøren og laden sammen til en havvuggende helhed af håndtegninger og computergenerede baggrunde og mønstre. Man kan kun blive glad og fiskekulret i låget ved læsningen af de i alt 15 fiskerim, som hittepåsomt og musikalsk giver liv og mæle til såvel velkendte som ukendte skabninger, blandt sidstnævnte f.eks. denne: »Tropebæltefiskehunnen/ smiler med en smøg i munden/mens den spiller luftguitar/ på en skummel junglebar«. Eller en gammel kending som her præsenteres således: »En stolt arrogant makrel/ skred i banan med skræl/ og endte efter spagat/ som moset makrelsalat«. På billedsiden ses en kvalmegrøn lettere groggy makrel med en smøg i kæften og iklædt en metaldåselignende habit mens en hylende ambulance er på vej i baggrunden. Sådan skal den filet anrettes. Arven fra Halfdan Rasmussen er evident, men Trigger Olesen er ikke en eftermimer. Han har i den grad formatet til at stå skuden ud selv.
 
Oscar K.: Lille håndbog for elefantelskere, ill. af Dorte Karrebæk, 52 sider, 199,95 kr. Høst & Søn.
Ida Jessen: Da Carl havde det sjovt, ill. af Hanne Bartholin, 36 sider, 149,95 kr. Høst & Søn.
Erik Trigger Olesen: Friske fiskerim, ill. af Lilian Brøgger & Kamila Slocinska, 32 sider, 199.95 kr. Alma.

