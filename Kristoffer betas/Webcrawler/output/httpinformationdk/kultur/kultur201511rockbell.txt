Rock i Bella



 Det bedste, man kan sige om BogForum, er, at det er et herligt gedemarked, folkeligt og afslappet. Lidt som Roskilde Festival. De dybe samtaler med afsæt i et politisk eller kulturelt emne og flere store internationale forfatternavne har forgæves været efterlyst i mange år. Med Andreas Nordkild Poulsens som ny chef for BogForum har man taget et forsigtigt skridt i retning af at styrke de tematiske diskussioner. Det er godt. Men spørgsmålet er, om det ikke er forlagene, der arbejder imod en ny profil.
Den tanke kan man godt få, når man falder over forlagenes annoncer for deres arrangementer. De godt kan lide at tænke BogForum som en Roskilde Festival med hovednavne, mellemnavne og mindre navne på plakaten. Det mest slående eksempel er Gyldendals annonce for Tranescenerne med Roskilde Festival-look og forfatternavne i tre forskellige typestørrelser. Selvom annoncen fanger musikfestivalfornemmelsen, så tvivler jeg på, at det er klogt at hierarkisere forfatterne. Når jeg f.eks. ser, at Carsten Jensen, Thomas Helmig, Ulf Pilgaard og Anne Laxholm er skrevet med store størrelser, mens Jens Christian Grøndahl, Lotte Heise, Elisabeth Møller Jensen med lidt mindre størrelser og Signe Gjessing og Dy Plambeck med helt små, så forstærker det fornemmelsen af show, ligesom jeg er sikker på, at forfatterne selv opfatter det som en opdeling i klasser.
Jeg kan godt gennemskue, at der ikke er tale om et reelt hierarki, men om en grafisk adskillelse. Men uanset hvad så hvorfor overhovedet søge dette udtryk fra musikverdenen frem for at dyrke det, litteraturen selv er så god til, nemlig at fortælle gode historier og være i stand til at blande sig i stort set alt, der foregår i denne verden?

