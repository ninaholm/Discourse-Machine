Min kultur: Olga Ravn



 
– Hvilken kulturel udendørsaktivitet vil du gå til i sommerferien?

	»Med digtere og andre freelance-typer skal man vide, at vi aldrig har ferie. For eksempel sidder jeg lige nu i 30 grader på et bibliotek i Nordvest og skriver et forord. Sommerferien bliver næsten altid brugt til at samle op på det der manuskript, man var i færd med. Og man har tusind deadlines i august, for der starter bogsæsonen igen. Så en udendørsaktivitet ville være en sixpack i Nørrebroparken efter fyraften.«

– Hvad er den bedste udendørsaktivitet, du har været til?

	»Hver sommer tager jeg op til Tegners Museum i Nordsjælland og går en tur i det fredede område Rusland. Man skal jo op og ha’ en flåt på anklen.«

– Hvilken bog vil du læse i sommerferien?

	»Jeg vil læse den nye nordiske poesiantologi Förlåt och förlåt och förlåt fra det svenske forlag og tidsskrift UNDER.«

– Hvilken bog, du har læst, vil du anbefale andre at læse i sommerferien?

	»Francoise Sagans roman Bonjour Tristesse om en rig teenagepige, der kører stærkt i sportsvogn. Hun udgav den, da hun var 18. På dansk hedder den underligt nok Farlig sommerleg. Jeg kan kun forestille mig, den snart bliver genudgivet under stor ståhej.«

– Hvilke aviser, magasiner og tidsskrifter læser du til daglig?

	»Jeg læser den norske avis Klassekampens bogtillæg hver lørdag. Nordens bedste bogtillæg, no doubt. Hvis der er kommet en vigtig bog, går jeg på Infomedia og læser alle anmeldelserne. Og så løser jeg krydsord i Femina.«

– Hvad hører du af radio om sommeren?

	»Jeg har hørt virkelig meget Monte Carlo. Musikken er lidt P3-irriterende, men jeg synes, de er sjove. Jeg er på mange måder en poptøs på den måde. Jeg hører ikke så meget P1. Sommeren er Tour de France og øl og arbejde og en sort badedragt uden for meget lir.«

Olga Ravn, Digter

