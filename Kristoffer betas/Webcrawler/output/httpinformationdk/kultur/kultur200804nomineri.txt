Nomineringer til pris for undersøgende journalistik



 Foreningen for Undersøgende Journalistik har fundet de nominerede til årets FUJ-priser - Fremragende Undersøgende Journalistik. Et halvt hundrede undersøgende journalister har i den seneste tid sendt artikler, indslag og bøger ind til juryen, skriver Journalisten.dk. Sammen eller hver for sig er de indstillet for 26 undersøgende projekter, offentliggjort i danske medier i det forløbne år.
De nominerede, som fordeler sig på tre kategorier - bog, avis og tv, er: Jesper Dehn Møller og Aydin Soei for deres bog Skyld om mordet på den italienske turist Antonio Curra. Peter Øvig Knudsen for sine bøger om Blekingegadebanden. Morten Frich og Kasper Krogh (Berlingske Tidende) for historien om forsvarschef Jesper Helsøs vildsvinejagt i Estland. Morten Crone og Jakob Skouboe (Berlingske Tidende) for afsløringen af, at små og store investorer på ulovlig vis blev snydt for information om købstilbud i forbindelse med danmarkshistoriens største virksomhedshandel: Salget af TDC til en kapitalfond. Kristoffer Pinholt og Peter Ernstved Rasmussen (Jyllands-Posten) for deres afdækning af kritisable forhold i landets fængsler. Jacob Adrian Mikkelsen, Mette Aaby, Morten Mouritsen og Kristoffer Voigt Rasmussen (DR) for afsløringen af, at CIA har stået bag en række flyvninger i og over Danmark og Grønland. Kristian Sloth (DR) for sine afsløringer af ulovlige transporter af levende dyr. Søren Klovborg og Mette Frisk (DR) for at belyse problematikker omkring brugen af rugemødre.
Uddelingen af FUJ-Prisen 2008 finder sted på lørdag i forbindelse med FUJ's årsseminar. 

