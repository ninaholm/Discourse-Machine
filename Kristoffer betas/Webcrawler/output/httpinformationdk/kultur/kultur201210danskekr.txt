Danske krigsveteraner fortæller
’Det er nu, at man kan se, hvad det betyder, at Danmark har været i krig i Irak og Afghanistan,’ siger boghandler Frits Kristensen. Soldaternes personlige beretninger ændrer befolkningens opfattelse af krigen
Konsekvenser. Christian S. Richardson er en af de krigsveteraner, der beretter om krigene i Irak og Afghanistan – set ud fra soldaternes perspektiv. I dag udkommer bogen ’Efter krigen – kampen for et nyt liv’.


 »Da støvet havde lagt sig, kiggede jeg ned af mig selv og tænkte: ’Hold da kæft!’ Det gik så hurtigt, at jeg på det tidspunkt ikke kunne mærke noget overhovedet. Det var som at se en film.« Christian S. Richardson fortæller om det øjeblik, da han på vej tilbage fra sin sidste patrulje som udsendt soldat i Afghanistan trådte på en nedgravet sprængladning kun 200 meter fra Armadillo-basen. I dag udkommer bogen Efter krigen – kampen for et nyt liv, som er Christian S. Richardsons beretning om livet som soldat i krig, om at miste begge sine ben og den efterfølgende kamp for at komme tilbage til livet.
»Selvfølgelig er der nogle, som kommer glade hjem fra Afghanistan, men der er også nogle, der kommer hjem i kister eller med store ar på sjælen eller med voldsomme skader. Jeg er en af dem,« fortæller han.
Igennem de sidste fem år er der udgivet flere eksempler på dokumentariske beretninger, som belyser de menneskelige dimensioner af krigene i Irak og Afghanistan, fortæller videnskabelig assistent på Afdeling for Litteraturhistorie ved Aarhus Universitet og ph.d. med speciale i krigslitteratur Kasper Green Krejberg. Bøgerne er oftest de udsendte soldaters personlige beretninger og tegner mange gange et billede af, hvad missionerne handler om, set fra forskellige vinkler og med den betragtning, at nyhedsmedierne fejlinformerer om den danske krigsindsats.
»Med bøgerne bliver den danske offentlighed opmærksom på, at det er levende mennesker, der er i felten, og at det kan have fatale konsekvenser for dem.«
Udgivelserne har generelt sympati for soldaterne og er skrevet af soldaterne selv eller af journalister, som også har erfaring fra felten. De civile ofre og det politiske spil fylder kun ganske lidt, hvilket i øvrigt også er en tendens, man ser i andre dele af kulturens krigsskildringer som krigsfilm og krigsromaner, fortæller Kasper Green Krejberg.
»Krigen, som bliver ført på afstand, er ikke lige så spændende som det, at vi følger soldater i felten, der kæmper ansigt til ansigt med fjenden. Det lyder som klicheer, men det er noget, der rykker i folk, og noget man gerne vil læse om. Bøgerne giver i øvrigt det indtryk, at krigen er det hele værd, på trods af de personlige omkostninger.«
Andre har forsøgt at gå bag om kampen i felten for at se på spillet bag kulisserne og dermed give plads til de kritiske stemmer, men sådanne bøger er ikke lige så bredt appellerende og derfor ikke lige så dominerende, fortæller Kasper Green Krejberg.
Sympati med soldaterne
På hjørnet af Esplanaden og Store Kongensgade ligger boghandlen Nyboder Boghandel. De sidste 25 år har boghandlen specialiseret sig i krigslitteratur, og på førstesalen, der ligger for enden af en lille snoet trappe, er Trip Trap-reolerne spækket med bøger om 1. og 2. Verdenskrig, om flåden og om Jægerkorpset. I alt tæller boghandlens udbud af krigslitteratur næsten 10.000 forskellige titler.
Boghandler Frits Kristensen har arbejdet i butikken i 12 år, og han ser tydeligt, at de nyeste udgivelser tager udgangspunkt i, at Danmark de seneste år har været en krigsførende nation, og specielt i krigsveteranernes egne fortællinger.
»Det er nu, at man kan se, hvad det betyder, at Danmark har været i krig i Irak og Afghanistan, og man skal jo høre alles historie,« siger han, mens han hiver titler som Med støvlerne på – i krig i Irak og Afghanistan af Søren Sjøgren, Kvindernes krig af Anne Cathrine Riebnitzsky og Dagbog fra Afghanistan af Thomas Larsen ned fra reolerne.
Redaktør på Christian S. Richardsons bog Efter krigen – kampen for et nyt liv Elise Nørholm fra Lindhardt og Ringhof bekræfter, at bøgerne belyser krigene set fra soldaternes vinkel.
»Vi vil vide, hvad vi sender vores soldater ud til, og vi er begyndt at interesse os for, hvad der sker med dem, når de kommer hjem igen. Et eller andet sted så skylder vi soldaterne, at de får plads til at fortælle, hvad de har oplevet,« siger hun.
Allerede den 6. november udkommer endnu en bog om Danmarks krigsdeltagelse på samme forlag. I I forreste række – Jagerpilot i Libyenkrigen fortæller jagerpiloten Martin Walldén Jespersen om luftkrigen mod Gaddafis styrker i Libyen.
»Det er første gang, vores jagerpiloter har været i krig, og vi vil gerne fortælle om, hvad de har været udsat for dernede. Det er ikke rigtigt, at de ikke var så meget med i aktionerne, som de fleste medier fortalte, for Danmark stod virkelig klar dernede og var i front,« siger hun.
Professor i historie, Uffe Østergaard, vurderer, at bøgerne har ændret i befolkningens opfattelse af krigen, fordi soldaterne bringer de voldsomme oplevelser med hjem, men at det først er ved krigenes afslutning, at man begynder at se det i en større sammenhæng.
»Resultatet af krigen kommer til at betyde meget for den samlede vurdering,« siger han.
Christian S. Richardson har i dag skabt sig et aktivt liv, og han mener, at det er vigtigt at fortælle om den pris, som mange soldater betaler for at være udsendt for Danmark: »Jeg fortryder ikke den rejse, jeg har været igennem. Sådan er krig – og det er det.«

