Dynamitkongens store pris
Ingen litterær pris kan måle sig med nobelprisen, og ingen pris formår at sætte sindene så meget i kog. Kriterierne for at få prisen er ikke altid helt gennemskuelige og kommer ofte efterfølgende til diskussion. Vi leverer her den ultimative guide over verdens vigtigste litterære pris, og hvem der bestemmer


 
	Smagsdommerne

	Hvem bestemmer, hvem der skal have verdens vigtigste litterære pris? Formelt bestemmer Det Svenske Akademis 18 medlemmer (De Aderton), hvem der skal have prisen ud fra de 200 forslag til forfattere, der årligt indsendes fra litteraturprofessorer og andre centralt placerede litterater rundt omkring i verden. Afstemning sker ved almindeligt flertal. Men i virkeligheden er det Nobelkomiteen, der bestemmer mest. Komiteen består af 6 medlemmer fra Akademiet: Per Wästberg, Horace Engdahl, Kjell Espmark, Katarina Frostenson, Kristina Lugn og Peter Englund.

	Disse seks svenske forfattere og kritikere udgør det vigtigste smagsdommerpanel i verden, for de sorterer blandt de mange nominerede og forbereder arbejdet frem mod den endelige kandidatliste på 4-5 forfattere, som Akademiet stemmer om. Akademiets første sekretær, den iltre grev Carl David af Wirsén forudså allerede i 1897, da to akademimedlemmer frygtede, at uddelingen af Nobelprisen ville medføre en tilbagevendende polemik, at det netop var smagsdommeri, det hele handlede om. Wirsén svarede på indvendingen, at nu gjaldt det om at gøre Sverige til smagsdommer i verdenslitteraturen, og den umådelige magtposition og prestige, som Nobels testamente muliggjorde, skulle udnyttes.

	Ideallitteratur

	Hvem kan få Nobelprisen? Hvorfor er det ofte en for den brede offentlighed ukendt forfatter? Hvorfor den ukendte Mo Yan og ikke den mere populære Murakami? Spørgsmålene står altid i kø, når prisen offentliggøres. Men hvad er kriterierne for at modtage prisen? Lad os tage udgangspunkt i dynamitkongen Alfred Nobels testamente fra 1895. Her står der specifikt for litteraturprisen, at den skulle gå til den forfatter: »som inom litteraturen har producerat det utmärktaste i idealisk rigtning«. Det er formuleringen om ’ideal retning’, der har voldt eftertiden problemer, for hvad mente Nobel egentlig med det. Det er lettest at sige, hvad han ikke mente var værdigt til prisen, nemlig den litteratur, der er politisk, religiøs eller på anden måde vil stræbe efter at udfylde en bestemt funktion. Uanset, hvem der får prisen, hører man, at det er en politisk beslutning.

	Verdenslitteratur

	I sammenhæng med begrebet om den ideale litteratur spøger Goethe i baggrunden. Nobels veninde Bertha von Suttner havde indflydelse på hele ideen om Nobelprisen, og var engageret i det parisiske Magazine Internationale. Nobel havde fået det første nummer af von Suttner, og man ved, at det lå på hans skrivebord i 1895, mens han skrev sit testamente. Forsiden var prydet af citater fra Goethes samtale med Eckermann, hvor Goethe lancerede sine ideer om verdenslitteratur. Goethe står for en kulturtradition og et syn på litteraturen som et stort sammenhængende hele, der gensidigt belyser hinanden. Goethe fik i slutningen af 1890’erne stor betydning for en litterær kosmopolitisme, der stod i modsætning til tidens dominerende dyrkelse af folkeånden, og hvor litteraturen blev set som organisk udtryk for et folk.

	Nobel var anti-nationalist, og han solidariserede sig med den kosmopolitiske holdning ved at grundlægge prisen. Derfor har mange nobelpristagere den egenart, at de ikke rigtig tilhører noget lands litteratur og ikke rigtigt er anerkendte i et land. Hvis de ikke er i eksil, så lever de i en slags indre eksil. Nobel sagde også, at der ikke må tages nationale hensyn ifm. prisen. Man må aldrig afstå fra at give prisen, fordi nogen kommer fra en bestemt nation, og man må ikke belønne nationer og opmuntre ved at give prisen til en bestemt nations forfatter. Når det er sagt, så er det svært ikke at synes, at prisen flere gange netop har været givet for at opmuntre en bestemt nations forfattere.

	Ceremonien

	En torsdag i starten eller midten af oktober kl. 13.00 åbnes de forgyldte døre i den gamle børssal i Stockholm og ud træder Det Svenske Akademis ständige sekretär, som lige nu er Peter Englund, og bekendtgør for snurrende kameraer og verdenspressen årets modtager af Nobelprisen. Indtil da har alt været holdt hemmeligt, ingen dokumenter har måttet forlade Akademiet. Alt har været absolut tyssnad. Hemmeligheden og det højtidelige setup, sammen med den store pris på 10 mio. svenske kroner, er med til at give Nobelprisen dens særlige prestige.

	Sammen med hemmeligheden hører også lækagen, som der er flere eksempler på, som da Herta Müller fik prisen i 2009, og hvor odds på hendes navn i timerne op til offentliggørelsen faldt drastisk hos betting-firmaet Ladbroke. Akademiet erkendte, at der måtte have været en lækage og sikkerhedsforanstaltningerne blev yderligere skærpet.

	Køn og alder

	Tallene taler deres eget sprog: Nobelprisen har været uddelt 105 gange. Kun 12 af dem er gået til kvinder. Gennemsnitsalderen på prismodtagerne er 64 år. Den yngste (Rudyard Kipling) var 42 år, den ældste (Doris Lessing) 88 år.

	Alfred Nobel havde tre krav i forbindelse med prisen. Udover det med det ideale og at man ikke måtte tage hensyn til nationale tilhørsforhold, så skulle forfatteren belønnes for et værk »i det forløbne år«. Det princip har man fraveget, og der er kommet en klar tendens til at give prisen for lang tids virke i litteraturen. Det skyldes en særregel, som blev indført, efter at Pearl S. Buck i 1938 fik nobelprisen. Det var første gang, han overhovedet var nomineret. Efterfølgende erkendte man, at det var gået for hurtigt. Derfor indførte man en regel om, at ingen forfatter, som nomineres for første gang, kan få prisen. Og ifølge Horace Engdahl skal forfatteren have stået på den korte liste med kun fem navne mindst to gange for at få prisen.

	Skandaler

	Kontroverser af større eller mindre omfang har altid omgærdet prisuddelingen. I 2005 var der ballade, da prisen gik til østrigske Elfriede Jelinek. Daværende medlem af det Svenske Akademi, Knut Ahnlund, blev så vred, at han året efter trak sig fra Akademiet. Ifølge Ahnlund var Jelineks forfatterskab »ulystig voldsporno«, og at give hende prisen har ikke bare »ført til ubodelig skade for alle progressive kræfter, det har også forvirret det almene syn på litteraturen som kunst.«

	Sidste år var den gal igen, da prisen gik til den – for mange vesterlændinge – ukendte kinesiske Mo Yan. For et medlem af Det Svenske Akademi var Mo Yan dog lige en tand for velkendt. Kina-eksperten Göran Malmqvist havde nemlig oversat flere af Mo Yans værker til svensk. Det fremkaldte spekulationer om, at Göran Malmqvist nok ikke var helt uden økonomiske interesser i det valg. Også uden for selve prisuddelingerne har man formået at skabe debat. Især i 2008 da daværende sekretær Horace Engdahl anklagede amerikansk litteratur for at være »selvtilstrækkelig« og »isoleret«. En litterær uvidenhed, der ifølge Engdahl forklarede de manglende amerikanske prisvindere i nyere tid. Litteraturredaktører på tværs af USA var ikke imponerede over Engdahl og undrede sig højlydt over kritikken. The New Yorkers redaktør Remnick replicerede, at en institution med så omfattende en tradition for uvidenhed og dårlig smag som Det Svenske Akademi nok skulle vare sig.

	Udeladelser

	Intet valg uden fravalg. Og prominente navne glimrer ved deres fravær på listen over prismodtagere. Vores egen Karen Blixen skriver sig ind i kategorien over forfattere, hvis død nok stod i vejen for en Nobelpris. Det Svenske Akademi offentliggjorde sidste år dokumentationen bag uddelingen i 1962 – som reglerne foreskriver dem at gøre det 50 år efter en uddeling. Af den kunne man udlede, at var Karen Blixen ikke gået bort i september samme år, havde hun nok slået John Steinbeck på målstregen. I kategorien for tidligt afdøde ikke-vindere findes også litterære sværvægtere som Franz Kafka, Marcel Proust, August Strindberg og den mere nutidige Roberto Bolaño. Tidligere har man bl.a. undret sig over, at store forfattere som Tolstoj, Tjekov, Emile Zola og James Joyce ikke blev fundet værdige. I nogle af tilfældene kan de manglende prisuddelinger skyldes fortolkningerne af Alfreds Nobels formuleringer om ’ideal litteratur, mens der i Tolstojs og Tjekovs tilfælde spekuleres i, at det skyldtes Sveriges let anstrengte forhold til Rusland.

	Kandidaterne

	De 10 mest oplagte kandidater til årets pris:

Claudio Magris. Den italienske romanforfatter og essayist inkarnerer om nogen begrebet verdenslitteratur. Han bevæger sig mellem sprog og genrer og bearbejder i suveræn form hele vores europæiske kultur og erindring. Et godt bud på en europæisk kandidat.

Amos Oz. Den israelske forfatter skriver om helt almene problematikker som familien, ægteskabet, kærligheden, men på så suveræn og almen vis, at alle genkender sig selv i hans universer. Før eller siden får han prisen.

Péter Nádas. Den ungarske forfatter har skrevet sit mesterværk, mammutromanen ’Parallelhistorier’ om det sønderdelte europæiske kontinent og det ødelagte europæiske menneske. Hans roman er et panorama over europæisk kultur og en klar nobelkandidat. Alternativt får hans landsmand Péter Esterhazy prisen.

Joyce Carol Oates. Hvis der nu alligevel bliver taget geografiske hensyn, så kunne prisen endelig gå til Nordamerika. Mest oplagt er canadiske Joyce Carol Oates. Andre nordamerikanske bud er romanforfatterne Philip Roth eller Thomas Pynchon.

Haruki Murakami. Den japanske superstar-forfatter topper Ladbrokes betting-liste og er nok den forfatter, som flest i Danmark håber får prisen. Det er dog langt fra sikkert, da Murakami nok er meget populær, men også i den lettere afdeling. Eksempelvis tror ingen svenske eksperter på, at han nogensinde har en chance. Men han er et bud på den mere populære kandidat.

Bob Dylan. Mange fans håber, at han får prisen for sine sangtekster. Det er dog mere end tvivlsomt, om de anerkendes som af høj nok litterær kvalitet af Nobelkomitéen. Hvis han får prisen, så er det fordi de igen laver en såkaldt Dario Fo og giver prisen til en anderledes kunstner.

Ngugi wa Thiong’o. Er nok Afrikas bedste bud på en nobelprisvinder. En vigtig grund til at nævne ham, er at væddemål på ham hos Ladbroke er blevet annulereret, efter at der er blevet spillet intenst på ham fra Sverige. Det har intensiveret tanken om, at han er blandt de sidste 5 kandidater.

Ko Un. Efter Mo Yan kunne det være den sydkoreanske digters tur. Han nævnes ofte som en af favoritterne blandt asiatiske forfattere og er også en af de mest oversatte. Han er en rigtig verdenspoet, der skriver med særlig følsomhed og kraft om menneskets liv og mulige dybder.

Alice Munro. Endnu en canadisk forfatter kan løbe med prisen, nemlig den eminente novelleforfatter Alice Munro. Hun er et stærkt bud på prisen, og det vil være en hyldest til novellekunsten, hvis hun står som årets modtager.

Dark Horse. Prisen går ofte til en helt anden og overraskende kandidat, man har glemt at tænke på. De sidste bud på sådan en dark horse kunne være den tjekkiske forfatter Milan Kundera eller den algierske forfatter Assia Djebar. Hvis ikke en helt tredje …

	 

Nobelprisen uddeles hvert år i oktober

