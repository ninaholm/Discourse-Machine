Kvoter på EU-kultur



Film og tv skal inddrages i den europæiske 'nation-building-proces', mener Kommissionen, der vil have flere kvoter på produktionerneMediekommentaraf Christian S. Nissen"I hvilket panel skal du tale," spurgte en tysk tv-mand mig under en rygepause uden for hotellet i Liverpool, hvor det engelske EU-formandskab og EU-kommissionen for et par uger siden afholdt en konference om den forestående ajourføring af direktivet om 'tv uden grænser'. Jeg fortalte ham, at det var i temadrøftelsen om kulturel mangfoldighed. Han studsede og bladrede vantro i konferencepapirerne for at finde temabeskrivelsen, man stoppede så op, "Nå du mener sessionen om tv-kvoter!"Denne ordveksling siger meget om, hvad de mange mediefolk, lobbyister, embedsmænd og EU-politikere var kaldt sammen for at drøfte i tre dage under overskriften: "Mellem kultur og kommers". Der var langt mellem de kulturpolitiske snapse. "Jamen, det skal der også være i EU-sammenhæng vil nogle sige. EU skal slet ikke beskæftige sig med kulturpolitik." Eller hvad?Tv-direktivet 'uden grænser' blev vedtaget i slutningen af 1980'erne. Som navnet siger, var det en række regler, der skulle fremme den frie bevægelse af audiovisuelle produktioner (dvs. film og tv-programmer) på EU-markedet. Det var også et led i at holde amerikanske film og programmer ude og fremme europæisk 'hjemmeproduktion'. Midlerne var bl.a. en række kvote-krav. Europæiske tv-kanaler skal sende mindst 50 pct. europæiske programmer og mindst 10 pct. af alle programmer skal outsources til såkaldte 'uafhængige producenter'. Det er med andre ord europæisk industripolitik, det drejer sig om. Men indpakningen har hele tiden været sikringen af den 'kulturelle mangfoldighed', de europæiske landes kulturelle arv og nationale særpræg, deres sprog og hjemlandenes vemodige sange.Men i Liverpool var det ikke alle, som tolkede den kulturelle mangfoldighed helt på den måde. En analyse, Kommissionen har fået lavet, viser således, at de senere års vækst i europæisk tv-produktion næsten udelukkende har været såkaldt 'national produktion' målrettet til og set internt i de enkelte medlemslande. Det kommer der jo ikke meget 'fælles mediemarked' og grænseoverskridning ud af. Analysen viser også, at de uafhængige producenter ikke tjener nok penge til at stå distancen over for de amerikanske giganter.Derfor blev der peget på muligheden af at indføre flere kvoter. F.eks. krav om at en vis mængde af spillefilm og tv-programmer skal være 'europæisk samproduktion' mellem producenter i flere lande. Det vil for at citere kommissionens oplæg kunne fremme udviklingen af europæiske 'majors', altså internationalt konkurrencedygtige film og tv-producenter, der kan tage kampen op mod amerikanerne. Og så kommer der på papiret en af de kulturpolitiske snapse: Det vil, siges der "-også kunne skabe en dybere forståelse af Europas kulturelle mangfoldighed og rigdom og en bredere accept af den europæiske integrationsproces".Bedre kan man næsten ikke illustrere dilemmaet. Vi skal have flyttet film og tv-produktion fra små nationale selskaber i Estland, Slovenien, Østrig og Grækenland over til store paneuropæiske selskaber for at få international slagstyrke. Det forudsætter selvfølgelig, at det bliver paneuropæiske film og tv-programmer uden et alt for tydeligt nationalt særpræg. Den 'kulturelle mangfoldighed' skal lige have sig en tur i den begrebsmæssige floskulator, så den også kan rumme integrationsprocessen.Det vil sikkert få nogle til at rejse de kulturelle børster. Men kommissionens betragtning er både logisk og konsekvent. Sommerens folkeafstemninger og opinionen i mange EU-lande tyder på, at det politiske samarbejde i Europa ikke kan udbygges uden et stærkere fælles europæisk identitetsmæssigt og kulturelt fundament. En sådan europæisk 'nation-building' kan måske skabes med flere fælles spillefilm og tv-udsendelser. Spørgsmålet er så, hvad de europæiske biografgængere og tv-seere vil sige til kvotestyrede europæiske samproduktioner. Det mente mine diskussionspartnere i Liverpool ikke ville blive noget videre problem. Men de forestillede sig vist også, at de paneuropæiske programmer skulle laves af store franske, tyske og engelske producenter.Vi står med et svært kulturpolitisk dilemma. Den kommercielle og industripolitiske slagside i EU's hidtidige audiovisuelle regulering og kvotepolitik trænger stærkt til en kulturpolitisk afbalancering. Men det forudsætter, at de kulturpolitiske grænsepæle graves op, og at komplementariteten på kulturområdet slækkes. En EU-finansieret, paneuropæisk public service station? Eller en samling af de nationale kulturstøtteordninger i nogle fælles EU fonde? Uha da!Det kniber med at finde plads til mangfoldigheden mellem kultur og kommers.
