Digitale modstandsfolk søger tilflugt i Berlin
Tysklands strenge love om privatlivets fred gør landet til en oplagt destination for dem, der bliver jagtet af sikkerhedstjenester. I Berlin har Carole Cadwalladr mødt Laura Poitras, instruktøren af Snowden-filmen ’Citizenfour’, og et voksende miljø af overvågnings-modstandsfolk
 Det er uvisheden, der er det værste, siger Laura Poitras. »Ikke at vide, om jeg befinder mig i et privat rum eller ej.«


 Det er uvisheden, der er det værste, siger Laura Poitras. »Ikke at vide, om jeg befinder mig i et privat rum eller ej.«
At være under overvågning gør arbejdet som journalist »vanskeligt, men ikke umuligt«. Det er i privatlivet, at overvågningen går hende på nerverne.
»Jeg forsøger at holde det på afstand, men … jeg ved ikke, om mit hjem er privat. Så hvis jeg virkelig vil tale fortroligt med nogen, går jeg udenfor.«
Poitras dokumentarfilm om whistlebloweren Edward Snowden, Citizenfour, er netop kommet i biograferne. I en periode var hun den eneste i verden, der havde kontakt til Snowden, den eneste, der anede, at han fandtes. Før hun fik Glenn Greenwald og avisen The Guardian med på projektet, var det blot hende selv, der – elektronisk – talte med den mand, hun kendte som Citizenfour.
»Det var virkelig en skræmmende tid, jeg var meget bevidst om, at vi befandt os i en højrisikozone, og at noget alvorligt kunne ske. Jeg havde et kæmpe ansvar for ikke at sætte en fod forkert i forhold til kildebeskyttelse, kommunikation, sikkerhedsforanstaltninger og den slags, jeg måtte være super forsigtig på alle måder.«
Poitras befinder sig i sin ’adoptivby’ Berlin, hvor hun flyttede til for at lave en film om overvågning, længe før hun overhovedet havde hørt om Snowden. Efter hun i 2006 havde lavet to film om USA’s krig mod terror, befandt hun sig på en »overvågningsliste«. Hver gang hun rejste ind i USA – »og jeg rejser en del« – blev hun afhørt.
»Det kom så vidt, at når mit fly landede, foretog de det, som kaldes en hård konfrontation, hvor de sender agenter ind på flyet og tjekker alle passagerers pas, hvorpå jeg ville blive eskorteret ind i et rum, hvor de forhørte mig og ofte beslaglagde min elektronik, mine noter, mine kreditkort, min computer, al den slags.«
Poitras havde brug for en anden base, en sikker base. Og det blev Berlin. Og hun er ikke den eneste. Byen er fuld af folk, der er under overvågning eller har været det, folk, der laver kampagner mod overvågning eller deltager i Tysklands undersøgelse af overvågning, folk som arbejder med teknologi, der kan modstå overvågning. Berlin har, måske mere end noget andet sted, en sensitivitet over for overvågning og kender til de mørke steder, den kan føre hen.
»Der er en meget levende historisk bevidsthed om, hvordan oplysninger kan bruges mod mennesker på meget farlige måder,« siger Poitras. »Og det er ikke kun på grund af den østtyske efterretningstjeneste, Stasi, men også på grund af Nazitiden. I bogen IBM and the Holocaust fortæller Jacob Appelbaum, hvordan nazisterne brugte IBMs hulkort til at systematisere og registrere alle i udryddelseslejrene. Det er jo ikke det, der er tale om med amerikanske NSA, men historien viser, hvordan oplysninger kan bruges mod befolkninger, og hvorfor overvågning er så farligt.«
 Det er uvisheden, der er det værste, siger Laura Poitras. »Ikke at vide, om jeg befinder mig i et privat rum eller ej.«
Scanpix
Jacob Appelbaum er en amerikaner, som har været med til at udvikle anonymitetsnetværket Tor og senere WikiLeaks. Han har også slået sig ned i Berlin, efter han opdagede, at han var genstand for en hemmelig efterforskning i USA, og det er ham, som i sin tid opfordrede Poitras til at komme dertil.
I Tyskland var folk rasende over Snowden-afsløringerne, ikke mindst da det kom frem, at selv kansler Merkel var blevet aflyttet.
Digital aktivisme
En tredje højprofileret techaktivist, der har slået sig ned i Berlin, er Sarah Harrison. Hun er også WikiLeaker og var sammen med Snowden, da han var i transit i Sheremetyevolufthavnen i Moskva, og hun har hjulpet ham med at søge asyl i 21 forskellige lande. Men byen er fuld af andre, mindre kendte antiovervågningsaktivister.
Er den tidligere overvågningsby Berlin ved at blive hovedkvarter for en global digital modstandsbevægelse? Martin Kaul, der er redaktør for området sociale bevægelser på Berlins mest radikale avis Die Tageszeitung, eller ’Taz’ som den kaldes, trækker først lidt på det.
»De eksilerede digitale aktivister her i byen er meget højprofilerede,« siger han, »men jeg tror ikke, de kan tælles i hundreder, nok ikke engang dusinvis. Men det er sandt, at her befinder sig nogle meget indflydelsesrige grupper. Hackerkulturen er meget stærk i Tyskland. Det var den også før eksilaktivisterne ankom. De udgør en slags international avantgarde.«
»Det er en bevægelse,« siger Kaul, »men ikke en, der er i gaderne. Berlin er som et laboratorium, hvor subversive praktikker, hacktivisme og cybermodstand, foregår.«
Det er 25 år siden, Muren faldt. Og, som et forunderligt historisk sammentræf, 25 år siden opfindelsen af World Wide Web.
MI5s gyldne periode
Egentlig er det et mikroskopisk tidsspænd i verdenshistorien, der grundlæggende har forandret verden, som vi kender den. Og grundlæggende forandret, hvad der vides om os. Hvad vores journaler fortæller. For de findes. Og NSA er slet ikke de værste til at registrere alt om alle. I Storbritannien er det ikke blot efterretningstjenesten GCHQ, som går langt videre, end NSA har fantasi til. Der er også totalt fravær af forfatningsmæssig beskyttelse af pressen og individets frihed fra overvågning.
Annie Machon, en whisteblower fra en anden æra, påpeger netop dette. Hun og hendes daværende partner David Shayler var MI5-agenter, der gik til pressen i 1997.
»Det var gyldne tider for MI5. Det var efter Murens fald, og dermed efter MI5 offentligt havde erkendt, at enheden fandtes, men før krigen mod terror. Og selv den gang var vi rædselsslagne over, hvad der foregik. Der var ingen grænser for MI5’s magt, og for hvad de kunne finde på. Overvågning af journalister, statsstøttet terrorisme, registrering af ministres gøren og laden, tilbageholdelse af beviser, fængsling af uskyldige mennesker.«
Da Machon hopppede af og sluttede sig til overvågningsmodstanden, slog hun sig deltids ned i Berlin. Hun mener, at vores største problem er, at vi tror, agenter er som James Bond. Grundlæggende på det godes side. Men vi har ingen chance for at vide, hvad agenterne er eller ikke er. Ingen lovlige måder at gå dem efter i kortene på. Det har de heller ikke i Tyskland; forskellen er, at her er der ingen, som antager, at efterretningstjenesten er på det godes side.
Tyskland har nogle af verdens strengeste love, hvad angår overvågning og privatlivets fred. Men NSA har haft base i landet siden 1945, og der er ingen love, der regulerer dets adfærd. Der er en statslig undersøgelse undervejs, som skal fastslå, hvad den tyske efterretningstjeneste BND vidste om overvågningerne, men hvad NSA og GCHQ ved, kan den tyske rigsdag ikke få indsigt i.
Den tyske historiker Hubertus Knabe siger: »Der var engang grundlæggende forskel på demokratiske og diktatoriske stater. Nemlig at førstnævnte ikke efterforskede folk, med mindre de begik en forbrydelse. Og ikke overvågede uskyldige mennesker. Hvad angår dette aspekt er forskellen mellem demokrati og totalitarisme i vore dage blevet mindre. Og det er meget foruroligende.«
Citizenfour har tysk premiere på filmfestivalen i Leipzig. En by i det tidligere DDR, som spillede en hovedrolle i det, tyskerne kalder ’den fredelige revolution’, en række civilulydighedshandlinger, som endte med at føre til Murens fald 9. november 1989. Før filmvisningen vises en hilsen fra Snowden til Leipzigs befolkning: »Jeres historie er en kilde til inspiration for mig.« Leipzigs historie handler om, hvordan et regime blev forandret »af almindelige mennesker på gaden«.
Folks reaktioner på filmen er deprimerende.
»Er der et kamera?«
Jürgen Kleinig, en 44-årig filminstruktør fra Berlin siger: »Der har jo ikke været nogen som helst politiske konsekvenser. Intet har forandret sig.«
Ulrike Böhnisch, en 28-årig dokumentarist fra Leipzig siger, at hun i teorien finder det, filmen viser, meget skræmmende.
»Men på den anden side, for almindelige mennesker med enkle, almindelige liv, tror jeg ikke, det betyder det store.«
Men hvad hvis det gør? Hvad hvis hendes enkle, almindelige liv en gang i fremtiden forekommer nogen at være knapt så almindeligt eller uskyldigt?
Anne Roth, en politolog, som nu er researcher for den tyske NSA-undersøgelse, fortæller, hvordan hun og hendes mand engang blev fanget i et net af data. En algoritme havde opfanget hendes mand, en sociolog, og identificeret ham som potentiel terrorist, på grund af de ord, han brugte i forskellige akademiske artikler. Blandt andet ’identifikation’, ’ramme’, og ’marxistisk-leninistisk’. I et år var familien under overvågning, og i 2007 brød bevæbnet politi ind i deres hjem i Berlin og arresterede hendes mand for mistanke om planlægning af terror. Beviset var metadata.
»At han var politisk aktiv, at han brugte krypteringsteknikker, og at han somme tider forlod hjemmet uden sin mobiltelefon.«
Anholdelsen vakte international vrede, og han blev løsladt tre uger senere. Men familien er stadig mærket af det.
»Selv på badeværelset griber jeg mig selv i at tænke: ’Er der mon et kamera herinde?’« siger Anne Roth.
Hubertus Knabe har oplevet, hvordan det er at blive angivet af en ven, da han fik indsigt i sine egne Stasi-journaler. I DDR lærte dissidenterne sig at ignorere den konstante trussel om overvågning, siger Knabe, som en form for politisk og filosofisk modstandshandling.
Man kommer uværgeligt til at tænke på filmen De andres liv, og det gør Poitras også. En efterretningskilde fortalte hende engang, at hun og Glenn Greenwald formentlig har haft en psykolog på, der har siddet og analyseret deres adfærd og relationer til andre mennesker. Selv ens google-søgeord kan udgøre en psykogram over ens tanker. »Jeg er meget forsigtig og bruger altid forskellige computere til forskellige ting.«
Chaos Computer Club
Overalt i Berlins antiovervågningscirkler snakkes der om CCC, Chaos Computer Club. Den blev stiftet i 1981 og til dens årlige konferencer kommer flere end 10.000 menneker. Andy Müller-Maguhn fra CCC siger:
»Da vi startede, var halvdelen af os fra Øst, ligesom jeg, og halvdelen fra Vest. Og dengang var det let at bryde reglerne. Vi fandt sammen i en tid, hvor Tyskland var optaget af at afsløre, hvad den østtyske efterretningstjeneste havde beskæftiget sig med. Der var en helt utrolig åbenhed. Stasi er en af de bedst dokumenterede efterretningstjenester i verdenshistorien. Vi havde adgang til alle manualerne: ’Sådan ødelægges sociale relationer’, ’sådan skabes mistillid’, ’sådan ødelægges politiske bevægelser’ og alt den slags, det var noget, vi diskuterede i CCC. Bevidstheden om, at dette kunne lade sig gøre, var en del af vores grundlæggelse.«
CCC har været med til at definere, hvad der i dag forstås ved internetkultur.
»Vores magt var magten til at definere,« siger Müller-Maguhn.
»Vi var med til at forklare folk, hvordan teknologi er en del af vores samfund.«
Det er derfor, hackerkultur er stærkere i Tyskland end langt de fleste andre steder, og hvorfor den bliver betragtet primært som en positiv kraft. Mistillid til autoriteter er en del af gruppens dna. CCC opfatter digitale rettigheder som lige så grundlæggende som alle andre menneskerettigheder, og der går en lige intellektuel linje fra CCC til en af de mest gribende scener i Poitras film, hvor Snowden fortæller om den begejstring, han som barn følte ved internettet, ’den største opfindelse nogensinde’. Og hans stålsatte kamp for at forsvare den drøm.
Berlin var i mange år en sær geopolitisk anomali, et stormagternes skyggeteater, nazisternes hovedstad, Den Kolde Krigs frontlinje. Den brutale undertrykkelse og den fantastiske frigørelse er to parallelle strømme, der løber gennem det 20. århundredes historie.
»Det afgørende er ikke, om du bliver overvåget eller ej,« siger Poitras. »Det afgørende er, at du ikke ved, om du bliver overvåget. Og i det øjeblik begynder du at internalisere statens autoritet.«
’Citizenfour’ havde premiere i Danmark under CPH:DOX i går. Kan ses igen den 13. november i Grand Teatret og den 15. november i Empire Bio.
© Guardian og Information. Oversat og redigeret af Nina Trige Andersen.

