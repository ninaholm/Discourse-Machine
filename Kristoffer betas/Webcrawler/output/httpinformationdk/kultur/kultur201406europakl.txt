Europa klarer sig fint
Ansvaret for Europas skæbne hviler tungt på Frankrig og Tyskland, når de dyster mod Nigeria og Algeriet i aftenens ottendedelsfinaler ved fodbold-VM i Brasilien
Frankrig har lagt blamagen fra det seneste VM bag sig og spiller i 2014 elegant og potent fodbold, her Karim Benzema (tv.) og Blaise Matuidi.


 Alle taler om Messi, Neymar og James Rodríquez, og om at verdensdelen Europa har fejlet på bekostning af Sydamerikas dundrende succes. Er det rigtigt? Statistisk set nej. Og små marginaler kunne have tegnet et helt andet billede.
Spanien, Italien, Portugal og England fejlede allerede i gruppespillet. De to sidste spillede langt hen ad vejen deres eget spil, men blev overmatchet. Og så hjælper det heller ikke at have en Cristiano Ronaldo, som tydeligvis var småskadet og lettere irritabel. Italien havde ikke nogen slagkraftig offensiv, og alt for meget hvilede på Andrea Pirlos aldrende skuldre. Men havde dommeren ikke givet rødt kort i skandalekampen mod Uruguay, og havde han blot spottet Luis Suárez’ forseelse i anden halvleg, ja, så var verden som så ofte før blevet delt i to: Dem, der harmedes over Italiens evindelige, arrogante fedtspil, og dem, der højlydt hyldede Cesare Prandelli og co. for en taktisk genistreg. Længe lå det uafgjorte resultat jo og lurede i luften.
Og Spanien? Deres regeringsperiode måtte slutte før eller siden. Måden, det skete på, var trist. Der var ikke meget furia over deres tilstedeværelse på grønsværen, og Vicente del Bosques insisteren på at beholde enten Diego Costa eller Fernando Torres højt på banen i en ensom ni’er-rolle lignede mere og mere et desperat ophørsudsalg. Ægte tiqui-taca har det nu engang bedst med en falsk ni’er. Farvel Spanien, det var sjovt, så længe det varede.
Samme som i Sydafrika
Hvad siger statistikken? Seks ud af de 16 ottendedelsfinalister i 2014 er fra Europa. I begyndelsen af turneringen var der 13 ud af 32 nationer, altså 41 procent. De to tal giver et minus på tre procent fra start til nu. Der er 38 procent europæisk tilstedeværelse lige nu i Brasilien. Sammenlignet med VM i Sydafrika for fire år siden er billedet nøjagtig det samme.
Går vi længere tilbage, ser det bedre ud. Men kun ganske lidt. VM i 2006 kunne prale af at have 14 UEFA-lande med, og ved løjerne i Japan og Sydkorea i 2002 var der ni Europa-nationer i knockouten. Men dengang var der også 15 europæiske mandskaber med fra begyndelsen.
Det eneste, som den kyniske VM-statistik siger med al tydelighed, er, at de asiatiske lande klarer sig dårligere, og at de nord- og mellemamerikanske lande er blevet bedre. Se bare USA. Sydamerika og Europa ligner sig selv – med den lille finte naturligvis, at værtskontinentet har nemmere ved at producere en samlet vinder.
Er der så nogen, der har overtaget Italiens rolle? Er der nogen, der spiller lige så meget på kløgt som på styrke og angrebsivrig indianerfodbold? Sådan vinder man jo VM, som det blev påpeget her i avisen for nylig. Belgien og til dels Tyskland må være et godt bud. Ingen af mandskaberne har svedt og løbet sig helt derud, hvor de ikke kunne mere. Begge lader til at have et gear til, fysisk, taktisk og ikke mindst i forhold til bredden i truppen. Belgien og Tyskland har glimrende og solide defensiver, og med typer som Eden Hazard og Mesut Özil har de kreative assistmagere, der kan lægge de afgørende pasninger.
Hollandsk hybrid
Myten om Holland, der i aftes ekspederede Mexico ud af turneringen, er ved at ændre sig. Først spillede de totalfodbold. Så blev de brutale børster, der ikke gik af vejen for karatespark i spanske midtbanespilleres torsoer. Et kig på Hollands aktuelle mandskab giver billedet af en ægte hybrid, og det er personificeret i Wesley Sneijders rolle: Holland har kun ægte stjernespillere på banens øverste tredjedel, og Sneijder var essentiel i de offensive omskiftninger, som udraderede Spanien. Og så var Holland ellers flyvende. Resten af tiden er lille Sneijder én blandt mange forsvarere, som først og fremmest destabiliserer modstanderens rytme. Alle snakker om Honduras som en flok galninge, der begår frispark i hobetal. Men indtil nu har Holland begået flest forseelser. De synes også at have turneringens smarteste træner i Louis van Gaal, så måske er x de nye italienere?
Dermed peger pilen på Frankrig. Endelig er de sluppet for intrigerne og de megalomane stjerner, som ikke ville arbejde for holdet. De er sultne, spiller elegant og potent, og Karim Benzema er i hopla. Didier Deschamps’ drenge burde være VM’s kæledægger, for i deres DNA står 2014-formlen klart og tydeligt: Angrib og vind. Læg et højt genpres og få succes. Operér med en klassisk ni’er og en dynamisk midtbane, så skal det nok gå. Læg dertil en forrygende pasningssikkerhed, som er mere argentinsk end spansk.
Jo, jeg sætter gerne mine penge på Les Bleus. Men Tyskland vinder alligevel det hele.
Det går stadig meget godt i Europa. Held og lykke i aften.

