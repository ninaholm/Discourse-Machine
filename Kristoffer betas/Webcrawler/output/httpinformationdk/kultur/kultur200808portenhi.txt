Porten til himmerige
Embedsværk. Ingen offentlig styrelse er i så massiv politisk krydsild som Udlændingeservice - porten for alle udlændinge, der ønsker opholdstilladelse i Danmark. I gennem 25 år har styrelsen været centrum for en række af Danmarkshistoriens hårdeste kulturkampe og mest spektakulære skandalehistorier. Nu står den igen for skud efter de seneste ugers beskyldninger om vildledning og dårlig sagsbehandling. Selv står de undrende og såret tilbage
Porten til Danmark ligger på Ryesgade i København. Det er her Udlændingeservice har til huse, og det er her alle opholdstilladelser til Danmark bliver givet. Et epicenter for de sidste 25 års kulturkamp.


 "ASYL TIL ALLE," står der på muren til et gammelt vaskeri i Ryesgade i København. Det er spraymalet med sorte bogstaver og ikke til at overse, når man går ud af glasporten i nummer 53. 
Det er her, Udlændingeservice har til huse, og hvis det ikke stod med store grafiske blå bogstaver henover den kridhvide sterile kontorbygning, ville det være svært at tro, at det her var centrum for et af Danmarks voldsomste politiske slagmarker gennem de seneste 25 år. Det er her, flere hundrede udlændinge hver dag må tage stilling til begreber som 24-årsregel og tilknytningskrav. Det er her, sager som tamilsagen og korruptionsanklagerne i den såkaldte kinesersag havde sit epicenter. Utallige gange har bygningen været udsat for hærværk og ildspåsættelse, og jævnligt må husets medarbejdere trives med hård politisk kritik fra begge fløje i folketingssalen, en Ombudsmand og journalistiske frontalangreb. Sådan er det her ved porten til Danmark. Og nu er den gal igen.
I denne måned startede Berlingske Tidende en bølge af kritiske artikler, hvor to journalister har forsøgt at undersøge, hvilken vejledning udlændinge har fået til EU-reglerne om fri bevægelighed. Artiklerne har ført til hård kritik af Udlændingeservice fra adskillige eksperter og politikere, og flere har anklaget sagsbehandlere for at vejlede i strid med forvaltningsloven. Nogen har ligefrem beskyldt styrelsen for at vildlede ansøgerne. Ombudsmanden skal nu - igen - kuglegrave Udlændingeservice, og organisationen Ægteskab Uden Grænser sidder i øjeblikket og udvælger den helt rigtige sag at gå til domstolene med. 
En af Udlændingeservices kritikere er flygtningeadvokaten Thorkild Høyer, der siden 70'erne har kørt hundredvis af sager mod styrelsen. I dag har han dog næsten givet op, fortæller Høyer selv. 
"Det blev for opslidende, at opleve den menneskefjendske og kyniske måde Udlændingeservice - og før det Direktoratet for Udlændinge og Udlændingestyrelsen, behandler mennesker, der forsøger at komme til vores land. Jeg har haft ufatteligt mange sager gennem tiden og tager indimellem en enkel sag, og det er stadig det samme. Det har intet ændret at skifte navn eller chefer."
Særligt langer Thorkild Høyer ud efter sagsbehandlingen, hvis eneste formål, ifølge Høyer, er, at finde selv de mindste fejl i ansøgningen for så at undgå at give opholdstilladelse. 
"Når folk kommer til landet for at søge asyl, er det normalt, at de er temmelig forvirrede, og ud fra et almindeligt menneskeligt ståsted er det også ret forståeligt i betragtning af det, de ofte har været igennem. Så nogle gange er deres forklaringer måske ikke helt klare, eller måske strider de mod hinanden. Nogle gange bygger de måske på falske rygter eller misforståelser, og det har jeg aldrig oplevet en forståelse for. Tværtimod bliver de mødt med en grundlæggende mistro, og den mindste fejl bliver brugt til at smide ansøgeren ud af landet igen."
Et par af Udlændingeservices hårdeste kritikere påpeger dog også over for Information, at styrelsen er blevet bemærkelsesværdigt mere åben og tilgængelig i løbet af de sidste par år. Men for en advokat som Tage Gøttsche, der har ført et utal af sager om familiesammenføring mod Udlændingeservice, er det ikke nok. 
"Der er blevet lukket en anelse mere op efter den nye direktør, Henrik Grunnet, er kommet til, men i realiteten er deres uddannelse i EU-ret stadig alt for ringe. De ved simpelthen ikke noget om det," siger Tage Gøttsche, der finder det vildledende i sig selv, at Udlændingeservice tilsyneladende ikke har folk, der er dygtige nok til at sætte sig ind EU-reglerne, som han udtrykker det. "Jeg vil ikke beskylde dem for at have handlet i ond tro, men det overrasker mig overhovedet ikke, at de her sager er begyndt at dukke op."
Og heller ikke EU-ekspert og jurist i Håndværkerrådet Peter Vesterdorff er tilfreds med Udlændingeservice arbejde.
"Udlændingeservice har som offentlig instans pligt til at oplyse, hvilken regel, der gælder. De er til for at tjene borgerne - det er der for det hedder tjenestemænd," sagde Peter Vesterdorff, der selv havde problemer med at få sin russiske kone til landet for fem år siden. 
"Men der er så mange ting de ikke kan svare på som embedsmænd."
Ude af proportioner
For enden af den kridhvide kontorblok på Ryesgade sidder Henrik Grunnet på sit kontor med udsigt over Blegdamsvej og er forbløffet over kritikken. Siden han trådte til i 2006 har hele organisationen foretaget en gennemgribende identitetsændring - både eksternt og internt - og som både medarbejdere og presseafdelingen beskriver det, er der tale om en revolution. 
"Du er ønsket," lyder det pudsige ordvalg i dørtelefonen, da en sekretær trykker Information ind i opgangen. Grunnet inviterer på kaffe og sandwich og afsætter beredvilligt timer til interview og rundvisning i hele styrelsen. Det er alt sammen en del af den nye åbenhed, Udlændingeservice har satset så meget på.
Grunnet har i den aktuelle sag klart meldt ud, at han ikke vil vedkende sig pressens beskrivelse af Udlændingeservices vejledningsprocedure. Han har flere gange sagt, at ingen i huset bevidst har vildledt nogen, og det svar giver han gerne igen.
"Det er helt ude af proportioner at tale om vildledning efter et par telefonsamtaler, Berlingske Tidende har lavet, og fordi EU-eksperten Peter Vesterdorff har haft en dårlig oplevelse for fem år siden," siger Henrik Grunnet direkte adspurgt og hilser en undersøgelse velkommen. 
"Det er så fremmed i forhold til vores eget billede, men derfor vil vi meget gerne se på, om der er nogle ting, vi kan gøre bedre med vores telefoniske henvendelser, og jeg hilser også ombudsmanden velkommen. Der har været brug for en stor ændring, men hvis du ser på de kritikere, der er fremme i aviserne for tiden, så er den kritik, de fremsætter, dybt forældet. Vi skjuler ikke noget for nogen og har i lang tid satset på åbenhed i organisationen." 
Henrik Grunnet er heller ikke ubekendt med Thorkild Høyers kritik, men han kan til gengæld slet ikke genkende den.
"Thorkild Høyers eksempler stammer - sådan som Information har forelagt dem - fra 1980'erne og 1990'erne. Det kan vi ærligt talt ikke tage seriøst i forhold til den nye virkelighed, vi har oplevet i de seneste år i Udlændingeservice. Jeg kan kun opfordre Høyer til at deltage i vores åbne advokatmøder, vi holder med advokater i hele landet, og komme med sine synspunkter direkte. Det er et forum, hvor vi lytter til kritik og tager den alvorligt, og her kan Høyer få en forståelse for, at vi arbejder for at få vores brugere til at lykkes," siger Henrik Grunnet.
"Vi har for længst ændret vores tilgang til brugerne - både de skriftlige og mundtlige - og i det seneste år har brugernes feedback givet en tydelig opbakning til, at vi gør det rigtige," siger Grunnet.
Henrik Grunnet kender også udmærket Tage Gøttsches anklager, men igen henviser han til Udlændingeservices åbne advokatmøder, hvor det står advokaterne frit for at komme med kritik af styrelsen.
"Jeg har ikke set Tage til de møder, og så vil jeg sige, at jeg simpelthen ikke forstår, hvad han mener. I EU-sager er vores linje helt klar, og der er ikke så meget at sætte sig ind i. Det er nogle af de sager, der bliver klaret allerhurtigst. I 2007 havde vi 110 sager, der vedrørte EU-reglerne, og vi gav 105 tilladelser og fem afslag. Dem har jeg personligt set igennem, og de fejler ikke noget."
Tamilsagen
Hverken Høyer og Gøttche angriber embedsværket for at politisere sagerne eller bevidst at have vildledt ansøgere, men de taler om den effekt, de indvandrerkritiske holdninger, der ligger i det politiske establishment kan have. Ulrich Horst Petersen har i 30 år fulgt bureaukratiets udvikling i Danmark på tætteste hold som blandt andet kontorchef i indenrigsministeriet. Han var med i Udvalget om Embedsmænds Moral og Etik, der blev nedsat af Nyrup-regeringen, og han ved godt, hvad kritikerne hentyder til. 
"Det forekommer ofte, at juraen ikke er krystalklar, og så er det op til fortolkning," siger Ulrich Horst Petersen. "Her er det klart, at man som embedsmand stikker fingeren i jorden. Jeg har selv været embedsmand i 30 år, og selvfølgelig lytter man til ministeren. Og selv om man måske har en anden overbevisning i forhold til, hvad der er rimelig og fair politik, så gør man, som man tror, ministeren har ment det. Man følger den øjeblikkelige politik."
Horst Petersen pointerer dog, at man som embedsmand nok er regeringens tjener, men ikke tjener for ministeren personligt.
"Man er tjener for et demokratisk system," forklarer han. 
" Problemstillingen her minder en hel del om den, man havde med Tamilsagen. Der er mange situationer, hvor du som embedsmand kommer i konflikt med, hvad du mener er det sagligt rigtige og det, ministeren vil have, og der er det din pligt at sige, hvad du mener. Man har en meget høj grad af ytringsfrihed," siger Ulrich Horst Petersen og kommer med sin umiddelbare diagnose af problemerne i Udlændingeservice:
"Der er ingen tvivl om, at Udlændingeservice er et af de mest politiserede steder, der findes i embedsværket. Men det ulykkelige er i virkeligheden, at vi har fået en ekstrem parlamentarisk situation, hvor Dansk Folkeparti ikke kan gøres ansvarlig for sin parlamentariske indflydelse. Dansk Folkeparti har jo en langt større indflydelse på lovgivning og administration end de konservative, der sidder i regeringen. Men Dansk Folkeparti kan ikke gøres ansvarlige, og det er det, der kan aflæses i den her sag."
Men Henrik Grunnet er dog ikke i tvivl om, at hans sagsbehandlere arbejder professionelt, selv om han medgiver, at området er meget politiseret.
"Vi oplever ikke den virkelighed, at vores daglige arbejde er politiseret. Husk på, at 90 procent af vores afgørelser er tilladelser, og blot 10 procent afslag. Det er ikke det politiske, der dominerer, men derimod en indsats for at yde service. At det politiske skulle dominere er en mytedannelse, som vi arbejder stenhårdt på at gøre op med," siger Henrik Grunnet.
"Men vi arbejder naturligvis 100 procent professionelt, og hvis der er den mindste tvivl for sagsbehandleren, tager han det naturligvis op med andre jurister eller højere op i systemet. Hele nerven i det her er, at det er mennesker, vi har med at gøre."


