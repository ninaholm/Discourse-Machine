'Nationalitet spiller en meget lille rolle i forhold til om kunsten er god'
Den danske udstilling om ytringsfrihed på Venedig Biennalen har intet med Kulturministeriets branding-strategi af Danmark at gøre, men er fuldt ud det uafhængige Billedkunstudvalgs eget projekt. Det siger den daværende ansvarlige formand for udvalget som svar på Jens-Martin Eriksens kritik


 Folkene bag den danske udstilling Speech Matters på  Venedig Biennalen har ladet sig instrumentalisere af Kulturministeriet til at lade kunsten promovere Danmarks erhvervsinteresser, der led skade efter Muhammedkarikaturerne, lød kritikken tidligere på ugen fra forfatter og medlem af Statens Kunstråds Litteraturudvalg Jens-Martin Eriksen.
»Han har fuldstændig misforstået det. Det er ikke Kulturministeriet, der har arrangeret udstillingen, men Statens Kunstråd, som er et armslængdeorgan, han selv sidder i. Han er selv lige startet, men han har misforstået, hvem der er afsender, og blander to forskellige organer og to forskellige handlingsplaner sammen i én pærevælling,« lyder det fra Christine Buhl Andersen, der var formand for Kunst- rådets Billedkunstudvalg, da udstillingen blev arrangeret.
Handlingsplanen, som Jens-Martin Eriksen refererede til, var ifølge Christine Buhl Andersen Kulturministeriets 'strategi for internationalisering af dansk kulturliv'. Den har Billedkunst- udvalget selv tidligere kritiseret. Kunstrådet har sin egen handlingsplan.
Og Kulturministeriets afdelingschef, Jesper Hermansen, bekræfter Billedkunstudvalgets suverænitet i udformningen af udstillingen på biennalen.
Christine Buhl Andersen forklarer tankerne bag udstillingen:
»Vi ønsker at skabe debat om paradokset i at skulle henvende sig globalt med en national pavillon. Det handler ikke om at stå med et dannebrogsflag, tre oste, en lampe og et stykke kunst. Kunstscenen er global. Det vil sige, at nationalitet spiller en meget lille rolle i forhold til, om kunsten er god.«
Hun fortæller, at udvalget har arbejdet med fire succes- kriterier for forvaltningen af kulturkronerne til projektet. Den første er, hvordan udstillingen på en intelligent måde forholder sig til den nationale repræsentation i en global verden. Den anden er, at udstillingen tager livtag med dens lokalitet. Den tredje er at skabe international og dansk debat. Og den sidste er at gøre sig forståelig for et bredt publikum.
Den valgte kurator, Kate-rina Gregos, og hendes projekt forholdt sig ifølge Buhl Andersen til samtlige kriterier på »en fornem måde«.
»Formålet har været at lade Danmark bidrage med en relevant international udstilling på et højt niveau, der handler om ytringsfrihed, og som komplicerer og nuancerer debatten,« siger hun.


