Finanskrise og fransk glamour
Tre store franske filmstjerner kaster glans over Berlins filmfestival. Men også Susanne Bier, Mads Mikkelsen og Bille August vil være at finde på en festival, hvis hovedkonkurrence fokuserer på skaderne og ofrene i kølvandet på finanskrisen


 Hvert år efter festivalen regner det ned over hans hoved med lov- og skældsord. Men ret skal være ret. Dieter Kosslick, på 12. år leder af Berlins årlige internationale filmfestival, er en sjælden fugl i den tyske offentlighed: Han kan noget så usædvanligt for dette land som at levere en morsom bemærkning med timing og underfundighed.»Det minder lidt om SUKP’s 22. partikongres i Odessa,« spøger han om det ni mand store politbureau, der sidder med ham på podiet for at præsentere årets berlinaleprogram.I hovedkonkurrencen, der i år tæller 24 film, hvoraf de 19 kæmper om årets Guldbjørn og diverse Sølvbjørne, lover Kosslick os »virkelighedsnære film, der viser samfundets kollateralskader efter finanskrisen. Hvordan verden lige nu ændrer sig, og hvordan vi slet ikke er klar over dimensionerne.«Østeuropa og Asien er stærkt repræsenteret i år med film fra Rumænien, Kasakhstan, Bosnien, Rusland, Polen, Hongkong og Korea. Også fra Iran kommer et bidrag. Instruktøren Jafar Panahis film Pardé, der handler om afsondrethed. Skønt den regimekritiske Panahi i 2010 idømtes 20 års berufsverbot i sit hjemland, er det lykkedes ham at lave en film, der deltager i hovedkonkurrencen.
Binoche vender tilbage
Det polske bidrag er filmen Wimie ... af instruktøren Malgoska Szumowska. Hun deltog sidste år med Elles,som havde Juliette Binoche i hovedrollen, og som Informations Paris-korrespondent Tine Byrckel havde skrevet manuskriptet til. I år er den polske instruktør steget op i hovedkonkurrencen. Og er man Binoche-fan, kan man glæde sig også i år. Ligesom sidste år er der en del franske og fransksprogede film blandt de konkurrerende film, og Juliette Binoche spiller titelrollen i Bruno Dumonts Camille Claudel 1915, hvor afsondrethed ligesom hos Panahi er et tema, dog i en anden form. Den franske billedhugger blev lukket inde på et sindssygehospital af sin familie, der var stærkt utilfreds med hendes forhold til kollegaen Auguste Rodin.Men Binoche kommer ikke til at være ene om at kaste fransk glamour over Berlinalen. Catherine Deneuve spiller hovedrollen i Elle s’en va, der handler om en kvinde, der går ned for at købe cigaretter og ikke vender tilbage lige med det samme. En film, der efter Kosslicks mening er fuld af »ironi, humor og håb«. Sidste franske grande dame er Isabelle Huppert, som man senest har kunnet nyde som datteren i Michael Hanekes Guldpalmevinder Amour. Hun spiller med i Guillaume Nicloux’ La Religieuse, der handler om endnu en afart af afsondrethed, nemlig den som nonne i et kloster.
Lanzmann hædres
Årets Æresguldbjørn går også til en franskmand, den 87-årige Claude Lanzmann. Manden, der i sine unge dage kæmpede i den franske modstandsbevægelse og i 1985 satte tyskerne og deres forbrydelser mod de europæiske jøder en skamstøtte af dimensioner med den 10 timer lange dokumentarfilm Shoah. »Det er den mest indtrængende film, der nogensinde er lavet om disse grusomheder, som den slet ikke viser, men som der kun tales om,« siger Dieter Kosslick. Festivallederen indrømmer over for Information, at netop i 80-året for Hitlers magtovertagelse er det på sin plads at ære Lanzmann:»Men egentlig behøver man ikke nogen særlig anledning for at hylde Lanzmann, der i øvrigt i øjeblikket arbejder på en ny film. Og hvad mærkedage angår, kunne vi i Tyskland markere noget hver dag, så sort er vores historie. Jeg glæder mig ikke til at gense filmen, hvis premiere var en historisk begivenhed for os tyskere, men jeg glæder mig til at overrække Lanz­mann hans Æresbjørn.«Dansk film er ikke med i hovedkonkurrencen, med dog alligevel til stede på festivalen. Instruktøren Susanne Bier sidder med i juryen. Jurypræsident er den kinesiske instruktør Wong Kar Wai.Og ingen Berlinale disse år uden skuespilleren Mads Mikkelsen. Deres berlinalereporter oplevede sidste år, hvor Mads Mikkelsen var til stede som Struensee i En Kongelig Affære, hvordan de tyske kvinder faldt som fluer, bare den danske Frauenheld’s navn blev nævnt. Ja, selv Dieter Kosslick, der vist ellers er til kvinder, fortalte henført på det store pressemøde, hvordan han så frem til at svæve over den røde løber ved hr. Mikkelsens arm.I år spiller Mads Mikkelsens en af hovedrollerne i den svenske instruktør Fredrik Bonds actionkomedie The Necessary Death of Charlie Countryman, der deltager i hovedkonkurrencen. Men selv om Mads Mikkelsen kan smykke sig med sidste forårs Guldpalme som årets bedste mandlige skuespiller i Cannes for sin præstation i Thomas Vinterbergs Jagten, måtte han dog på årets pressemøde se sig slået af det ungdomsvanvid, som åbenbart også har ramt Koss­lick. Den 64-årige festivalleder nævnte kun Shia LaBeouf, Evan Rachel Wood og Rupert Grint (Ron fra Harry Potter-filmene), filmens øvrige hovedroller, der alle tre er unge nok til at være Mads Mikkelsens børn. Nå, men skidt med det. Berlinerfruerne skal nok stå klar i februarkulden, når du gør din entré ved festivalpaladset, Mads.
Bille Augusts stjerner
Den danske instruktør Bille August har instrueret Nattog til Lissabon, der præsenteres i hovedkonkurrencen, men uden for konkurrence. Det er en filmatisering af Pascal Merciers bestseller fra 2004, og den tæller stjerner som Jeremy Irons, Martina Gedeck og Charlotte Rampling. Filmen er produceret uden dansk støtte.I rækkerne uden for hovedkonkurrencen deltager den debuterende danske instruktør Daniel Joseph Borgman med spillefilmen The Weight of Elephants. Det er en dansk/svensk/newzealandsk produktion, og filmen er optaget i New Zealand med newzealandske skuespillere. Den handler om den forældreløse dreng Adrian, der ikke har det for nemt. Rasmus Heisterberg, der sidste år vandt en Sølvbjørn for manuskriptet til En Kongelig Affære, har været konsulent på Borgmans manuskript, så der kan være grund til at glæde sig.En anden dansk debutinstruktør er Mahdi Fleifel, der deltager med dokumentarfilmen Alam Iaysa Iana, som der også er danske penge i. Fleifel, der blev dansk statsborger som barn, besøgte i sin barndoms somre den palæstinensiske flygtningelejr Ain el-Helweh, der ligger i det sydlige Libanon. Hans familie bor i lejren. Filmen, der skildrer eksistensvilkårene i flygtningelejren, er en videodagbog sammensat af hans egne optagelser og hans fars amatøroptagelser. I det hele taget er den palæstinensisk-israelske konflikt et tema i årets Panorama-række, der viser hele syv film fra Mellemøsten.
Årets Berlinale finder sted 7.-17. februar. Guldbjørnen og Sølvbjørnene overrækkes den 16. februar

