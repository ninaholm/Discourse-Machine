De unge kvinder elsker 'Paradise Hotel'
Næsten 300.000 seere følger med i intrigerne på 'Paradise Hotel', når det populære reality-program løber over skærmen for sjette år i træk. Det er især unge kvinder, som tiltrækkes af programmets underholdende og afslappende virkning
Deltagerne i 'Paradise Hotel' sæson 6, heriblandt fem gamle deltagere, der er med for at give konkurrencen et nyt twist. 'Paradise Hotel' er et eksempel på den nye generation af reality-serier, hvor der er et øget fokus på krop og seksualitet.


 »Havde det været DR, der sendte sådan et møgprogram, ville jeg nægte at betale licens« eller »Det er bedre end Super Bowl«.
Meningerne om Paradise Hotel er mange blandt medlemmerne af Facebooks støtte- og hadegrupper til det løsslupne reality-program, der netop nu for sjette gang løber over skærmen mandag-torsdag på TV3. Og de første afsnit har haft endnu flere seere end sidste år, 293.000 for at være helt præcis.
Også i år foregår programmet på et luksushotel i Mexico, hvor unge mænd og kvinder kæmper med og mod hinanden om en halv million kroner.
Trods programmets succes, er det ifølge Anne Jerslev, medieforsker på Københavns Universitet, ikke alle, som vil indrømme, at de ser programmet.
»Nogle synes, det er cool at se, andre synes, det er pinligt, fordi Paradise Hotel på mange måder er et anti-intellektuelt program,« siger hun.
Unge kvindelige seere
Hvem er det, der interesserer sig for den snik-snak, som foregår på Paradise Hotel? Målinger viser, at der er en overvægt af kvinder i alderen 15-30 år, der er studerende.
Karen Klitgaard Povlsen, lektor på institut for Informations- og Medievidenskab på Aarhus Universitet, har tidligere forsket i, hvorfor der er så mange unge kvinder, der ser dokumentarserien De Unge Mødre. Hun mener, at de høje seertal på Paradise Hotel har den samme forklaring.
»Det er tydeligt, at det giver en rigtig 'feelgood' stemning at sidde og se nogle opføre sig på en måde, som man aldrig selv kunne drømme om. Man føler sig meget klogere og mere social kompetent, og det er rigtig underholdende og afslappende at sidde med den følelse,« siger Karen Klitgaard Povlsen.
Hun mener også, at det handler meget om et socialt netværk for seerne af Paradise Hotel.
»Det er et program, som kommer til at fungere som socialt kit i nogle grupper. Derfor er der nogle, som bliver ved med at se Paradise Hotel, selvom de egentligt bliver for gamle til det. Det bliver et led i en social nostalgi om, at 'nu er vi blevet så meget klogere, og nu opfører vi os godt nok helt anderledes, og kan I huske, hvordan det var?',« siger Karen Klitgaard Povlsen.
Mindre reality, mere spil
Anne Jerslev mener, at det også er reality-programmets fokus på spil og intriger, som tiltrækker de unge kvindelige seere.
»Paradise Hotel viser det spil og den forhandling af omgangsformer og adfærd, som især optager piger. Det er det, som undersøgelser af pigers og drenges adfærd har vist gang på gang: Drenge går i gang med at spille fodbold med det samme. Piger diskuterer i timevis, hvordan holdfordelingen skal være. På den måde ser jeg Paradise Hotel som et program, der handler om hele den forhandling om, 'hvordan ser den dejlige fyr ud', og 'hvordan skal vi agere i forhold til hinanden',« siger Anne Jerslev.
Anne Jerslev hæfter sig ved Paradise Hotels fokus på spil, som ifølge hende er en interessant udvikling i forhold til tidligere reality-programmer. Hun forklarer, at hvor seerne fulgte deltagerne i Big Brother 24 timer i døgnet, uanset hvad de lavede, så er alt det 'hverdagsagtige' forsvundet med Paradise Hotel.
»Det, der er sket fra Big Brother til Paradise Hotel, er, at det hverdagslige mellemrum, mellem de følelsesmæssige dramaer er blevet mindre. I Big Brother så vi deltagerne forholde sig til hinanden, spille guitar og lave ingenting. Alt det er forsvundet. På Paradise Hotel råber man, flirter, har sex, danser og er fulde,« forklarer Anne Jerslev.
Hun mener, at konceptudviklerne ikke længere tør vise den banalitet og kedsomhed, som ligger i det hverdagsagtige. Det har betydet, at spillet i dag har fået en dominerende rolle: »Reality-aspektet er blevet mindre og game-aspektet er blevet større. Deltagerne på Paradise Hotel taler ikke om andet end spil. De taler ikke om, hvem de er, hvor de gik i skole eller om andet, som har med deres sociale liv uden for programmet at gøre,« siger Anne Jerslev.
Samtidig ser hun en udvikling mod, at reality-programmet centrerer sig mere om krop og seksualitet end tidligere.
»I modsætning til Robinson Ekspeditionen, hvor deltagerne også er afklædte på en varm ø, så er afklædtheden, blevet en del af spillet på Paradise Hotel. Hvor kroppen ikke var en diskussion, medmindre deltagerne havde fået eksem i Robinson, så er kroppen samtaleemnet på Paradise Hotel, og de smider gerne bikinierne og diskuterer hvis bryster, der er størst,« siger Anne Jerslev.
Nye twists
Steffen Bjergved, redaktør på Paradise Hotel, er meget tilfreds med de høje seertal:
»Det er et ekstremt underholdende program, fordi der er masser af sol, drama og lir - noget som danskerne i denne kolde vintertid bare har lyst til at se,« siger han.
Ifølge ham kan programmets fortsatte succes forklares med de nye twists, der sker i hver sæson, som både overrasker seerne og deltagerne. Sidste år fik deltagerne for eksempel pludselig besøg af deres ekskærester. I år har fem gamle deltagere, heriblandt den storbarmede Susan K., uventet og uvelkomment dukket op på det luksuriøse hotel.
Trods udviklingen mod et stadigt vildere program, så tyder noget på, at de unge ikke har fået nok. Deltageren af sjette sæson, Jonas, begrunder for eksempel sin deltagelse således: »Fordi det ville være en kanon oplevelse, og fordi jeg synes, at deltagerne de forrige år har været lidt kedelige.« Det er ifølge Steffen Bjergved endnu uvist, om der kommer en syvende sæson af det stadigt mere løsslupne reality-program.


