Indholdet var vigtigt



 Den 85-årige skuespiller og instruktør Richard Attenborough har skrevet en slags selvbiografi, Entirely up to You, Darling, sammen med sin personlige assistent gennem 50 år, Diane Hawkins. I den anledning har han talt med Guardian om sin karriere og sine film som instruktør, der blandt andet omfatter Gandhi (1982), der havde premiere samme år som Steven Spielbergs E.T. Begge film var populære i biograferne, men det var Gandhi, der løb med alle priserne. "Som film var E.T. meget bedre end Gandhi, men jeg lavede vigtige film," siger Attenborough til Guardian. "Vigtige i forhold til deres indhold. Det var værd at lave Et råb om frihed i forhold til apartheid og Gandhi, fordi store sværme af mennesker ikke vidste noget om ham. Jeg synes, at den bedste film, jeg har lavet, er Shadowlands, hvor Debra (Winger, red.) og Tony (Anthony Hopkins, red.) spillede så fantastisk. Jeg tror, at det er den mest tilfredsstillende film. Gandhi var ikke så disciplineret, som den skulle have været. Et råb om frihed havde ikke den regnbue-definition, jeg ønskede, at den skulle have - hvilket var, hvad Madiba (Nelson Mandela, red.) ønskede."

