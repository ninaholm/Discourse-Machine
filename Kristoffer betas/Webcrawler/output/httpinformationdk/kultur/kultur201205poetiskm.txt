Poetisk materialisme
Anatomi og fysik har fundet vej ind i den danske samtidslitteratur. Det er ensbetydende med en materialistisk verden. En verden af en lysende materie, en vibrerende materialitet
Naturvidenskabelig materialisme. Der er en anden og ny form for materialisme på færde i dele af den danske samtidslitteratur.


 Det er ikke Madonna, det er ikke Marx. Det er en anden og ny form for materialisme, der er på færde i dele af den danske samtidslitteratur. Det er en mere naturvidenskabelig materialisme.
Regionær anatomi, Sår, Sanseorganerne og huden er således nogle af de værker, som Bjørn Rasmussen citerer i Huden er det elastiske hylster der omgiver hele legemet. Olga Ravn citerer den flere hundrede år gamle videnskabsmand sir Astley Cooper, og Amalie Smith citerer fra nutidige bøger om fysik.
Men det er mere end blotte referencer, det er mere grundlæggende. Materialismen kommer før skriften, ikke bagefter. I hvert fald hos de tre nævnte unge forfattere. Hvor landskaber bevæger sig, røde ting begynder at vandre, og en død kvindes bryst afgiver lidt mælk på en anatoms operationsbord.
Det er en vandrende og vibrerende, en aktiv og levende materialitet. Det er en ny virkelighedsopfattelse, som indebærer, at væren selv er en materiel sammenfiltrethed af mikrober, mineraler, partikler, kød, hud og kroppe. Der er materie overalt og i alle ordets betydninger.
Materien lyser
Virkeligheden virker, dens elementer samvirker, indvirker, påvirker fysisk hinanden. »Hvordan skulle man påstå at være upåvirket af verden?« spørges der i Amalie Smiths nye bog I Civil.
På et grundlæggende plan er dette værk en samling af materielt materiale, af mælketænder og mineraler blandt andre ting. Det særegne er, at dette materiale ikke forholder sig passivt til samlingen og samleren. Som Smith skriver i en slags forord, er der i samlingen en bestemt orden, som ikke udelukkende er hendes. Det er også »samlingens selv, der kuraterer.«
Den klassiske filosofis opfattelse af materialitet slår ikke til her. Materien er ikke lig uformet og livløst stof, som venter på at få en form (af f.eks. et menneske). Sådan kan man ikke dele tingene op i subjekt og objekt. Det er også tilfældet i debutbogen De næste 5000 dage, hvor første scene foregår i et klitlandskab, og hvor »Alt er i bevægelse, sandet, kysten, husene«. Landskabet flyder. Vesterhavsklitter vandrer. Materialiteten har sit helt eget liv.
Det har den også i Olga Ravns debutdigtsamling Jeg æder mig selv som lyng fra tidligere på året. Her er der et særligt »materielys«, som der står et sted i bogen. Og heller ikke her er materialiteten noget, der ligger bag ved eller neden under en mere immateriel overfladeform. »Front is matter« hedder overskriften på det afsnit i Ravns bog, der drejer sig om sir Astley Coopers kirurgiske undersøgelse af brystets anatomi. Overfladen er materiel, materialiteten betyder noget. Matter matters. En død kvinde dissekeres, hendes bryster drypper stadig en smule, selv den døde materie har noget at skulle have sagt.
En naturvidenskabelig materialisme
Selvfølgelig er det ikke den samme form for materialisme. Hos Ravn er materialiteten massiv, den er klistret og klæbrig, solid og blodig. Heroverfor står Smiths mere luftige og mineralske materialitet, som på en og samme gang er mere atomar og mere planetarisk. Smerten og sorgen er den samme.
Frem for alt spiller naturvidenskaben en afgørende rolle for begge digtere. Hos Ravn er det en anatomiens materialisme, hos Smith en fysikkens ditto. Men man må ikke misforstå de naturvidenskabelige indslag som kuriøse fakta eller kokette referencer.
Eksempelvis citerer Smith på et tidspunkt teoretikeren Jane Bennett:
»We are walking, talking minerals.«
Det er ikke en metafor. Det er sådan, det er. Bennetts bog hedder i øvrigt Vibrant Matter. Tanken er, at der er en særlig vibration, eller rytme, i værens materialitet. Det er dén vibration, den rytme af samling og opløsning, som er en del af I Civil på et grundlæggende niveau: Sorgen, kræftsygdommen, kærligheden – alle disse ’hovedtemaer’ i bogen er at forstå som rytmiske vibrationer. Der er hele tiden en materiel bevægelse mellem samling og opløsning; mennesker og materialer filtres og foldes ind i hinanden, ud af hinanden, indgår i stadigt nye forbindelser.
Selv følelser kan som feromoner gå direkte i blodet på et andet menneske via en fysisk overførsel.
»Din sorg løber over til mig, Hey smukke« er den sigende sidste sætning i Olga Ravns bog.
Følelser eller affekter kan altså i helt bogstavelig forstand ind- og udåndes samt komme ind under huden på folk.
Hos Bjørn Rasmussen, der også er anatomisk anlagt, er netop huden en scene for dette drama.
»Huden afspejler vore følelser over for omverdenen. Den rødmer, blegner, sveder,« skriver han i bogen, hvis titel siger det hele, og hvor alting står og dirrer; alt er bølger gennem kroppen, vibrationer i nervesystemet.
Hestene synger, kyllinger løber rundt uden hoved, og Bjørn, bogens hovedperson, er ikke andet end »en vibrerende blød tekstur«, »et sæt af organer«. Eller en pose af bakterier, som en overskrift lyder. Et åbent sår, der flyder over af pus.
Kønnets materialismus
Pus er der også nok af i Jeg æder mig selv som lyng. Pus som i lægevidenskabelig materie, som i de gullige, tyktflydende væsker, kroppen skiller sig af med. Det kan også være rødt: blodets og menstruationens farve. Abortens. Den materialisme, man finder i Ravns bog, hænger nøje sammen med den kvindelige krops køn, dens udflåd og affald. Man skal huske på, at ordet materie kommer af det latinske ord for mor, mater. Det er også den form for materialitet. En helt igennem rød materialitet.
Som Yves Klein gjorde det med blå før hende, burde Ravn patentere den særlige udgave af rød, som hun fremmaner i sin bog. Farvens materialitet sætter sig uanset hvad igennem i skriften. Det kommer til udtryk som et »grammatisk ubehag«, hvor bogstavet ø får sin egen materialitet, som i den grad udøver vold mod tungen og talen. Se bare her (i et worddokument farver autokorrekturen alting rødt):
»Røddøgnets røde røder døgnrødet rødt, og rødtrødende døgnrøder røddøgnet rødene, rødt døgner røddøgnet …«
Et andet sted lyder det:
» ...det røde begynder at vandre«.
Det er dét, der kendetegner den nye materialisme. Farven er konkret og materien lyser. Materialiteten er ikke passiv og mekanisk, den vibrerer og vandrer. Det handler ikke kun om anatomi og fysik, men også om etik og feminisme eksempelvis. Og frem for alt om litteratur, om en ny poetisk materialisme.

