Blixa Bargeld i a cappella-solo



 Den karismatiske multikunstner og forsanger i det legendariske tyske rockband Einstürzende Neubauten, kendt for at få lyde ud af alle mulige industrigenstande og komponere særegne lyduniverser, gæster i weekenden København. Uden sit band, men alene med sin stemme. 
Som led i en anderledes galla for Københavns nye spillefilmsfestival CPH:PIX gæster Blixa Bargeld teatret Gasværket, hvor publikum bliver vidne til en metamorfose af sætninger, ord, lyde og stavelser under koncerttitlen ’Rede/Speech’. 
Den kunstneriske kulisse bliver en blanding af stoflig minimalisme og monumental kakofoni, når Bargeld – komponist, forfatter, sanger, performer, musiker og skuespiller i ét – i en eksklusiv solokoncert udsætter publikum for et eksperiment i ekspressiv lyd.

