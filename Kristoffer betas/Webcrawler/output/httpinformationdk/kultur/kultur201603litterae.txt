Den litterære verdensborger
Digterne er dem, der måske kan redde os fra den grå ensartethed. Dem med maskerne og legen og forskelsfølsom-heden. Og poesien er det, der kan åbne os for alverdens virkeligheder og ikke mindst et utal af lærerige fiaskoer. Det mener Pejk Malinovski, der har undersøgt netop digterne i sin nye bog


 Der er fuldstændig pakket med mennesker i St. Mark’s Church på det nedre Manhatten, New York. Pejk Malinovski sidder allerbagerst på kirkegulvet og lytter til sin ven og digterkollega Rob Padgetts digtoplæsning. Rummet er stort og stille, folk lytter opmærksomt. Lige indtil kirkedørene slås op, og en mand brager ind. Han virker hverken forlegen eller forvirret. Måske har han været alene hele dagen og glemt, hvordan man opfører sig omkring andre mennesker, tænker Malinovski. Det kan jo ske. Eller måske har han siddet og skrevet digte hele dagen og simpelthen mistet sine manerer i processen. Det må være det. Han må være digter, tænker Pejk Malinovski og noterer følgende:
»Digteren, der kommer for sent til digtoplæsningen og slår døren op med et brag, fordi han har været alene hjemme hele dagen og tror, at alting handler om ham.«
Sætningen blev startskuddet til poesibogen Digterne. Fra og med den aften i St. Mark’s Church begyndte Pejk Malinovski at observere, beskrive og diagnosticere forskellige digtere i alle mulige forskellige rum og situationer.
