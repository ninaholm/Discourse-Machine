Amerikansk kopi af 'Forbrydelsen'
Mens englænderne dyrker den danske tv-serie 'Forbrydelsen'   og begaver den med prestigefyldte priser  har amerikanerne trofast og effektivt genindspillet den under titlen 'The Killing'


 Musikken minder meget om, nogle af navnene er de samme, det skandinaviske tungsind præger tonen og den mørke billedside, og handlingen er stort set identisk. Ja, selv den islandske sweater har man fundet plads til i The Killing, den amerikanske genindspilning af Danmarks Radios populære krimiserie Forbrydelsen, hvor man i løbet af en hel sæson følger opklaringen af en enkelt forbrydelse.
Handlingen er flyttet til Seattle, en kystby i den amerikanske stat Washington, der godt kunne ligne en nordeuropæisk storby, f.eks. København. Og åbenbart lider byen også under lige så store mængder nedbør; i hvert fald er det et regnvådt og lettere dystert efterårsmiljø, man placeres i begyndelsen af The Killing.
Det er kriminalinspektør Sarah Lindens (Mireille Enos)  ikke Sarah Lund  sidste dag på jobbet, og kollegerne laver sjov med hende. Hun skal giftes og flytter samme aften til solbeskinnede Californien sammen med sin teenagesøn og kommende nye mand. Lindens afløser, Stephen Holder (spillet af svensk-amerikanske Joel Kinnaman), er allerede ved at flytte ind på hendes kontor, men så får de en sidste sag, der viser sig at være mordet på en ung pige, Rosie Larsen (Katie Findlay), datter af flyttemanden Stanley Larsen (Brent Sexton) og hans kone, Mitch Larsen (Michelle Forbes).
Amerikanske forhold
Til Holders store ærgrelse  han er en ambitiøs ung kriminalinspektør  kan Linden nu ikke frigøre sig fra sagen, der også involverer en populær lokalpolitiker, Darren Richmond (Billy Campbell), som er midt i et barsk og beskidt spil om magten i Seattle. Snart parkeres sønnen, der i forvejen er dybt utilfreds med at skulle flytte fra Seattle, hos Sarah Lindens gode veninde Regi (Annie Corley)  som i The Killing synes at afløse den mor, Sarah Lund har i Forbrydelsen  mens den tilkommende mand får lov til at hygge sig alene i parrets lejlighed i Californien.
Det er svært at frigøre sig fra en fornemmelse af deja-vu, mens man ser de første afsnit af The Killing. For selv om en ny morder angiveligt er fundet  og der er nye vrid og drej på vej mod opklaringen af mordet på Rosie Larsen  er den amerikanske serie en næsten tro kopi af den danske. De forskelle der er, er mere eller mindre kosmetiske og handler mestendels om at tilpasse historien, universet og figurerne til amerikanske forhold og strømline. Selv Frans Bak, Forbrydelsens komponist, er taget med til USA og parafraserer sig selv på musiksiden, mens lydlandskab, kameraarbejde og visuel stil synes at være løftet direkte ud af Forbrydelsen.
Effektiv spænding
Trofastheden mod forlægget skyldes blandt andet, at det er en dansker, Mikkel Bondesen, der sammen med den amerikanske manuskriptforfatter Veena Sud og Mad Men-selskabet AMC står bag The Killing. Desuden har samarbejdet med DR tilsyneladende været tæt, idet de mennesker hos DR, der stod bag Forbrydelsen, dramachef Ingolf Gabold, producer Piv Bernt og seriens skaber og idémand, Søren Sveistrup, er såkaldte executive producers på The Killing.
Det forhindrer dog ikke The Killing i at være en effektiv, stemningsfuld og velproduceret spændingsserie instrueret af blandt andre Ed Bianchi og Agnieszka Holland, som begge tidligere har været med til at give den fremragende The Wire sit rå, pågående udtryk.
Nogle kanter er filet af i den amerikanske udgave af Forbrydelsen, mens andre er tilføjet, især i personerne. Joel Kinnamans Stephen Holder er f.eks. vældig interessant, fordi man ikke helt ved, hvor man har ham, og Mireille Enos' Sarah Linden fremstår en smule mindre socialt handicappet og, ja, irriterende end sin danske tvillingesøster, Sarah Lund. Den islandske sweater er heller ikke helt lige så iøjnefaldende. De er dog begge dygtige efterforskere med en slags sjette sans, når det kommer til forbrydelser og mulige løsninger, og evnen til enøjet at fokusere på sagen og glemme alt andet. Det er ikke mindst i Lund/Linden-figuren, at Forbrydelsen hentede, og The Killing skal hente, sin energi og intensitet, og tv-skuespillerinden Mireille Enos, der har et ubesværet og naturligt nærvær, synes sagtens at kunne matche Sofie Gråbøls original.


The Killing bliver sendt hver søndag kl. 20 på Kanal 5, først gang på søndag den 29. maj

