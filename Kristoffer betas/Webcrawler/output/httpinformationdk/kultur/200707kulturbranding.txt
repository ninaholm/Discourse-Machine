Kultur som branding
Tidligere tiders politikere så kulturen som en omkostning, mens moderne politikere ser den som en investering. Henrik Larsen fra Kommunernes Landsforening mener, at kulturen får det bedre, når kommunerne fra 1. januar bliver større


 
Det kommunale, danske landkort er fra den 1. januar tegnet om. 271 kommuner er reduceret til 99 ved sammenlægninger. Information har talt med Henrik Larsen, som er formand for Børne- og Kulturudvalget i Kommunernes Landsforening. Til daglig er han byrådsmedlem for Det Radikale Venstre i Kolding, idet han har orlov fra en stilling som afdelingsleder ved Vejle Handelsskole.
- Hvad kommer sammenlægningerne til at betyde for kulturen?
"Jeg tror - og det kommer fra hjertet - at det bliver en klar styrkelse. Når man skal skabe sammenhængskraft og nye rammer for identiteten i nye kommuner, bliver kultur og fritid kerneområder. Man taler allerede om kulturelle fyrtårne og om at bruge kulturen som i erhvervspolitikken - og til at tiltrække nye borgere, altså til det, nogen vil kalde 'branding' af kommunerne. Men det er også vigtigt at sige, at for at holde liv i de mindre samfund ude i lokalområderne bliver det vigtigt at have et fritids- og kulturforeningsliv, som kan sikre rammerne. Jeg er faktisk rimelig optimistisk på kulturens vegne. Traditionelt har det jo været de større kommuner, der har brugt flest penge pr. indbygger på kulturen. Jeg ved jo godt, at der lige nu er en biblioteksdebat, fordi man lukker nogle filialer, men jeg tror, at nogle af dem  skulle have været lukket under alle omstændigheder, og der vil jo altid være nogle skvulp, fordi budgetterne er bedre nogle år end andre. Jeg er dog overbevist om, at de kulturelle budgetter vil vokse i de nærmeste år."
- Tror du da, at der er mange stemmer i at satse på kulturen?
"Nej, det er der nok ikke."
- Hvordan kan du så tro, at det vil ske?
"Fordi vores samfund har udviklet sig sådan, at det er et mål, at man vil have vækst. Hvis der ikke er vækst, stagnerer man, og stagnation er noget 'ondt',  man går tilbage. I gamle dage konkurrerede man på grundpriser, når man lavede erhvervspolitik. Kunne man forære industrijorden væk, og ville der komme en og lægge 100 arbejdspladser i ens kommune, så jublede hele byrådet. Den er man kommet ud over. I rigtig mange kommuner har man opdaget, at virksomheder i dag ikke flytter efter billig jord, men efter gode medarbejdere. Man lokaliserer sig efter medarbejderstyrken. Så siger man, at hvad er det, der skal til for at tiltrække gode medarbejdere og dermed også gode skatteborgere til byen? De basale kerneområder er, at der skal være en god pasning af børnene, nogle gode folkeskoler, og så skal der altså også være et attraktivt fritids- og kulturliv. Derfor er det en del af en aktiv erhvervspolitik."
Ikke bare en omkostning
- Hvordan så man da på kulturen tidligere?
"Der er en ældre generation af politikere, der har haft den holdning, at kultur bare er noget, der koster penge. Men det, jeg oplever nu både i mit eget byråd og ude omkring i landet, er, at kultur ikke er en omkostning, men en investering."
- Kommer der flere eller færre penge til kulturen alt i alt?
"Langt de fleste kommuner afleverede deres budgetter til Indenrigsministeriet den 15. oktober, men jeg har ikke endnu et overblik. Lige nu sidder man i Kommunernes Landsforening og ser på, hvordan strukturen bliver. Men man kan i hvert fald se, at over halvdelen af de nye kommuner opretter selvstændige politiske udvalg på området."
- Hvad betyder det for armslængdeprincippet, altså det at politikerne lægger beslutninger om kunst ud til sagkyndige i stedet for selv at bestemme?
"Godt spørgsmål, men det betyder jo, at der kommer et politisk udvalg, som får et selvstændigt budget for kulturen, og jeg tror ikke, der bliver nogen ændring i forhold til armslængdeprincippet. Indtil nu har man typisk haft skole, børnepasning og kultur sammen. Der kunne kulturen godt blive klemt, fordi man kunne fristes til at tænke 'nå ja,  om vi får lidt færre bøger på hylderne i bibliotekerne næste år, det giver mindre bøvl, end hvis vi lukker en time i daginstitutionerne'. Det kan man ikke nu, hvor der er sat penge af specielt til kultur, men selvfølgelig står der en kamp om at få del i budgetmidlerne."
- Andre konsekvenser?
"Hver kommune får en musikskole, og det er positivt, men lige næste år bruger vi færre penge på området, fordi det har været stramme økonomiske kår, men vi får en større dækning, fordi vi får nogle større enheder. Jeg ved godt, den enkelte i en kommune kan opleve at få lidt længere til et tilbud, men mange andre vil opleve, at nu kommer der pludselig et, som  ikke har været der før, forstået på den måde, at der f.eks. oprettes hold i nogle specielle musikinstrumenter, osv."
- Negative konsekvenser?
"Det kan der komme, hvis vi i kommunerne ikke er opmærksomme på og giver plads til det foreningsliv, der allerede blomstrer på kultur- og fritidsområdet. Vi skal passe på ikke at kommunalisere tingene. Tag det eksempel, at en kommune har en teaterforening, der er god til at lave børneforestillinger, så skal det nye, store bibliotek i Kolding ikke også begynde at producere en masse børneteaterforestillinger. Det er vigtigt, at kommunerne bevarer respekten for det, der er i forvejen, og som fungerer godt. Derfor en klar opfordring: Vær opmærksom på og respekter det gode, der allerede er!"

