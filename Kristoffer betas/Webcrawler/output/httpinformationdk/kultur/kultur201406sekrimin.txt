At se ind i en kriminels øjne
Hver gang en kendt person bliver taget for narkobesiddelse eller for at køre spirituskørsel, bliver deres ’mugshot’ spredt ud over nettet til manges store fornøjelse. Men et ’mugshot’ er ikke kun interessant, når det gælder de kendte – det kan også gøre én berømt, berygtet og bedåret af kvinder
 Jeremy Meeks, der blev anholdt af politiet og derefter satte gang i kvinderne på internettet. Foto: Reuters/Stockton Police


 Stockton Police Department øst for San Francisco i Californien uploadede i forrige uge mugshots – politiets fotos af anholdte – af dagens anholdte til deres Facebook-side. En af dem var en mand ved navn Jeremy Meeks, som udover at være taget for at være i besiddelse af skydevåben ser rigtig godt ud. Hans isblå øjne, lysebrune hud og tatoveringer på halsen genererede over 50.000 ’likes’ og over 17.000 kommentarer på Facebook fra dånende kvinder.
Med kommentarer som: »Det burde være ulovligt at være så sexet, han måtte altid røve mit hus, han burde være model, ikke sidde i fængsel«, røg hans billede hurtigt nettet rundt.
Fascinationen af mugshot’et har i USA skabt en industri af hjemmesider så som lookwhogotbusted.com, mugshots.com og justmugshots.com, der uploader billeder af anholdte.
Forhindrer ny start
Men sådanne hjemmesider og de billeder, politiet selv offentliggør, forhindrer kriminelle, der har udstået deres straf, i at blive rehabiliteret, skriver The New York Times.
Derudover bliver der taget mugshots af folk, der kun er blevet anholdt og ikke tiltalt, hvilket risikerer at kriminalisere folk, der i sidste ende måske ikke har gjort noget ulovligt. I 2013 vedtog delstaten Oregon en lov om, at man kunne få sit billede fjernet inden 30 dage, hvis man kunne bevise, at man var uskyldig. Og efterfølgende har flere stater fulgt trop.
Det har dog mødt modstand fra især journalister og hjemmesidernes redaktører, der mener, at det er i strid med pressefriheden og retten til at vide, om ens nabo er kriminel, skriver The New York Times.
Fascinationen af det onde
Men fascinationen af mugshot’et handler om mere end retten til at vide. Instruktøren Dennis Mohr har længe været interesseret i billederne, og i april lavede han dokumentaren American Mugshots. Ifølge Mohr spejler vi os i de kriminelle og udlever et indre behov for at leve på kanten af samfundet.
»Vi har behov for de kriminelle til at identificere os med, hemmeligt misunde og fordømme, de gør de forbudte ulovlige ting, vi ubevidst ønsker at gøre,« beskriver Dennis Mohr i filmen. I fascinationen af de kriminelle udlever vi en lyst til fare, men uden at behøve at tage ansvar for det.
»Mugshot’et repræsenterer en universel historie. Vi går igennem livet med overvejelsen om, hvor frie vi kan tillade os at være, og hvor meget vi skal respektere vores ansvar over for vores medmennesker,« siger han i filmen.
»Hvad disse billeder udtrykker er den menneskelige eksistens – den sørgelige side af livet.«

