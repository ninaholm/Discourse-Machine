Et satirisk genis betimelige farvel
Med sit farvel til ’The Daily Show’ viser USA’s mest populære tv-vært, Jon Stewart, at han ikke bare mestrer satirens kunst, men også evner at stoppe på toppen. Med hans afgang mister amerikansk tv sin højst betalte og mest elskede aftenvært, og en hel generation af unge amerikanere skal finde sig et andet pejlemærke i nyhedsstrømmen
Jon Stewart fotograferet under filmfestivalen i Toronto i efteråret 2014. Med hans afgang mister ’The Daily Show’ en vært med en enestående evne til at blande passion, politisk analyse og en lige så begavet forståelse af det konstante karneval, der udgør amerikansk politik i dag.


 Man hører af og til kritiske røster tvivle på, om Jon Stewart, der i denne uge leverede en gedigen nyhed i den amerikanske tv-branche med sin meddelelse om, at han stopper som frontfigur i det satiriske nyhedsprogram The Daily Show, nu også er så fantastisk. Om den verdensberømte studievært ikke blot i 16 år har været en politisk korrekt mikrofon for et højtråbende urbant mindretal af liberale (læs: venstreorienterede) amerikanere fortrinsvist i New York og Washington D.C. og på den californiske vestkyst.
Til det spørgsmål kan man imidlertid svare klart nej. Stewart er langt mere end en endimensional megafon, og derfor har nyheden om hans exit fra The Daily Show også givet genlyd over hele verden.
Ikke fordi Jon Stewart ikke fortrinsvis har spiddet konservative meningsdannere, især Fox News, for det har han, hvis man går numerisk til værks. Klimabenægtere og modstandere af Obamacare har også fået deres bekomst, omend han ikke tøvede med vittighederne, da hans ven, den tidligere demokratiske toppolitiker Anthony Weiner, viste sig at være en sexbesat onlinepornograf for år tilbage. Stewart har dog også ofte kritiseret demokraterne for at være »svage og ubeslutsomme og forbløffende ringe til at bruge deres flertal«, som han sagde i 2009, da den nyvalgte præsident fortsat havde et politisk flertal bag sig i USA’s kongres.
Mediekritik
Den midtsøgende tv-kanal CNN bliver også ofte kritiseret af Stewart for en endimensional nyhedsdækning og især for at reducere politik til ureflekteret personbåret og overfladisk konfliktsøgende underholdning, ligesom han regelmæssigt gør grin med både National Public Radio (NPR) og PBS (amerikansk public service-tv) for at være blodfattigt politisk korrekte på en jomfrunalsk måde. Som Stewart selv har sagt det, kan hans eget program imidlertid tillade at gøre politik til underholdning, fordi hans program er satire, men han forventer sig andet af, »programmer, som skal forestille at være seriøs nyhedsjournalistik«.
The Daily Show har under Stewarts ledelse imidlertid rakt længere og sprængt rammerne for begavet tv, fordi hovedpersonen med sin ubetvivlelige begavelse, humoristiske sans og skærmtække i løbet af det seneste årti har formået noget, som ingen tidligere satiriker har formået: at anbringe sig selv i top-fem på listen over de meningsdannere i USA, som flest anser som troværdige. Paradoksalt nok er en mand, som selv har understreget talrige gange, at hans »mission er at underholde, ikke at oplyse« hermed endt med højere troværdighedstal end de såkaldt seriøse politikere og medier, han lever af at udstille og gøre grin med. Måske fordi Stewarts umiskendelige talent for at se såvel farce som tragedie i nyhedsstrømmen netop er det, tv-seerne tørster efter for at skabe mening i mediedøgnets evigt kværnende galskab.
Mest troværdige mand i USA
I 2008 udnævnte New York Times ham til at være »den mest troværdige og afholdte mand i USA«, mens magasinet Newsweek året efter kaldte showet for »amerikansk tv’s mest cool pitstop«. Et andet magasin, Rolling Stone, har bemærket, at Stewart er »den hotteste destination for enhver, som gerne vil fremstå hip eller sælge noget – uanset om vi taler om præsidenter eller diktatorer«. I retfærdighedens navn skal det dog bemærkes, at showet ikke har haft besøg af nogen af sidstnævnte, omend autokrater og royale som den jordanske konge Abdulah II har optrådt.
Selv har Stewart, der har været vært i mere end 2.500 episoder af programmet, sammenlignet sin rolle med både hofnarren og kontrollanten. »Ofte behøver vi ikke at gøre andet end at vise virkeligheden, som den rent faktisk er,« understreger han med en let omskrivning af den gamle sandhed om, at life beats art.
Hermed har han som ankermand for The Daily Show raffineret og revitaliseret den politiske satire i USA som ingen enkeltperson før ham og dertil lanceret flere af sine medarbejdere – først og fremmest Steven Colbert og John Oliver, der begge fik tildelt deres egne late night comedy shows efterfølgende – som tv-stjerner.
Unge elsker ham
For det tredje har han lokket unge seere til sit show på et tidspunkt, hvor generationen under 30 ellers konsekvent har vendt ryggen til nyheder og tv til fordel for videoblogs på YouTube og internetbårne serier. Imponerende 80 procent af showets faste seere er mellem 18 og 49 år og gentagne meningsmålinger viser, at et overvældende flertal af både mænd og kvinder under 35 nævner The Daily Show som deres »primære kilde, når det gælder nyheder på tv«.
For den bedrift har Stewart og The Daily Show modtaget 50 Emmy Awards-nomineringer og vundet 19. I 2001 vandt programmet den prestigiøse Peabody Award med sin præsidentvalgdækning under overskriften Indecision 2000 og gentog successen i valgåret 2005 med Indecision 2004. På trods af sin status som satire vandt The Daily Show også de amerikanske tv-kritikeres hæderspris, Outstanding Achievement in News and Information, i både 2003 og 2005. Programmet vandt hermed over samtlige nominerede traditionelle nyhedsudsendelser.
Højeste løn på tv
Med den omtale, seertal og ditto rekordmange priser har The Daily Show naturligvis været en enorm pengemaskine for Comedy Central – moderstationen – hvilket har resulteret i, at Jon Stewart i dag er USA’s højst lønnede tv-vært med en årsløn på mellem 25 og 30 millioner dollar (163-195 millioner kroner). Der er et pænt stykke ned til andenpladsen som tv-vært i late night-kategorien, hvor CBS’ David Letterman høster 20 millioner dollar i årsløn (130 millioner kroner). Og den del af festen fortsætter et stykke tid endnu, eftersom ingen endnu ved, hvornår Stewart rent faktisk trækker stikket og viser sig for sidste gang. Meddelelsen tirsdag i denne uge om, at han stopper som vært, havde ingen dato, men blot en besked om, at det bliver »inden årets udgang«. Comedy Central har efterfølgende annonceret, at de agter at fortsætte showet med en ny vært.
Et hav af berømtheder
The Daily Show er derfor også den nyhedsudsendelse i USA, ingen siger nej til at optræde i – heller ikke selv om risikoen for at komme på gyngende grund er betydelig. Klubben af gæster, der typisk er enten politikere, kunstnere eller mediefolk, er eksklusiv, eftersom hver episode kun har en enkelt gæst. Stewart har haft besøg af Barack Obama flere gange – dog kun én gang som præsident, hvor det til gengæld lykkedes for Stewart at kalde præsidenten »dude«, hvilket udløste lige dele beundring, benovelse og kritik for manglende respekt for præsidentembedet. En strøm af politikere fra hele verden har optrådt på slap line f.eks. de tidligere præsidenter Jimmy Carter og Bill Clinton, britiske Tony Blair og Gordon Brown samt Pakistans tidligere præsident Musharraf.
De svære emner i fokus
Det er bemærkelsesværdigt, at Stewart konsekvent har formået af fastholde en lang række seriøse, komplekse og tunge politiske og økonomiske temaer som en fast del af programmet i en tid, hvor de amerikanske kabel tv-stationer i højere og højere grad blander nyheder med blød underholdning samt endeløse båndsløjfer inden for især kriminalitet, ekstreme vejrforhold og natur- samt flykatastrofer for at holde på de aldrende seere. Stewart har i stedet stædigt fokuseret på besværlige emner som regeringens brug af overvågning, tortur, efterretningsvæsenets rolle i krigen mod terror – især fik argumentationen op til den anden Irak-krig sin bekomst – racisme og politivold samt politiseringen af en række offentlige embeder og institutioner i USA – fra fængselsforhold til den manglende lukning af Guantánamo Bay.
Og når situationen har krævet det, har han endvidere uden at miste balancen også smidt humoren til side og lavet indslag, der var dybt alvorlige. Mest kendt er den første udsendelse efter terrorangrebet på USA 11. september 2001, der blev sendt 20. september, men den nylige massakre i Paris på det satiriske magasin Charlie Hebdo fik også den populære studievært til at forlade humoren.
Og uanset hvem Comedy Central vælger som arvtager, er det svært umiddelbart at se et nyt talent for sig med Stewarts enestående evne til at blande passion, politisk analyse og en lige så begavet forståelse af det konstante karneval, der udgør amerikansk politik i dag.

