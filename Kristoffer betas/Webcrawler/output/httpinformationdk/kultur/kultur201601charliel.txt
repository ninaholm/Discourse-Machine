Charlie lever, men står alene – status ved en massakres årsdag
Terroristerne knækkede ikke Charlie Hebdo – men hvilken fremtid har berettiget islamkritik i en større demokratisk offentlighed, som stadig vil kalde sig fri?


 »Et år efter er morderen stadig på fri fod.« Med dén forsideoverskrift markerer Charlie Hebdo årsdagen for blodbadet på 12 kolleger og hylder deres minde. Som man kunne læse i Information tirsdag, er den efterlyste morder selveste Gud alias Javhe alias Allah, på denne fantomtegning skildret som en græsk-romersk patriark med Zeus-skæg snarere end profetskæg.
Forsiden på dette særnummer viser, at en blasfemisk, anti-klerikal ånd har overlevet på det antiautoritære, venstrelibertære satireblad. Med andre ord: Terroristerne kunne ikke knække Charlie Hebdo! Bladet udkom onsdag i et oplag på en million. Det har læsere. Det får sympati. 3,5 millioner gik ud i de franske gader den 11. januar sidste år for at sige ’JE suis Charlie.’
Charlie behøver al den opbakning, bladet kan få. I dag må medarbejderne tegne og skrive under højsikkerhedsforanstaltninger i en hermetisk bunker, der siges at minde om overskurkens tilholdssted i en James Bond-film. At kreative anarkistnørder evner at finde gejst og fantasi under disse betingelser er også en triumf.
Læs også: ’Venstrefløjens islam-forsvarere er også racister’
Har bladet så bevaret samme originale kvalitet efter massemordet på flere af dets vigtigste og sjoveste medarbejdere? Der er delte meninger. Men Charlie gør stadig, hvad Charlie plejer at gøre: Forarger og vækker eftertanke.
Charlie Hebdo har ganske vist ikke bragt karikaturer af Muhammed, siden Luz tegnede den tilgivende profet i det nummer, de overlevende udsendte i ugen efter tragedien. Luz har nu forladt Charlie og vil aldrig igen tegne profeten. »Det interesserer mig ikke længere«, siger han.
Ingen uskyldige karikaturer
Redaktionschef Riss, der overlevede ved at spille død, udelukker ikke noget, men sagde dog i juli: »Vi har gjort vores pligt. Vi har forsvaret retten til at karikere, og vi vil stadig kritisere alle religioner. Men profetkarikaturer er ikke blevet en besættelse eller et selvstændigt mål for os.«
Som Riss er inde på, kan der være andre grunde til ikke at offentliggøre profetkarikaturer, end den skærpede livsfare som massakren understregede. Måske er de kunstneriske og satiriske muligheder i dette paradigme udtømt. I al fald for dem, der har ambition om både at få folk til grine og tænke sig om. Hvorfor publicere en ny, umorsom karikatur, der kan blive grebet som påskud for nye voldsangreb?
Efter massakren på Charlie er det ikke muligt at læse profetkarikaturer ’uskyldigt’. Ekstreme kræfter – højreradikalismer, totalitære jihadister – der ønsker sig et huntingtonsk civilisationssammenstød mellem ’Vesten’ og ’islam’ – står klar til ufortøvet at skrive dem ind i en hadsk konfrontationslogik, og her vil de komme til at bære hele den uhyggelige konflikthistories byrde.
Bag ekstremisterne står medier, der ikke ved bedre end at dyrke samme opskruede konfliktfortælling. Ekstremisterne og medierne vil dermed søge at bestemme, hvordan enhver fremtidig profetsatire skal forstås.
Charlie alene i medieverdenen
Flemming Rose ville med Muhammed-karikaturer ’opdrage’ muslimer til at tåle krænkelse på lige fod med alle andre som et uundgåelige fælles vilkår i en demokratisk offentlighed.
Nu må man regne med, at ophidsede på begge sider vil prøve at kapre metoden til at forfølge andre mål. 2015 gav os nye Muhammed-tegninger, blottet for Charlie-karikaturernes charme og vid.
Deres budskab bestod i ren aggression. Som den tegnekonkurrence ’counterjihadisten’ Pamela Geller afholdt i Texas i maj. Reaktionen udeblev ikke: To formodede jihadister greb chancen for at gå til angreb, men blev dræbt af politiet.
På etårsdagen må vi sørgeligt nok konstatere, at Charlie står alene med sin heroisme. Ytrings- og pressefriheden har ikke forsvarere af samme mod og kompromisløshed.
Ingen aviser, hverken i Danmark eller verden, turde på tiåret for første publikation genoptrykke Jyllandspostens famøse tolv tegninger, selv om det var journalistisk pligtforsømmelse ikke at bringe dem som dokumentation.
Danske medier udviste også ulyst til at gå videre med den historie, Information kunne breake, om at forfatteren Kåre Bluitgen og den norske billedkunster Thomas Knarvik på samme tiårsdag udsendte et ’blasfemisk album’ – med grove afbildninger af skæggede, hellige mænd. Kun Weekendavisen og Radio 24/7 valgte ikke at begrave historien.
Den nødvendige udøvelse
At klandre ansvarshavende udgivere for mangel på mod er dog for letkøbt. At afveje journalistisk væsentlighed og dokumentationskrav mod en risiko for at bringe medarbejdere i fare er at stilles i et rædsomt dilemma.
Ej heller er der grund til at gøre profetkarikaturer til en slags fetich for en truet ytringsfrihed. Det ulykkelige er, at truslerne stikker dybere – ned til selve nerven af vores demokrati.
13. november viste nye terrorangreb i Paris, at de radikale islamistiske grupper ikke behøver symbolske påskud for at slå til mod civile mål i Vesten.
I kampen mod de totalitære kræfter er der brug for ytringsfrihed. Den kan som bekendt ikke kun bruges til tomme provokationer, men er også forudsætning for nuanceret, skarp og berettiget kritik, der flytter menneskers holdninger.
Om den antager satireform eller ej er det alle eksempler af kritik, der rammes af terroristernes bestræbelser på at pålægge os selvcensurregime – ikke kun i Danmark og Frankrig, men også i Bangladesh og Saudi-Arabien, hvor islamkritikere og liberale reformatorer myrdes eller idømmes fængsel og piskestraf.
Vi kan ikke nøjes med at falde tilbage på, at vores ytringsfrihed er grundlovssikret. For at være reel og ikke bare formel, er det ikke nok, at ytringsfriheden er beskyttet af lovgivning og statsmagt. Den må også være en uantastet praksis.
Den må, inden for lovens rammer, kunne udøves af enhver, uden risiko for vold fra kræfter, der vil udfordre statens voldsmonopol og håndhæve egne forestillinger om love mod blasfemi.
Man kan mene, at ’blasfemikere’ som Charlie er ude i et puerilt eller usympatisk ærinde. Man kan mene, at det er for lille et hjørne af ytringsfriheden, der er under pres, til at det flertal, der ikke føler anledninger til at satirisere over totalitær religion, behøver at bekymres.
Men ytringsfrihed gælder for os alle. Også for dem, hvis synspunkter eller udtryksformer vi ikke bryder os om. Fremsættes de lovligt, skal retten til dette forsvares ubetinget. Og virker volden denne gang, vil denne konklusion ligge voldsmændene snublende nær: Jamen, vil endnu mere vold så ikke virke endnu bedre?

