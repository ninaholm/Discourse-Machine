Virkeligheds­flugt på flere planer
Også for folk, der ikke kan gøre deres tabte formuer op i Ferrarier, er det fortsat værd at skele mod Italien


 Følger man med i virakken om krisen i den fallerede Amagerbanken, vil man med lethed kunne svare på følgende gåde: Hvad er det, der er smukt, rødt, italiensk og fire kilometer langt?
Svaret er naturligvis: den samlede længde på de 800 røde Ferrarier, man uden afgift kunne have købt for de penge, milliardæren Kasten Ree har tabt på Amagerbanken i den forgangne uge. 800 millioner må være et beløb, der kan få det til at gibbe i selv Informations velaflagte vinklummelæsere.
Det tjener Ree til ære, at han i nødens stund selv var i stand til at komme op med regnestykket. Det afslører god humor midt i ærgrelsen, og for klummisten, der næppe nogensinde kommer i nærheden af drengedrømmen om at eje bare en enkelt af slagsen, var det i al fald inspiration til at fortsætte, hvor klummen slap sidste gang: fokus på røde kvalitetsprodukter fra Italien.
Her regner vi godt nok ikke i Ferrarier, men i rødvin, og der er heldigvis rigeligt at tage fat i, hvis den likvide formue da ikke helt er sløset bort på amagerkanske bankaktier. 
Årets tilbud 
Har man trods alt lidt tab eller bare begyndt året med et finansielt mådehold, der ville have klædt foreningen af danske bankdirektører, så er Ityneras Montepulciano D’Abruzzo ikke noget dårligt bud. 2009-udgaven smager rigtig godt og er på en gang temmelig elegant og alligevel kraftig, og til tilbudsprisen er den nok årets hidtil bedste vintilbud. Prisen vil for mange gøre den attraktiv som hverdagsvin, men står man foran større festivitas, der fordrer indkøb af mange kasser, så tøv ikke; den kan man sagtens være bekendt at servere for andre. 
Blød, stærk og behagelig 
Vil man ofre tre gange så meget for en flaske, kunne valget stå mellem en Ripasso Cecilia Beretta 2008 eller Properzio Sangiovese 2006 fra Di Filippo, der begge er rigtig interessante. Ripasso laves der meget elendigt af, og tilbudshylderne synes ofte fyldte med de værste af slagsen, men når den som her er vellavet, får man utrolig meget god vin for pengene. Druerne har fået en tur sammen med kvas fra Amaroneproduktion, og den slags giver karakter. Den er blød, behagelig og alkoholstærk uden at nå Amaroners næsten lammende kraft, og når kompositionen er vellykket, er det langt at foretrække for de lidt billigere Amaroner. 
Krydderier, sol og bær 
Properzioen har en tør, fyldig og meget elegant smag. Småvejene i Umbrien kalder næppe på Ferrarikørsel, men elegancen i vinens bouquet tåler såmænd fint sammenligning med interiøret i de smukke biler, og dens samlede smagsindtryk balancer meget fint mellem krydderier, sol og bær, og lagringen på små egefade er meget vellykket. Sundhedsapostle kan tillige glæde sig over, at druerne dyrkes økologisk.
Sol og kraft
Længst mod syd byder de sicilianske vine sig til, og Cusumano Benuara 2008 på Nero D’avola og Syrah giver en solrig og kraftfuld smag, der bør kunne løfte selv en forsmået milliardær ud af vinterdepressionen. Det er en på alle måder drikkevenlig vin, der vil glæde de fleste, men dens effektfulde 14,5 procent alkohol fjernede hurtigt klummistens evne til beregne, hvor mange flasker god rødvin man egentlig kunne have fået for 800 millioner. Og udelukkede helt opgørelser over, hvor langt rækken af flasker i givet fald ville kunne nå. hbn@information.dk

