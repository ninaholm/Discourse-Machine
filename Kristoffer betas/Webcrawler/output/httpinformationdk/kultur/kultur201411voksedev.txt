Jeg voksede op i en verden fuld af historie
Med sin seneste film, ’Ida’, har Pawel Pawlikowski lavet en usædvanlig dannelsesfortælling fra 1960’ernes Polen. Information har talt med den polske filminstruktør, der var barn dengang og er inspireret af tidens kreative udladning
Amerikanerne har ikke nogen historisk sans og opfatter alle som figurer i en tegnefilm. Vi har ikke et fælles udgangspunkt at diskutere ud fra. Jeg voksede op i en verden fuld af historie. De voksede op i en slags virtuel virkelighed, siger Pawel Pawlikowski.


 Der er ikke gået meget af min halve time med den polske filminstruktør Pawel Pawlikowski, før det går op for mig – og ham – at jeg forsøger at stikke ham motiver i skoene. Jeg har i høj grad opfattet hans nye film, Ida, som en slags opgør med store dele af det polske folks mildest talt uheldige opførsel over for landets jødiske befolkning under Anden Verdenskrig. Men det er filmen ikke, siger Pawlikowski, i hvert fald ikke kun.
»Jeg synes, at filmen handler om vores vej gennem livet mere generelt,« siger han.
»Der er socialisme, der er staten, der er religion, der er overskridelser, der er jazz. Det er en del af livets tæppe, og man må selv finde sig selv et eller andet sted deri. Alle bøger og film, man godt kan lide, er en form for dialog med én selv. Det er ikke bare en pointe, der skal bevises.«
Ida, der gennem det seneste år har høstet alverdens anmelderroser, handler om en purung kvinde, Ida, der i 1960’ernes Polen skal til at aflægge nonneløftet. Inden da besøger hun den tante, Wanda, hun aldrig har kendt, og finder ud af, at hun faktisk er af jødisk afstamning, og at hendes forældre blev slået ihjel under Anden Verdenskrig. Sammen kører Ida og Wanda nu gennem Polen for at finde ud af, hvor forældrene er begravet, og det bliver en øjenåbnende rejse for begge kvinder.
De er alle polske
Jeg siger til Pawel Pawlikowski, en begavet, venlig, energisk og lun mand på 57, at for mig spejler den lille historie om Ida og Wanda den store historie om Polen og Anden Verdenskrig.
»Den store historie om livet, ikke bare Østeuropa,« siger han og kigger mildt overbærende på mig.
»Sådan tror jeg, det er med alle film. Hvis ikke de fungerer på flere niveauer, er de så værd at lave? Hvis man gerne vil tale om de ting, der skete under Anden Verdenskrig, hvordan gør man så det? Skal man have tyskerne med? De slipper meget let i min film. Nogle mennesker siger, at Ida handler om polsk antisemitisme. Nej, for mig er de alle polske: Ida og Wanda er lige så polske som bønderne og politiet, der optræder i filmen. Ingen er helt igennem fordømte. Der var dødsstraf til alle, der hjalp eller skjulte jøder. Jeg forsøger ikke at gøre et regnskab op med Ida. Det er blevet gjort før. Der er lavet mange film i Polen, opportunistiske film, som viser, hvor forfærdelige polakkerne var, og de er så forhippede på det, at det overhovedet ikke er film.«
Polakkerne er skyldige
Man kan sige, at Ida – som flere af Pawel Pawlikowskis tidligere film – er en mere universel dannelsesfortælling, og hans uvillighed til at pege fingre har da også givet ham problemer i både ind- og udland.
»Jeg viste filmen i USA og prøvede på filosofisk vis at forklare, hvorfor den ikke handler om at gøre et regnskab op,« siger instruktøren.
»Og så var der en jødisk herre, der sagde, men ’polakkerne er skyldige. Det ved vi godt. De er dybt antisemitiske, hele nationen, og det har de altid været. Vi har alle set Shoah af Claude Lanzmann (berømmet Holocaust-dokumentarfilm, red.). Det er det eneste, vi behøver at vide’. Er det? Jeg vil hellere læse bøger om historie og forholde mig til statistikker og flere kilder. Nogle polakker var modige og hjalp jøderne. Andre opførte sig rædselsfuldt. Det nytter ikke at reducere en nation til en abstraktion, hvilket amerikanerne gør, fordi de ikke har nogen historisk sans og opfatter alle som figurer i en tegnefilm. Vi har ikke et fælles udgangspunkt at diskutere ud fra. Jeg voksede op i en verden fuld af historie. De voksede op i en slags virtuel virkelighed.«
Pawlikowski smiler og fortæller så, at han også i Polen blev kritiseret for Ida, bare af en ganske anden gruppe mennesker.
»I Polen er der mennesker, nationalister, der mener, at Ida er en antipolsk film. Men det er meget mere komplekst end som så. I den vestlige verden er man så opmærksom på Holocaust, men de stalinistiske forbrydelser var altså også temmelig skrækindjagende. Idas tante, Wanda, var som statsanklager en del af et apparatur, der slog mange uskyldige mennesker ihjel og indførte et terrorregime. Jeg taler om historiske katastrofer på en mere overordnet facon.«
Dramatiske motorer
Jeg spørger, hvor ideen til Ida kommer fra, og Pawel Pawlikowski beskriver sin kreative proces som en ursuppe, hvor forskellige elementer blandes og måske legeres til noget spiseligt.
»Den første ingrediens i denne suppe var ideen om en jødisk nonne, en pige, der står foran at skulle aflægge nonneløftet og opdager, at hun er jødisk,« siger han.
»Det var inspireret af en præst, jeg mødte, men det var også en meget teoretisk idé, som ikke rakte så langt til at begynde med. Den voksede ikke. Men så kombinerede jeg Idas historie med Wandas historie. Den havde jeg allerede i baglommen, fordi jeg for lang tid siden i Oxford mødte en person som Wanda, en kvinde, der var statsanklager under Stalin. Hun var en dejlig og vis gammel kvinde. Wanda er ikke hende, men hun er et resultat af mit møde med den kvinde, som var morsom og skarp, men også engang havde været en fanatiker og medlem af det blodstænkede stalinistiske etablissement. Da jeg bragte de to kvinder sammen, blev de til to interessante dramatiske motorer, psykologisk rige og meget forskellige i forhold til religion og temperament. Nu havde jeg begyndelsen til en rigtig historie. En historie har brug for mindst to-tre personer med eget indre liv og konflikter og paradokser.«
Første film i Polen
Selv om Pawel Pawlikowskis forældre er polakker, og han selv er født i Polen, er Ida den første film, han har lavet i landet. Han er opvokset i England, hvor han boede og arbejdede i en række år, ligesom han også har boet i både Italien og Frankrig. Men nu er han flyttet tilbage til Polen, og med det fulgte lysten til at lave en film på polsk.
»Jeg laver ikke mange film, og jeg skal nødes til at lave en film, hvilket for det meste sker, fordi jeg er nået til et sted i mit liv, hvor dette er filmen, jeg har lyst til at lave. Det går hånd i hånd. Mine dokumentarfilm handlede om, hvor jeg befandt mig på de tidspunkter i mit liv. Det handler ikke kun om ren narcissisme, men mere om, hvad der giver mig energi til at lave en film i stedet for bare professionelt at arbejde med film.«
Desuden er instruktøren fascineret af 1960’ernes Polen, fordi det var her, han tilbragte sin tidligste barndom. Det var det første, han så og hørte, da han som spæd og lille dreng mødte verden. Og så var 1960’erne en interessant periode i polsk kultur. Stalin og stalinismen var afgået ved døden i årtiet forinden, og det medførte en vis frihed og en sjældent kreativ energiudladning.
Kulturel selvtillid
»Popkultur, jazz, film, bøger, dramatik. Jeg elsker den tids litteratur og teater og den form for kulturel selvtillid, som Polen havde dengang, og som landet aldrig siden har genfundet,« siger Pawel Pawlikowski.
»Det var fantastisk og varede indtil midt eller sidst i 1960’erne. Så skiftede det politiske klima og blev mere tungt, hvilket gik ud over kulturen og kunsten. Men i 1962, hvor Ida foregår, var det ret uskyldigt. Der var meget at skulle forholde sig til og tale om, fordi vi indtil da havde måttet undertrykke alt, hvad vi gerne ville sige, og nu pludselig kunne sige det: Stalinisme, Anden Verdenskrig. Det øjeblik, hvor tyranniet svækkes, er altid godt for kulturen. Pludselig er der så meget at sige, så megen energi. Og folk skubber til og opildner hinanden. Det har en selvforstærkende effekt.«
Sådan er det ikke længere, selv om der da sker spændende ting i Polen, kulturelt set.
»Jeg boede et par år i Paris, og der var så dødt,« siger Pawlikowski.
»Warszawa er mere livlig end Frankrig. Ikke som markedsplads, hvor folk præsenterer kulturelle produkter, men mere i forhold til, hvad der er muligt. Det er lidt kaotisk, og der er åbninger. Der er en god energi, men det er ikke det samme som i 1960’erne. Vores horisont er den samme som alle andres. Der er en global kultur, hvor de samme filminstruktører betyder noget verden over. Selv om polske film bliver bedre og bedre, forsøger de enten at være platte komedier ligesom amerikanernes eller romantiske komedier eller sociale film ligesom Ken Loachs. Det føles alt sammen som genbrug.«
Jeg er polak
Derfor synes Pawel Pawlikowski også, at han har haft et ansvar for at gøre noget andet med Ida og løfte arven efter 1960’erne.
»Med Ida ville jeg lave en film, der var lige så kry som 1960’ernes film og kommercielt slet ikke gav mening. Nu tjener vi penge på den, og jeg må æde mine ord igen. Men fra begyndelsen så det håbløst ud med en ukendt hovedrolleindehaver, et kamera, der ikke bevæger sig og sort-hvide billeder. Det var ikke ment som en provokation. Det var blot den måde, filmen skulle laves på. De polske kritikere og filmmiljøet i Polen kan godt lide filmen, fordi den minder dem om en anden måde at forholde sig til det at lave film på. Ikke en anden form for film, men en anden måde at angribe processen på.«
Føler Pawlikowski sig så som en polsk filmmager, eller giver det i en globaliseret verden ikke mening at tale om den slags?
»Jeg er polak, det har jeg altid følt. Men min opfattelse af polskhed har altid været selektiv. Det er en blanding af romantik, at kæmpe den ædle kamp, absurdisme, anarki. Der er et anarkistisk gen i polakker, hvilket man ikke skulle tro. Men på nogle måder er det en meget anarkistisk nation. Det er en sans for humor, som lidt er forsvundet, men stadig er der et eller andet sted. Det er egenskaber, jeg har forsøgt at dyrke i mig selv – eller i hvert fald forsøgt ikke at miste, selv ikke da jeg lavede film i England – og som jeg vidste havde noget at gøre med min mor og min far og mine favoritter blandt de polske forfattere. På den måde anser jeg mig selv for at være polsk.«
’Ida’ har premiere i dag

