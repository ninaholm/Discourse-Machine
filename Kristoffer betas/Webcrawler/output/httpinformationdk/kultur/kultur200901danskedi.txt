Danske digtere sprænger lydmuren
Lydpoeter. En underskov af eksperimenterende kunstprojekter fra grænselandet mellem musik og lyrik myldrer i disse år frem på den danske kunstscene. Den nye generation af lydpoeter tager eksperimenterne dybt alvorligt. Men litteraturkritikken mangler stadig at få greb om den nye hybrid
Nyskabende. Digteren Morten Søndergaard og lydartisterne Schweppenhäuser/ Thomsen modtog sidste år P2's Lyt til nyt-pris for albummet 'Hjertets abe sparker sig fri', der ifølge juryen 'på en nyskabende og fascinerende måde ophæver de traditionelle grænser mellem ord og musik'.


 Danske digtere skifter i stigende grad det ensomme arbejde bag skrivebordet ud med musikalske samarbejder i øvelokalet. På bare få år er antallet af såkaldte audiopoetiske udgivelser nærmest eksploderet.
"Det er virkelig en massiv bølge, der slår ind over kunstscenen i øjeblikket," siger Robert Christensen fra det lille Århus-baserede pladeselskab Geiger Records, der står bag en lang række af de senere års audiopoetiske udgivelser. Selskabet har blandt andet lanceret pladeserien Lyd+Litteratur og er medarrangør af den årlige poesifestival af samme navn. 
"Det nye er ikke, at forfattere orienterer sig i forhold til musik og lydkunst, for det har de for så vidt altid gjort. Det nye er, at det sker så massivt, ambitiøst og med så høj kvalitet, som det er tilfældet for tiden," siger Robert Christensen. 
Listen over aktuelle lyd- og litteraturprojekter er da også både lang og mangfoldig. Musikalsk spænder udtrykkene lige fra kompliceret elektromusik (Morten Søndergaard og Schweppenhäuser/ Thomsen), over eksperimenterende børnemusik (Louis Jensen og Jab Mica Och El), til rap-inspireret musik (Mikkelmodullerermarius), hypnotiserende musik (Anne Lise Marstrand-Jørgensen og Jomi Massage) og poppede ørehængere (Mouritz/ Hørslev Projektet).
De forskellige udtryk til trods samler tendensen sig alligevel om en fælles målsætning: Den nye audiopoesi vil ikke bare sætte musik til digte eller digte til musik, men efterstræber et ligeværdigt og frugtbart møde mellem de to kunstarter. 
"For den nye audiopoesi handler det ikke bare om at fremføre poesi til improviserede jazzrytmer, sådan som beatgenerationens digtere gjorde det med Jazz & Poetry. De album, vi udgiver, er langt mere gennemkomponerede og helstøbte og har ofte været flere år undervejs," siger Robert Christensen, der fortæller, at både forfattere og musikere i dag tager genren langt mere alvorligt, end det tidligere har været tilfældet. 
"De opfatter ikke deres eksperimenter som uforpligtende sideprojekter eller som et lille frikvarter, men som ligeværdige bidrag til deres værkliste," siger han. 
Hjertets abe
I 2006 var Robert Christensen med til at udgive cd'en audioPoesi - en antologi, som er det første og hidtil eneste forsøg på en samlet formidling af dansk audiopoesi. Han mener ikke, det er svært at se, hvad digterne får ud af de musikalske samarbejder:
"Det er jo en eksperimenterende genrehybrid, hvor man som forfatter bringer sig selv i en form for kreativ uligevægt, der er produktiv. Og samtidig skal man ikke glemme, at mødet mellem litteratur og musik giver forfatterne mulighed for at komme bredere ud med deres tekster. En digtsamling sælger måske 200 eksemplarer, når bølgerne går højt, mens den type plader, vi udgiver, sælger mellem 500-1.000 eksemplarer." 
Morten Søndergaard er en af de danske digtere, der forsøger at sprænge lydmuren gennem musikalske samarbejder med blandt andre lydartisterne Schweppenhäuser/Thomsen. Trioen modtog i 2008 P2's Lyt til Nyt-pris for albummet Hjertets abe sparker sig fri, der, som det hed i juryens motivering, "på en nyskabende og fascinerende måde ophæver de traditionelle grænser mellem ord og musik".
Albummet har været mere end to år undervejs og består af tekst og musik, skrevet specifikt til denne udgivelse - og ofte undervejs i øvelokalet, fortæller Morten Søndergaard. 
"Vores ambition har været at tænke hele feltet forfra ved at spørge: Hvordan kan man sætte lyde og ord sammen på en ny måde, så de understøtter hinanden, i stedet for at stemmen bare bliver en krop, der flyder oven på et blødt skvulpende hav, sådan som det ofte sker inden for Jazz & Poetry-traditionen." 
Ifølge Morten Søndergaard har samarbejdet med musikerne Emil Thomsen og Jakob Schweppenhäuser givet ham mulighed for at bruge løs af en ny og mere gestikulerende skrift, end han tidligere har gjort brug af i sine digtsamlinger. Han fremhæver selv nummeret Konge over alting som eksempel på, hvordan musikken har påvirket arbejdet med ordene: 
Vi skyller beat op i en gulvspand og spytter speed ud i vinyl-spam/ vi siger hej verden kom ud på altanen for vi savner dig
"Det er formuleringer, som tenderer det rablende og absurde," siger Morten Søndergaard:
"Samtidig er det en meget lydlig form for skrift, som næsten er helt ovre i rapgenren. Men den er blevet sådan, fordi det passer til musikken, som er meget kompakt og organisk," siger han.
Det er dog ikke kun skriften, der udfordres af det tværæstetiske samarbejde. Også musikken sættes på prøve, forklarer den ene halvdel af duoen Schweppenhäuser/Thomsen, Emil Thomsen.
"Som musiker arbejder man ofte meget struktureret, og deler sangene op i vers og omkvæd. Men sådan som meget moderne poesi - og i hvert fald Morten Søndergaards poesi - forløber, så foregår det meget ud af en åben vej, hvor den kan forgrene sig i alle mulige retninger. Det betyder, at vi er blevet tvunget til at tænke vores musik på en ny måde, fordi teksten ikke så let lader sig presse ind i en almindelig musikalsk skabelon," forklarer han.
I en anden af tidens audiopoetiske konstellationer, Mouritz/Hørslev Projektet, forenes digteren Lone Hørslevs tekster med musikeren Mads Mouritzs iørefaldende popmelodier. Duoens debutalbum, Så Er Det Sagt, har foreløbig solgt over 1.200 eksemplarer og blev i 2007 indstillet til Steppeulvprisen. Samme år kårede Børsen albummet til årets næstbedste pladeudgivelse med den begrundelse, at: "Hørslevs tekster satte samtlige øvrige p.t. aktive danske sangskriveres ord til vægs med sine hverdagstekster."
På nummeret Spiller TP hjemme hos mig berettes der om en umulig Trivial Pursuit-aften med eks'en:
"Jeg giver dig skålen med slik og konfekt/ og du siger at svaret er SNAPS./ Jeg lyver og siger at dit svar er korrekt/ kan du tilgive jeg siger den slags?"
TV2-forsanger Steffen Brandt erklærede sig kort efter udgivelsen for storfan af den nye duo og betingede sig, at Mouritz/Hørslev Projektet fik lov at spille første set, da han for nylig blev bedt om at give koncert for 1.500 inviterede publikummer i DR's nye koncertsal. 
"Det er en stor ting for mig at få lov til at servere mine tekster på en måde, som jeg ikke er vant til," siger Lone Hørslev om baggrunden for sit musikalske samarbejde med barndomskammeraten Mads Mouritz. Hun mener, musikken er med til at give hende en større nærhed med sit publikum.
"Sjovt nok er det, som om folk får mere ud af teksterne, når de ikke er tvunget til at sidde pænt og lytte opmærksomt som ved traditionelle digtoplæsninger, hvor der hersker en helt anden form for andægtighed. Folk vil gerne have, at der både er noget til krop og hjerne, så de ikke nødvendigvis behøver at forstå alt, men skiftevis kan lytte til ordene og lade sig rive med af musikken," siger hun.
Samme erfaring har forfatteren Mads Eslund gjort sig. Sammen med musikerne Anders Birk, der også er guitarist i rockbandet Carpark North, og Martin Sommer, der spiller keyboard for singer-songwriteren Tina Dickow, dannede han i 2006 konstellationen Nye rør: "I den almindelige oplæsningssituation støder mange ofte hovedet mod en mur. Men jeg har hørt fra flere, der har været til vores koncerter, og som ikke er vant til at gå til lyrikoplæsninger, at musikken bar dem igennem på en måde, så de faktisk lyttede bedre efter," siger Mads Eslund. 
Det betyder imidlertid ikke, at audiopoesien skal opfattes som en afløser for den traditionelle digtoplæsning, understreger Morten Søndergaard:
"Jeg synes stadig, der er noget fantastisk ved et menneske, der bare står og læser op af en bog med sin nøgne stemme. Men jeg tror, mange digtere som følge af den stadigt mindre plads, poesien optager i det offentlige rum, har følt sig pressede til at gøre noget andet og mere," siger han.
Mads Eslund er enig: 
"I dag er der generelt flere undersøgelser af, hvordan ordet kan komme ud over scenen og gå i forbindelse med andre kunstarter. Men samtidig ligger det jo etymologisk i lyrikken, at det er vers, der skal tilsættes lyre, og historisk har der altid været tætte forbindelsesled mellem lyrik og musik," siger han.
For Morten Søndergaard handler de musikalske eksperimenter dog ikke så meget om at trække flere kunder ind i butikken, som de handler om at udfordre rutinerne.
"Jeg gør det af ren og skær nysgerrighed, fordi jeg synes, det er spændende at se, hvad det gør ved digtet at blive udsat for musik. Audiopoesi handler ikke om, at digtet ikke kan stå på egne ben. Det handler om at give digtet nogle flere ben at gå på," siger han. 
Performativ drejning
Erik Granly Jensen, adjunkt på uddannelsen for kultur og formidling på Syddansk Universitet, har netop afsluttet et treårigt forskningsprojekt om lyd- og radiokunst. Ifølge ham er audiopoesiens massive tilstedeværelse i samtidskunsten både æstetisk, oplevelseskulturelt og teknologisk betinget.
"Æstetisk, fordi der er tale om kunstneriske projekter, der udspringer af en interesse for at gå på tværs af de forskellige kunstarter. Men også oplevelseskulturelt, fordi audiopoesien holdes i live af et publikum, der gerne vil opleve litteraturen på andre og nye måder. Og teknologisk, fordi de nye produktionsforhold har gjort det nemmere at virkeliggøre projekterne uden om de store pladeselskaber," siger han.
Ifølge litteraturanmelder ved Weekendavisen Lars Bukdahl skal de audiopoetiske eksperimenter ses i forlængelse af et generelt øget fokus på litteraturens performative aspekter. 
"Hvis man som jeg har været så uheldig at opleve 80'erne, har man hårde erindringer om de mange glyptotekoplæsninger, hvor digterne bare stod og rungede. Også dengang var der heldigvis undtagelser som T.S. Høeg, der både er digter og musiker og har været en vigtig figur i den her strømning, men generelt må man sige, at der over årene er kommet meget mere performativitet ind i litteraturen, og det har den alt andet lige haft godt af," siger han.
Men hvad med litteraturkritikerne selv? Er de fulgt med udviklingen - eller er audiopoesien gået deres næse forbi? 
"Der rammer du ned i en stor klump dårlig samvittighed," siger Lars Bukdahl.
"Cd'erne lander jo også på mit skrivebord, men jeg er for dårlig til at få gjort noget ved dem, og for dårlig til at konfrontere mig selv med dem. Og det er jeg ikke alene om. Der er et stort efterslæb med at få samlet op på alle de her mange nye udgivelser," siger han og sender opfordringen videre.
"Det er noget, alle vi litteraturkritikere burde have for i lektier. Når der indtil videre ikke er nogen, der for alvor har taget det op, tror jeg, det har noget at gøre med, at det er hybrider. Så snart to kunstarter mødes, er man som fag-smagsdommer halvt ukvalificeret. Jeg kan selv mærke, at jeg af og til kommer i knibe, når jeg anmelder rapmusik, fordi jeg har svært ved at vurdere musikken. Jeg kan godt høre om det swinger, men meget mere end det, kan jeg ikke sige." 
Ifølge Lars Bukdahl ligger der en opgave og venter for den samlede kritikerstand.
"Kritik vil altid være røvslæbende i forhold til nye kunstneriske udtryk. Men i stedet for at være trist på kritikkens vegne, kan man vende den om at sige, at vi skylder vores fag at udvikle et greb på audiopoesien, så vi kvalificeret kan vurdere, hvad der er skidt og kanel. For det er jo ikke bare sådan, at det automatisk bliver godt, når en god musiker og en god digter går sammen."


