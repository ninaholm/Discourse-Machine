Bogsalget til supermarkeder holdes skjult
Bogsalget er gået fra slemt til værre, viser de seneste tal fra bogmarkedet. Men reelt har ingen det fulde overblik, for en stigende del af forlagenes salg til supermarkederne figurerer slet ikke i de officielle statistikker
Handlende i bogafdelingen  i Føtex i Frederiksberg Centret. Et stigende antal bøger bliver  i dag leveret uden om distributionsstederne og direkte til supermarkederne fra trykkerierne, så det er umuligt at aflæse forlagenes reelle omsætning i de officielle statistikker.


 Der er ikke meget at glæde sig over i bogbranchen for tiden. Under overskriften -Fra slemt til værre- offentliggjorde Forlæggerforeningen i denne uge Bogbarometrets første kvartalstal for 2009. Sammenlignet med samme kvartal sidste år har branchen oplevet et fald i omsætningen på næsten 15 procent og en nedgang på 25 procent i antal solgte bind. Finanskrisen, den øgede konkurrence fra supermarkeder og netboghandler samt manglen på store bestsellere i årets første måneder er blandt nogle af forklaringerne på de nedslående tal.
Tilbage står billedet af en særdeles presset bogbranche, hvor navnlig boghandlerne lider. Situationen for forlagene, derimod, er sværere at blive klog på. Trods ihærdige appeller om større åbenhed mangler branchen nemlig stadig at kaste lys over en række mørketal i de officielle statistikker.
Sagen er, at omsætningstallene fra Bogbarometret hovedsageligt baserer sig på den bogomsætning, der går gennem forlagsekspeditionerne DBK og NBC. Men da et stigende antal ordrer i dag bliver leveret uden om distributionsstederne og direkte til supermarkederne fra trykkerierne, er det umuligt at aflæse forlagenes reelle omsætning i de officielle statistikker.
Hvor stort udenomssalget er, ønsker hverken forlagene eller supermarkederne at oplyse.
Men at salget reelt er markant større end de officielle tal lader ane, synes at være uden for enhver tvivl.
»Mange forlag leverer bøger direkte fra trykkeriet til os, fordi det sparer dem penge, og fordi der ikke er nogen grund til at indlagre bøgerne, hvis de alligevel skal sendes ud dagen efter. Derfor giver tallene ikke et retvisende indtryk af, hvordan virkeligheden ser ud,« siger indkøbsansvarlig for bøger i Dansk Supermarked Charlotte Thyberg.
Ifølge Bogbarometret skulle forlagenes salg af bøger til supermarkederne i kroner og øre være faldet med over 25 procent fra første kvartal 2008 til første kvartal 2009. Men det er langtfra tilfældet, fortæller Charlotte Thyberg.
»Vi har i hvert fald ikke haft tilbagegang det sidste år, men derimod en tocifret vækst i kroner og øre,« siger hun.
Samme melding lyder fra hendes kollega i Coop Danmark, kategorichef Stig Hald, der heller ikke kan genkende billedet af et faldende salg.
»Hvad vi sælger, er fortroligt. Men det er et meget markant salg, der ikke figurerer i statistikkerne, og det er stigende. Der er ingen tvivl om, at vi tager salg fra boghandlerbranchen i øjeblikket,« siger han.
I Sverige viser helt nye tal fra branchebladet Svensk Bokhandel, at hver anden bog i dag sælges uden om boghandlerne. Internethandler og supermarkeder står for hver 25 procent. Så stort er supermarkedssalget endnu ikke herhjemme, erkender Stig Hald.
»Men jeg vil sige så meget, at vi er oppe i det tocifrede,« siger han.
Lys over mørketal
Udmeldingerne fra de to store supermarkedskæder gør indtryk på Forlæggerforeningens direktør Marie Svane.
»Det, supermarkederne siger, understøtter det rygte, der også er i branchen om, at der foregår en underrapportering af forlagenes salg til supermarkederne,« siger hun.
Så sent som i sidste nummer af branchebladet BogMarkedet appellerede Marie Svane til Forlæggerforeningens medlemmer for at få kastet lys over eventuelle mørketal i statistikken.
»For hvis vi ikke kan se, hvor stort det direkte salg til supermarkederne er, kan vi heller ikke være sikker på, at det står så grelt til med den totale omsætning på bogmarkedet, som de officielle tal antyder,« siger hun.
Det er Stig Andersen, adm. direktør i Gyldendal, enig i. Så længe det samlede salg til supermarkederne ikke fremgår af de officielle statistikker, er det umuligt at bedømme det reelle fald i befolkningens læse- og købelyst, mener han.
»Dansk Supermarked og Coop Danmark udgør en ny stor muskel i forhandlerleddet, som kan afsætte helt anderledes mængder end boghandlerne, hvis prisen er rigtig. Det har vi som forlag nydt godt af de senere år. Derfor er det også min overbevisning, at den faldende omsætning, som fremgår af Bogbarometret, først og fremmest er et problem for boghandlerleddet, der for tiden er under voldsomt pres,« siger han.
Adm. direktør i Lindhardt og Ringhof Anette Wad medgiver, at forlagenes omsætning reelt er større, end Bogbarometrets tal antyder. Men hun ser ingen grund til at be tvivle den overordnede tendens til faldende omsætning i branchen.
»For sidste år var der også et salg, der kørte uden om ekspeditionerne, og det har der været, siden man startede med supermarkedssalg. Så tallene i år er sammenlignelige med tallene fra sidste år,« siger hun.
»Dertil kommer, at det trods alt stadig er boghandlerne, som står for størstedelen af forlagenes omsætning, mens supermarkedssalget kun udgør en mindre del på cirka på ti procent,« siger Anette Wad.
Frie priser
Hverken Gyldendal, Lindhardt og Ringhof eller Politikens Forlag lægger over for Information skjul på, at de i stigende grad afsætter bøger direkte til supermarkederne uden om de almindelige distributionskanaler. Af konkurrencehensyn ønsker ingen af forlagene dog at offentliggøre de præcise tal. Det har Ilse Nørr, forlagsdirektør på forlaget Modtryk, der blandt andet udgiver Jan Guillou og Stieg Larsson, derimod ikke noget imod.
»Jeg vil tro, at godt 90 procent af de bøger, vi sælger til supermarkederne, går uden om distributionsleddet,« siger hun.
Af samme grund har hun svært ved at tro på, at den nedgang i salget til supermarkederne, som Bogbarometret viser, er reel. Og det er et problem, mener hun. Ikke mindst når det kommer til at vurdere de frie prisers effekt på den samlede bogomsætning i branchen.
»Hvis der er et stort mørketal, som slet ikke figurerer i statistikkerne, så får vi ikke et retvisende billede af, om de frie priser totalt set har betydet en større eller mindre omsætning på bogmarkedet,« siger hun.
I en leder i BogMarkedet opfordrede ansvarshavende redaktør Nils Bjervig for nylig forlagene til højere grad af åbenhed:
»Det ville klæde forlagene og gavne branchens statistikker, hvis alle leverancer blev indrapporteret til foreningen,« skrev han.


