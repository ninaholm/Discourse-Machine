Pussies



 Hvis det først var protesterende forfattere som Peter Carey og Michael Ondaatje, der trak avisoverskrifter som følge af deres boykot af den amerikanske PEN-klubs præmiering af det fransk satiremagasin Charlie Hedbo, så var det Salman Rushdie, der stjal anden omgang ved på Twitter at karakterisere de boykottende forfattere med det ikke særligt pæne ord »pussies«, som i mild oversættelse vil lyde ’tøsedrenge’: »Prisen uddeles. PEN holder fast. Kun seks pussies. Seks forfattere på jagt efter en smule karakter.«
Det var ikke nogen eksemplarisk måde at gå ind i diskussionen om det berettigede i ikke bare at støtte Charlie Hebdos ytringsfrihed, men ligefrem hylde bladet. Rushdie måtte efterfølgende trække ordet tilbage, fordi det afledte opmærksomheden fra det væsentlige. Mere eksemplarisk er korrespondancen mellem forfatteren Deborah Eisenberg og PEN-formanden Suzanne Nosset. Her er de to holdninger til ytringsfriheden og til den type provokationer, som satiremagasinet står for, jævnbyrdigt og kvalificeret repræsenteret. Den viser også, at uenigheden om det spørgsmål ikke bare forsvinder. Den splitter PEN rundtom i verden, og den splitter befolkningerne i de lande, hvor muslimer er en minoritet. For det hele står og falder nemlig med minoritetsdiskussionen og med, at man ikke skelner mellem henholdsvis en helt legitim generel religionskritik af islam og hetz mod et muslimsk mindretal i de vestlige lande. Vi er nødt til at tage begge positioner i betragtning, og hvis vi vil ud af den evindelige og ødelæggende frontkrig og dæmonisering, er det nødvendigt at få formuleret en tredje vej.

