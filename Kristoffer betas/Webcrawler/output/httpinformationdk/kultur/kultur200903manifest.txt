Manifest for en ny roman
Det er med livet som indsats nødvendigt at vende ryggen til den litteratur, der i øjeblikket hærger bybilledet, mener forfatteren Asger Schnack, der har skrevet manifest for en ny roman


 Hvordan kan vi holde ud, at romanen i dag ligner romanen fra 1800-og-noget? Det kan vi ikke holde ud. Hvordan kan vi leve med, at romanen skrives naivt? Det kan vi ikke leve med. Hvordan kan vi acceptere, at virkeligheden - forstået som på ny uproblematiseret virkelighedsgengivelse - kommer farende ind, med forfatterens barndom, ungdom eller voksne nutid som skudsikkert materiale? Vi kan ikke acceptere det. Hvordan kan vi tåle mainstream? Det er det, vi ikke kan.
Det sociale er naturligvis interessant. Udviklingen fra barn til voksen er ikke på forhånd som stof trivielt. Den tilbageholdte stil, den antydende metode, det kendte greb at udelade, arrangere, manipulere i fuld seriøs overtalelsesiver er ikke uspændende, hvis man med spændende mener, at nej, hvor vi lever, når vi bliver ført som læsere frem til sidste side med det formål at nå frem til sidste side. Men det er naturligvis uinteressant og trivielt og uspændende, når man først har indset, at det er brugt og genbrugt og stillet til skue i glubende alvor så tit, at det er underlødigt at beskæftige sig med det. 
En sludder for en sladder
Det er en kriminalroman, en slægtsroman, en psykologisk thriller, det er en ligegyldig kærlighedsroman, det er en sludder for en sladder, en romantisk fortryllelse, et skær af sandhed, empatisk menneskeklogskab. Det er fortiden, der kommer væltende op med grå skygger af genstridig gentagelse. Det er en collage, fordi nu kan man ikke den lige vej. Eller slet og ret en samtid taget på kornet. Tomhed i linje på linje, der efterfølger hinanden med en koreograferet disciplin. Det er en for længst gennemskuet leg, hvor en forfatter vil bilde en læser noget ind.
Det er i orden, at nogen tror på det, og at man har skoler, der underviser i prostitutionen, og skoler, der senere underviser i den dybere forståelse af produkterne, der handles i butikker til gavn for omsætningen. Det er i orden, at litteraturen er blevet en vare på linje med andre varer, at romanen stiller sig til rådighed for debatten på linje med aviser og ugeblade. Det er i orden, at sproget underordner sig en handling, som lokker læseren til i glad psykologiseren og vold og virkelighed. Der var den igen. Det er i orden, at virkeligheden hele tiden trænger sig på.
Nej, det er ikke i orden, for det er ikke virkeligheden, det er en gengivelse, der vildleder med realistiske beskrivelser eller plot eller noget, vi har lært, siden vi var børn: at det kan betale sig at nikke, når læreren taler. Efterligninger og referencer og kig ind i børneværelser og sprog, som det tales. Det er nødvendigt at vinke farvel til iscenesættelser, politiseringer og julesalg. Det er absolut nødvendigt at afakademisere selve skrivehandlingen, selve vejrtrækningen. Det er med livet som indsats nødvendigt at vende ryggen til litteraturen, forstået som den litterære institution, der hærger bybilledet.
Mainstreambakterien
Med livet som indsats vil sige for enhver pris. For enhver pris må vi tage et skridt til siden, dukke os for mainstream, der gennemstrejfer de bydele, der endnu huser bog- og papirhandlere. For enhver pris må vi undgå smitte fra det støv, der hvirvles op. Løbe op ad trapper og gemme os. For enhver pris nægte at blive inficeret af mainstreambakterien, der først svækker og siden dræber selve romanen, den, vi ville skrive. Den, vi stadig vil skrive, og som ikke regrederer til stadier før dada og alle dadas motorer.
Den ny roman kan ikke være den gamle roman. Den kan ikke være en historisk roman, der selv er historisk, men må være en nutidig, som selv er nutidig. Lige nu. Ikke i går. Gerne i morgen, for inden vi ser os om, er i morgen nu. Dér, på den linje, hvor nu kommer til syne. Det vil sige ikke skrive et rum frem, illudere, narre fjenden. Ikke smile igennem tårer. Ikke selv elske og presse kærligheden ud som noget, læseren skal tro på for selv at rejse sig fra siderne og elske. Romanen vil ikke have med det at gøre.
Ikke tilfredsstille anmeldere, opildne læsere, gnide indersiden af boghandlere. Ikke lade en gymnasielærer være hovedperson! Ikke en eneste beskrivelse, der tager sig selv alvorligt. Ikke en suspense, der er hængt ud imellem biler eller rejser. Ikke en diskussion over middagsbordet, en nat i en dobbeltseng med ord, der selv ved, at de ikke slår til. Ikke hyklerisk beskedenhed eller simpel mangel på intelligens. Ikke en provinsiel karakteristik af en hovedperson. Eller en biperson. Eller overhovedet en person. Romanen nægter at have med det kneb at gøre.
Båret frem af sproget
Den ny roman vil stille sig ud, hvor det, der er passeret, er passeret. Den vil tænke lige så meget, som et menneske kan tænke, uden selv at blive til tanke. Den vil ikke gøre sig dummere, end den er. Den vil lade følelsen komme til orde som følelse. Den vil give plads for følelsen. Den vil ikke lede den ind i en overraskelse, gøre den til et påfund eller identificere den med et parti, en side eller en person frem for en anden. Romanen vil ikke tillade, at det sker.
Derimod vil den gerne fortælle, hvad den har at fortælle. Den lægger det op på et fad, som bliver båret frem af sproget. Synligt. Alt er synligt. Syrligt og sødt og lige meget værd. Nivelleringen har bjerge. Intet er romanen fremmed. At holde koncentrationen oppe fra morgen til aften. At holde blikket fast på de omgivelser, der er. Den bølgende bevægelse, der findes. De skår, der falder klinkende til gulvet. Til jorden. I havet. At være solidarisk. Stå til tjeneste. Hen over alle de faldende huse.
Den ny roman er nu på sporet. Den vil ikke hoste, men tale klart om sit eget dunkle univers, som skinner i mørket. Den behøver ikke at lære af andre eller tegne af efter fotografier. Dens samfundssind er bare et samfundssind, ikke en rolle. Den påtager sig ikke at repræsentere noget eller nogen. Som sprog er den glat. Den viser til hver en tid, på hver en måde, alt frem. Den skjuler ikke et trick for at overrende en læser med en forestilling om indsigt eller kløgt. Den pådutter ikke læseren en helhedsløsning, endsige en løsning. Den kan ikke tage ordet plot mere alvorligt end ordene noget for noget.
En eftermiddag splintres verden, og en aften limes den sammen igen. Det er yderligtgående, det kunne ligne et barn med en maske surret fast om næsen. Masken har set igennem verden, igennem vinduesruder og de fænomener, der spejler sig dér. Den har været på besøg i et forretningskvarter, i undergrunden, den har taget bolig i duerne, der skydes ned med hagl. Det vil glemmes, og det bliver glemt. 
Den ny roman er på sporet. Nok har den spejlet spejlene, men den forlader repetitioner og tvangshandlinger. Den vil ikke gøre nogen tilpas. Der skal ikke være noget genkendeligt her. Ikke noget, læseren selv har oplevet og nu finder formuleret her. Ikke noget af den slags, der egner sig til fortolkning eller genfortælling. Den har en meddelelse, der kammer over og overhaler faldet fra tinderne og alle de dermed følgende afvisninger af, at med dette følger dette, og med dette følger dette. 
Afdøde forfattere, der har praktiseret den ny roman i Danmark, er J. P. Jacobsen, Per Højholt og Morti Vizki. De kunne ikke vide, at den sne, de fik i ansigtet, var den ny roman, selv om de nok havde en anelse. Ved siden af dem gik Jens August Schade, der hverken kunne beslutte sig for at skrive den ny roman eller lade være. Nu er der helt stille i gaden. En enorm bestsellerfod træder på Rundetårn og lægger København øde.
Dagen begynder hver dag om morgenen, men slutter ikke nødvendigvis om aftenen. Der er spor efter vejrtrækning langt ind i natten - og næste dags morgen. Sådan kører tiden på hjul ved siden af hinanden. Men det betyder ikke, at fortiden rykker frem foran nutiden og forvandles til fremtid. 
Den ny roman kan ikke gå tilbage til før 1919 og starte forfra. Den kan ikke lade, som om Første Verdenskrig, Anden Verdenskrig, Vietnamkrig og Irakkrig ikke rasede. Den kan ikke trække vejret ind og lege skolelærerlitteratur. Den kan ikke stige op af en mose og sige: Jeg er Martin Andersen Nexø. Den har ikke mulighed for det, fordi den har set verden brænde. Den ny roman er usynlig.

