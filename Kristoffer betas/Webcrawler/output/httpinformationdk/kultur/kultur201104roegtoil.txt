Den røg ud i toilettet fra et tog over Øresund
Moderne svenske krimier er lige til at skylle ud i lokummet, mener forfatteren Sven Holm, der snart er aktuel med med novelle-samlingen ’Midt i den blanke nat’


 — Hvilken bog ville du ønske, alle ville læse?
»Skal alle have læst nogetsomhelst? Jeg ved det ikke. Men skulle det være, er det måske Jobs bog og Højsangen fra Det Gamle Testamente. Det mørkeste og det lyseste. Man kan ikke tænke sig Dostojevskijs Dobbeltgængeren eller Samuel Becketts Molloy uden Jobs bog, og man kan ikke tænke sig Emil Aarestrups mageløse erotiske digte uden Højsangen.
— Hvilken bog har haft størst betydning for dig?
»Allerførst – som barn – Jens Sigsgaard og Arne Ungermanns Palle alene i verden. At være alene og uden voksne er vildt og kreativt at forestille sig. Det er ligesom på egen hånd at skulle opfinde hele verden. Senere hen – Knut Hamsuns roman Sult, hvor biologi, intellekt, nerver, fantasi og seksualitet blomstrer drastisk midt i en uindtagelig verden.«
— Hvad er den værste bog du har læst?
»Endnu en moderne svensk kriminalroman. Den røg ud gennem toilettet i et tog, der kørte over Øresunds-broen. Jeg er ellers ynder af kriminalfilm (så snart de er gode film). Men hvorfor er der så mange moderne kriminalromaner, hvor selve romanarbejdet er så sjusket og uoplagt, og hvor selve sproget hænger som alt for stort badetøj uden på en meget mager krop?
— Hvilken type læser er du?
»Langsom. Meget langsom. Men jeg er også en langsom spiser (blev næsten altid sidst færdig ved hundredemandsbordet, da jeg gik på kostskole). Og på samme måde indtager jeg en fremmed storby i ganske små portioner.«
— Hvornår læser du?
»Lidt om morgenen. Noget før sengetid. Måske en times tid midt om natten mellem to søvne. Når jeg er udenlands, hvor man er næsten alene med sit sprog. (Og hvor jeg altid sørger for også at have et par danske bøger med.) Og så når mit arbejde tvinger mig til det.«
rbs@information.dk

