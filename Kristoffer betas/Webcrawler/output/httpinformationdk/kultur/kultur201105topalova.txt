Topalov og Aronian ude af VM i skak
Boris Gelfand i topform kan blive Anands næste udfordrer


 I den østrussiske by Kazan indledte otte at verdens førende stormestre i sidste uge kampen om at blive udfordrer til den regerende verdensmester, inderen Viswanathan Anand. Der spilles efter knockout-systemet, kun fire runder i kvart- og semifinaler, seks i finalen. I tilfælde af uafgjort er der 'tiebreak' i form af hurtig- og evt. lynpartier.
Efter kvartfinalerne måtte to af de største navne forlade turneringen. Den bulgarske eksverdensmester Veselin Topalov satsede for hårdt i anden runde mod Gata Kamsky, USA, der effektivt slog kontra og trods bulgarsk pres fik holdt i remis i de to sidste partier til slutcifrene 2,5-1,5. Mindst lige så overraskende var det, at armenieren Levon Aronian røg ud. Efter fire indledende remiser, hvor Aronian både havde fordel på brættet og uret, var Alexander Grischuk stærkest i hurtig-skakken, som han vandet 2,5-1,5. Aronian var ellers anset for den farligste mand for Anand, der sikkert klapper i sine små hænder over dét resultat.
Mere ventet var det, at Vladimir Kramnik ekspederede Radjabov (Aserbajdsjan) ud. Efter otte (!) indledende remiser vandt Kramnik lynskakken 3-1, men imponerende var hans spil ikke. Til gengæld var det som så ofte før tilstrækkeligt.
Endelig viste israeleren Boris Gelfand topform, da han slog aserbajdsjaneren Mamedyarov 2,5-1,5. Gevinsten faldt i det tredje parti, hvor Gelfand som sort fik etableret en uhyggelig bondelavine: 1.e4 c5 2.Sf3 d6 3.d4 cxd4 4.Sxd4 Sf6 5.Sc3 a6 6.Lc4 e6 7.Lb3 b5 8.00 Le7 9.Df3 Dc7 10.Dg3 00 11.Lh6 Se8 12.Tad1 Ld7 13.f4 Sc6 14.f5 Sxd4 15.Txd4 Kh8 16.Le3 Sf6 17.Dh3 d5 18.e5 Dxe5 19.Th4 Tfc8 20.Kh1 Txc3!
Dette offer er standard i mange sicilianske varianter. Den sorte stilling er ikke bare behagelig, men spændende at spille. I det følgende kan man fornemme, hvordan Gelfand ligefrem nyder det.
21.bxc3 Dxc3 22.Td4 a5 23.Td3 Dc6 24.c3 a4 25.Lc2 e5 26.Lg5 b4 27.Dh4 bxc3 28.Th3 Kg8 29.Te1 e4 30.g4 Kf8 31.Le3 Dc4 32.g5 Lxf5 33.gxf6 Lxf6 ...
Se diagrammet.
De sorte centrumsbønder, understøttet af løberparret, er et skrækindjagende syn.
34.Dh5 Lg6 35.Dg4 Dxa2 36.Lb1 Dc4 37.Dg2 a3 38.La2 Dc6 39.Tg3 Tb8 - og hvid opgav: 0-1.
Gelfand skal i semifinalen op mod Kamsky, mens Kramnik møder Grischuk i et rent russisk opgør. Begge matcher kan følges på nettet via www.dsu.dk.


