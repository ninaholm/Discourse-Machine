Til prinsessens forsvar
Rehabilitering. Der er ingen grund til at nedvurdere prinsesseskikkelsen som  problematisk ideal  prinsesser symboliserer både det indlysende selvværd og respekten fra andre


 I Anita Brask Rasmussens feature, Hvis alle piger var prinsesser, ville samfundet gå i stå, (Information, den 13. august) kommer der mange stemmer til orde om børnelitteratur. En af dem, som udtrykker sig mest drastisk, er Astrid Iversen, forfatter til Øv, prinsesser er kedelige, som citeres for følgende om prinsessefiguren:
»Den er meget mere udbredt, end da jeg var barn, men ret beset, så er de jo kedelige, og hvis alle piger ville være prinsesse, gik samfundet i stå. De er jo kun til pynt.«
Ifølge artiklen er Astrid blevet træt af at se sine døtre bombarderet med prinsesseforbilleder, da de er problematiske idealer: Prinsesser er »passive og hjælpeløse« og »bliver passivt forsørget af en mand«.
Stik imod dette vil jeg fremhæve de livsvigtige værdier, som prinsesse-arketypen står for og argumentere for, hvorfor de behøves netop i vores tid.
Prinsessen repræsenterer status, egetværd og en beskyttet tilværelse. Selv den mest stiliserede krone i en billedbog signalerer, at bæreren af denne har en vis social status og er en person, man må regne med. Hvilket bedre ideal kan man stille op for en lille pige, som er optaget af at forme sin identitet, end en prinsesse, som med medfødt selvfølgelighed regner med, at andre tager hensyn til hendes behov og ønsker?
I en verden, som tuder kvinder ørene fulde om, at nu må de tilpasse sig, signalerer prinsessen: Dine behov er vigtige, andre skal tage hensyn til dig, og du har en selvfølgelig ret til det, du behøver!
I diskursen aktiv/passiv er det også et tidens tegn, at aktiviteter og præstationer bliver belønnet, mens passivitet er noget, man ser ned på. Her står prinsessen for et livsvigtigt ideal ved at signalere, at du er værdifuld ved bare at være den, du er. Prinsessen symboliserer det selvindlysende selvværd og selvrespekten såvel som respekten fra andre.
I menneskets balance mellem at være og at gøre er jeg den første til at applaudere handlekraftige heltinder, som former deres eget liv og gør en forskel i andres. Men det betyder ikke, at vi skal kaste den passive prinsesse bort med det rosenduftende badevand. Hendes arketype repræsenterer: Universet glædede sig den dag, du blev født. Du er okay, som du er. Du behøver ikke bevise dit værd igennem det, som du lykkes med. Du er uendelig værdifuld ved overhovedet at findes.
At være er grundforudsætningen for at gøre. Derfor kan det også være helt i orden, at hovedpersonen »kun er til pynt«. Hun repræsenterer den rene væren, immanensen, den strålende eksistens.
Det kan være svært at hvile i sin egen væren. Det er så let at lade sig rive med af aktivitetshetzen. Derfor har vi brug for den stille, værdige prinsesse, som tager imod gaver med behag og glæder sig. Derfor behøver vi blandt vore øvrige forbilleder også den nærværende unge kvinde, som ikke foretager sig andet end at gå rundt i slotshaven og kigge på blomster og sommerfugle. Eller hende, der som i det vrængbillede af Rapunzel, som dukker op i Rasmussens artikel, bare sidder i sit tårn »og piller næse«.
I hverdagen oplever mange piger og unge kvinder at blive forulempet og at få deres personlige grænser overskredet. I eventyret er prinsessen beskyttet og tryg. Det kan i den forbindelse dreje sig om traditionelle fortællinger, hvor hun bliver badet og klædt på af sine kammerfruer eller om den moderne voksenvariant, hvor Carrie i den første Sex and the City-film bliver omsorgsfuldt plejet, lagt i seng og madet af sine veninder.
Hvorfor skal vi se eventyrslottets tykke mure som indespærrende fængsler? De kan lige så vel være hverdagsinspiration til at beskytte og værdsætte sig selv, søge bekræftelse og hensynsfulde sammenhænge, tage imod hjælp og støtte. Prinsessen er ikke nogen forældet figur, hun er mere aktuel end nogensinde.
Gamle fortællinger, stort potentiale
Så kommer vi til indvendingen om pigen, som passivt venter på sin prins  ham, der skal virkeliggøre hendes drømme. Hvilket skæbnesvangert ideal  at vente på nogen, som skal fuldkommengøre dig i stedet for at gå efter det, du selv vil, for fuld kraft. Der er meget at sige om denne stereotype forestilling. I denne sammenhæng må det være nok at ihukomme det jungianske princip, som bl. a. Clarissa Pinkola Estés anvendte: Alle figurer i en fortælling kan repræsentere kræfter i ét og samme menneskes psyke. Prinsen/krigeren kan ses som den handlekraftige del af psyken, der beskytter de mere ømtålelige.
I Anita Brask Rasmussens artikel giver flere forskere, forfattere og pædagoger udtryk for, at der er brug for en mangfoldighed af forbilleder, helte og heltinder inden for børnekulturen. Jeg kunne ikke være mere enig.
Derimod kan jeg ikke gå med til, at problemet med kønsstereotyper bliver forstærket af, at vi bliver overfodret med bedårende prinsesser og stærke superhelte. Både de gamle og de nye fortællinger har betydeligt større potentiale, end vi sædvanligvis giver dem kredit for. Også den mest stereotype historie indeholder nøgler til at håndtere de modsætningsfyldte problemer og forventninger, vi møder i vores egen tilværelse, både som barn og voksen.
De nye »handlekraftige og selvstændige« heltinder giver os ganske vist forbilleder, vi behøver, men bag de gammelkendte ligger der mere visdom, end vi er tilbøjelige til at tro. De nye prinsesser har arvet træk fra de gamle, og det er slet ikke dårligt  tværtimod. Disney-heltinderne Jasmin i Aladdin og Elizabeth i Pirates of the Caribbean bryder ud af deres beskyttede tryghedszoner, står på egne ben, fægter og springer stangspring. Men efterfølgende, når det passer dem, kaster de forklædningen af sig. Lokkerne og diademet eksponeres, når huen kommer af, og de påberåber sig deres værdighed og sociale status for at få den behandling, de mener sig berettiget til.
Når det gælder det kønsspecifikke i eventyrerne vil jeg gå så langt som til at sige, at det kan være godt at introducere drenge og piger for forskellige eventyr. Fortællingerne hjælper os med at navigere ikke bare i forhold til de universelle problemer, vi møder som mænd og kvinder, men også i de sociale konstruktioner og den uretfærdige verden, vi fødes ind i. Navnlig er en del eventyr gode til at forklare for drengebørn, hvilke udfordringer de kommer til at møde som mænd i denne verden, mens andre er den rette medicin til småpiger og kan give dem værdifulde koncepter med på vejen. Tingene er ikke altid, som de ser ud til at være, og hvis vi bortkaster eller ringeagter det lyserøde, gør vi os selv en stor bjørnetjeneste.
Astrid Iversen citeres for at mene, at »hvis alle piger ville være prinsesser, så gik samfundet i stå«. Det tror jeg ikke. Hvis alle piger ville være prinsesser og desuden også ville være alt muligt andet, som vi også kan være, ville vi få et bedre samfund.

Oversat af Niels Ivar Larsen
Helena Gustafsson er kemiingeniør fra Chalmers tekniske højskole og har arbejdet med energimarkedsanalyse og outsourcing i Chile og Sverige. Hendes baggrund er også i økonomisk historie og journalistik og sociale bevægelser som miljøbevægelsen og kvindesagsarbejde.

