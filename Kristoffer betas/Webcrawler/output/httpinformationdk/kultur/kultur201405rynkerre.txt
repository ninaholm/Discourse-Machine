Rynker og replikker
Nomineringerne til Årets Reumert viser, at det går ganske godt for ældre skuespillere. Og at teater om værtshuse og planteskoler – og kønsdebat – er i høj kurs


 
	Rynker er ingen hindring. I hvert fald ikke hvis man ser på nomineringerne af skuespillerne til Årets Reumert, der blev lanceret i mandags. I kategorien Årets kvindelige birolle står navnene Elsebeth Steentoft, Margrethe Koytu og Kaya Brüel. Og uden at afsløre deres vidt forskellige fødselsår, er det altså skuespillerinder, der ikke længere kan satse på at blive castet som Julie.

	Til gengæld er det kvinder, der kan spille teater, så deres roller får dybde og kompleksitet og dilemmaer. Det er kunstnere med modne stemmer og stamina. Selv om de ikke alle sammen er sprintere længere, så løber de alle tre nogle forrygende sceniske maratonløb med overskud og humor. Og deres gennemslagskraft og poesi og overleverstædighed har nu skaffet dem ind på nomineringspladserne.

	Drukskæbner

	Netop disse nomineringer viser samtidig spændvidden i den danske scenekunst. For forestillingerne har ikke bare været præget af formeksperimenter og teater for de udvalgte. Det har i høj grad været et teaterår præget af folkelig scenekunst.

	I Reumert-kategorien Årets forestilling findes Varmestuen med kvartetten Bro, Trolin, Ellekilde & Grue som gæstespil på Husets Teater, Indenfor murene på Aalborg Teater og Metamorfoser på Det Kongelige Teater. Altså en helt nyskrevet bodegahistorie af Anna Bro, en 100 år gammel jødehadsfortælling af Henri Nathansen iscenesat af Morten Kirkskov og en græsk myteforestilling over Ovids 2000 år gamle metamorfoser i en collage af Elisa Kragerup.

	Jaloux elskende

	Disse tre forestillinger er vidt forskellige: Drukskæbner over for religionsfanatikere over for lidenskabsskikkelser. Socialrealisme over for kulturnaturalisme over for kropsperformance. Ternede duge over for kødbollesuppe over for nøgne kroppe overhældt med sort maling. Eller hvordan man nu vil beskrive forestillingernes spektrum af menneskelighed.

	I ingen af de tre forestillinger lefles der for eksperimentet for eksperimentets egen skyld. Her dyrkes den gode historie – uanset om historien handler om helt almindelige mennesker eller om kendistyper eller myteskikkelser. Og jo. Alkoholikerne i Varmestuen er lige så svære at skildre som de frisindede jøder i Indenfor Murene eller de jaloux elskende i Metamorfoser.

	Stakkels nummer fire

	Personligt har jeg set over 200 forestillinger af sæsonens omkring 400 premierer. Det har som altid føltes urimeligt at skulle reducere et helt års teateroplevelser til tre navne i hver priskategori. Jeg har det dog allersværest med de kunstnere og forestillinger, der uvidende ender med at blive den forsmåede ’nummer fire’ …

	Men i år er det ellers ikke mindst nomineringernes spændvidde, der føles så tilfredsstillende. Se bare Årets særpris. Her står Afdelingen for mindre planter – en forestilling af Hans Rønne og Team Teatret om et gartneri med nedskæringsproblemer spillet på Grob – over for Nielsens litterære og kønsdebatterende Transformatoren på Caféteatret over for Eventministeriet og Mungo Parks Boys Don’t Cry om en transkønnet mand og den hadforbrydelse, han kommer til at ’udløse’.

	I denne nomineringskategori findes altså både en jordnær arbejdspladskomedie med ræk-mig-lige-skovlen-realisme til en Blixensk åndsperformance og en seksuel eksistensforestilling. Det kan man da kalde bredde inden for en kunstart, som ikke mindst filmelskere ellers ynder at kalde ’smal’.

	Men hvem der vinder? Jamen, det afsløres da først til afslutningen af festivalen CPH STAGE ved Reumert-showet på Gamle Scene den 22. juni. Rynker og replikglæde er ingen hindring.

	 

	 

www.aaretsreumert.dk

	 

