Krigen i Georgien er en test på det europæiske sammenhold
Europa må sige fra over for Rusland. Ellers marcherer russerne atter videre mod Ukraine og Østeuropa, frygter europæiske intellektuelle. Forfatteren Carsten Jensen opfordrer EU til at tale Putins sprog og sætte hårdt mod hårdt


 "Energinarkomanen Europa må på afvænning og tage en kold tyrker, så vi ikke længere er afhængige af Rusland."
Det er det drastiske svar, EU må komme med oven på krigen i Georgien, mener forfatteren Carsten Jensen.
I Frankrig går de to filosoffer André Glucksmann og Bernard-Henri Lévy helt op i det røde felt over Ruslands 'kaukasiske aggressioner':
 "Der er kun ét svar. Vi må redde et demokrati, der er blevet pint til døde. For det gælder ikke kun Georgien. Det gælder også Ukraine, Aserbajdsjan, Centralasien, Østeuropa og dermed Europa," skriver de to filosoffer i den franske avis Libération torsdag.
I sig selv er det bemærkelsesværdigt, at netop André Glucksmann og Bernard-Henri Lévy går sammen om et politisk opråb. 
Traditionelt plejer de at stå på hver sin side i den politiske debat. Men her taler de med en stemme om det, de kalder den første russiske militære intervention i et selvstændigt land siden invasionen af Afghanistan i 1979. For dermed har den russiske regeringschef, Vladimir Putin, varslet en ny verdensorden med nye spilleregler, argumenterer de: 
"Hvis ikke Europa reagerer, afslører vi os selv som papirtigre, man ikke kan vente sig andet fra end gode intentioner." 
Magtdemonstration
Helt så dramatisk ser Carsten Jensen ikke situationen, men han mener, at EU må svare med sin egen magtdemonstration.
"For jeg tror, det er det eneste sprog, Putin forstår," siger Carsten Jensen.
"Jo mere vi stammer i det over for Rusland, jo mere vil Rusland føle sig tilskyndet til at presse på. Svaghed og eftergivenhed over for et land som Rusland giver kun næring til russiske almagtsfantasier," mener Carsten Jensen
For den danske forfatter er den eneste vej frem, at Europa bliver en samlet storpolitisk magtfaktor med en klar demokratisk dagsorden over for et Rusland, der klart er på vej væk fra det, vi forstår ved demokrati.
"Men det meste af EU's historie har handlet om økonomi. Det er pengene, der tæller, og de dikterer en form for afbøjende pragmatisme," siger Carsten Jensen og understreger samtidig, at han ikke ser noget alternativ til Unionen. 
Den energipolitiske afhængighed har flere gange splittet EU i forholdet til Rusland. Blandt andet har Frankrig og Tyskland flere gange talt for en blødere linje over for den store nabo. Derfor mener Carsten Jensen, at EU i første omgang må blive energipolitisk uafhængig af Rusland.
André Glucksmann og Bernard-Henri Lévy mener dog, at afhængigheden går begge veje:
"Rusland har i lige så høj grad behov for at sælge sin olie, som vi har for at købe den. Hvis Europa kan vende presset den anden vej, vil det stå stærkt. Ellers er Europa færdigt," skriver de franske filosoffer.
Den georgiske knude
André Glucksmann og Bernard-Henri Lévy mener, at 'Den georgiske test' vil vise, om det Europa, der hyldede revolutionerne i Ukraine og Georgien, stadig findes. Eller om Kreml har ret i, at Bruxelles under de smukke paroler om demokrati og europæisk fællesskab består af rivaliserende, suveræne stater, man kan manipulere og spille ud mod hinanden.
Carsten Jensen forudser, lige som de to franske filosoffer, at europæisk eftergivenhed kan give Rusland blod på tanden i forhold til andre tidligere sovjetstater.
"Jeg kunne godt forestille mig, at Georgien kunne være generalprøven på en lignende styrkeprøve med Ukraine som centrum," siger Carsten Jensen.
Derfor foreslår han, at et andet svar på konflikten i Georgien, kunne være en utvetydig invitation til Ukraine om at komme med i NATO og EU.
"Så bliver Ukraine urørlig. For Rusland fører heller ikke eventyrpolitik. Jeg tror ikke, de kunne drømme om at bruge militære muskler over for den del af Østeuropa, der allerede er med i EU og NATO," siger Carsten Jensen.

