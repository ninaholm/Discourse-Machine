I Skandinavien overlever kollektivet - selv i dystopien
Man taler om en dystopibølge i ungdomslitteraturen. Det startede med amerikanske ‘Hunger Games’ og har bredt sig til Europa og Skandinavien. Der er dog en forskel ifølge den svenske forfatter til ‘Teen Noir’: I Skandinavien har vi håb


 I litteraturen er verden gået under mange gange. I katastrofer, i epidemier, i krig, i overflod og apati. Siden Gulliver tog ud på sin rejse i midten af 1700-tallet er forestillinger om det dystopiske samfund blevet beskrevet i litteraturen. Også i børnelitteraturen er genren velkendt, men i løbet af de seneste fem år er den nærmest blevet dominerende inden for det, forlagene ynder at kalde Young Adult. Det startede med en kvindelig bueskytte, der selvopofrende melder sig til et umenneskeligt overlevelsesspil i amerikanske Suzanne Collins serie Hunger Games. Nu udkommer ugentligt dystopier inspireret af heltinden Katniss Everdeens kamp mod overmagten. Også i Skandinavien.
Den svenske lektor i litteraturvidenskab ved Linnéuniversitetet Maria Nilson har skrevet bogen Teen Noir, i hvilken hun undersøger tendenserne. Hun har fundet frem til, at der er ligheder mellem de meget dystre amerikanske dystopier og de skandinaviske, men der er én afgørende forskel: »I Skandinavien har vi tydeligvis mere tiltro til kollektivet,« siger hun.
De kulturspecifikke forskelle vender vi tilbage til. Først fremhæver Maria Nilson hvilke temaer, der tages op i dystopierne. Relationer og samarbejde mellem mennesker i ekstreme situationer driver ofte fortællingen.
»Det handler om individ og kollektiv. Men det handler også om samfundsforhold og værdier, om demokrati, og hvilke muligheder og begrænsninger det indebærer. Om forholdet mellem stat og borger. Det handler om kønsperspektiver, om en undersøgelse af køn og krop. Om overforbrug og klimaforandringer.«
Dystopierne i ungdomslitteraturen er i høj grad påvirket af de diskussioner og tendenser, der præger samfundet generelt. Derfor er det også kun naturligt, at klimaproblematik efterhånden ikke udelukkende er tilstede som en abstrakt og pludselig katastrofe, men også som en meget konkret del af fortællingen.
Undgå jordens undergang
»Vi taler så meget om global opvarmning og om, hvordan vi kan gøre verden mere bæredygtig, og det er klart, at disse bøger også svarer på en del af det. Der er for eksempel britiske Saci Lloyds Carbon Diaries, der netop er udkommet i Sverige og er ved at blive rigtig store. De undersøger, hvad det ville indebære, hvis man skulle skære drastisk ned på sit fodspor, så vi kan undgå at jorden går under. Vi befinder os på et tidspunkt i historien, hvor katastrofen endnu ikke er indtruffet, men konkrete forholdsregler indføres af den britiske regering – og hvilke begrænsninger på hovedpersonens frihed resulterer det så i?«
Maria Nilson fremhæver særligt finske Emmi Itärantas' Teemestarin kirja, der er udkommet på engelsk med titlen Memory of water. I dette dystopiske samfund er frisk vand en mangelvare. Hovedpersonen får kendskab til en stor hemmelighed, og med denne viden følger et stort ansvar.
»Den stiller det moralske spørgsmål: Hvor mange ressourcer kan jeg beholde selv? Hvis jeg deler dem med nogen, så vil de forsvinde. Er det rigtige og retfærdige at dele dem nu og på kort sigt hjælpe mine medmennesker, eller skal jeg tage magten over ressourcerne for måske at kunne redde nogle fremtidige børn på lang sigt?«
Men betyder denne forholden sig til virkelige udfordringer så, at bøgerne opfordrer til at reagere på dem? Ja, mener Maria Nilson, men ikke nødvendigvis i meget konkret forstand. Og det handler ikke så meget om forfatterens intention, men om hvordan andre bruger bøgerne. Som al anden børnelitteratur indgår dystopierne i en kontekst.
»Jeg har netop læst en masse artikler af litteraturpædagoger, som beskriver, hvordan man bruger disse bøger i klasseundervisning. Og der er mange, især fra USA, som siger: ‘Ja, det er underholdning, og det kan være en vej ind i litteraturen, hvis man er utrænet læser,’ men de synes også, at det er bøger, der aktiverer unge og får dem til at fundere over, hvordan man moralsk og etisk ville handle, hvis demokratiske rettigheder blev sat ud af spillet, eller hvis en undtagelsestilstand opstod. Det er jo vældig taknemmeligt for en lærer at have litteratur, der på den måde kan starte en diskussion om så grundlæggende værdier.«
Ib Kjeldsmark
Tillid og mistillid
Det er altså generelt store spørgsmål, der behandles i dystopierne, men på meget forskellig vis, og det er her, ideologiske og kulturelle forskelle kan komme til udtryk. Dystopien kan, udover at være en analogi over virkelige samfundsforhold, også være et lille afkog af værdierne i det specifikke samfund, den er skrevet i. Måske endda i endnu stærkere grad end andre genrer.
»Der findes mange dystopier fra USA, der er meget, meget dystre. Det er ulykke på ulykke og håbløshed. Der er lidt mere håb i de skandinaviske. Om at man på trods af al ulykken kan leve sammen i en gruppe. I de amerikanske er der en stor tiltro til, at individet kan overvinde overmagten, men kollektivet yder ofte modstand frem for hjælp. Man kan ikke kollektivt samles om en sag, men må udelukkende kæmpe for sig selv. I Skandinavien handler det ikke bare om, at jeg selv, min familie og min kat skal klare det. Men at en større gruppe kan klare det.«
Noget tyder på, at den amerikanske kliché om, at man er sin egen lykkes smed, er stærk i deres dystopiske litteratur, mens velfærdsstatens fællesskabstanke er svær at slippe af med i Skandinavien. Det samme gælder tiltroen til staten. »Der er ikke den samme kynisme i de skandinaviske dystopier. I de amerikanske er der en forestilling om, at magt altid korrumperer. At man ikke kan få magt uden at misbruge den. Men det er ikke sådan, vi ser det. I de skandinaviske dystopier kan man tilkæmpe sig magt for fællesskabets skyld, men i de amerikanske er det magt for magtens skyld. Det er selvfølgelig meget firkantet sat op, men tendenserne er faktisk meget tydelige.«
Stereotyper
Ikke overraskende er ligestillingen mellem kønnene større i Skandinavien. Bøger som Sofia Nordins Et sekund ad gangen nærmer sig endda et alternativ til det heteronormative, men Maria Nilson påpeger alligevel, at det generelt ikke er i dystopierne, man skal lede efter opgør med kønsstereotyper.
»Den unge stærke heltinde har været i fokus i fantasy-genren længe, og det er hende, der driver historien videre, men det er ganske påfaldende, at de som regel bruger bue og pil. Et afstandsvåben. Det er ok for kvinder at være voldsomme, så længe de er det på afstand. Det samme er tilfældet i Moira Youngs Dustland-bøger. Her er det også en ung kvinde, som bliver meget voldelig, men det er aldrig beskrevet. Det er, som om hun bare går i en slags rus, og så to sætninger senere har hun dræbt 15 mennesker.«
Selvom verden er ved at gå under, afholder dystopierne sig ikke fra de temaer, der også i mindre katastrofale situationer hører til ungdomsromanen: spirende seksualitet, frigørelse fra forældrene og identitetssøgen. Men hvor ungdomsromanen i Skandinavien generelt er begyndt at undersøge krop og seksualitet på en mere åben facon i for eksempel danske Rebecca Bach-Lauritsens og svenske Jessica Schiefauers forfatterskaber, så er det ikke i dystopien.
»Heltinden har som regel en kærlighedsrelation, som er meget vigtig. Den er ofte vigtigere end alt andet, faktisk. Den kvinde, som gik i front, når det gjaldt om at trodse overmagten i det dystopiske samfund, får ikke nogen afgørende politisk rolle i det samfund, der skal bygges op på den anden side. Hun får sin store kærlighed og trækker sig så tilbage og får børn. I de nordiske romaner fylder kærlighedshistorien sjældent særligt meget, men de er dog stadig påfaldende heteronormative.«
Her taler Maria Nilson om dystopien generelt, for der er selvfølgelig undtagelser. Lige nu er hun i gang med at læse en række titler, der forholder sig meget konkret til krop. Og det kan måske pege på, at dystopien langsomt influeres af den bevægelse ind i kroppen, som også er sket i voksenlitteraturen.
»I Julianna Baggots Pure er heltindens ene hånd hugget af og erstattet med et dukkehoved. Heltinden er altså ikke nødvendigvis billedskøn – hun kan også have monstrøse træk. Det er grotesk og jo en undersøgelse og understregning af krop. Det gør sig mest gældende i de meget, meget mørke dystopier, men man kunne da håbe på, at det ville sprede sig lidt, for så bliver det virkeligt spændende!«

