Kun hver fjerde kilde i medierne er kvinde
På trods af, at flere medier har forsøgt at bedre kønsbalancen de seneste år, udgør mænd stadig 75 procent af de personer, der omtales eller citeres i nyhederne. Det er et fald i forhold til 2010, som bekymrer KVINFO og formanden for Dansk Journalistforbund


 Selv om der er lige mange kvinder og mænd i Danmark, fylder Y-kromosomet stadig langt størstedelen af nyhedsbilledet. Det viser den nye rapport Who Makes The News for 2015, som netop er udgivet af Global Media Monitoring Project.
Ifølge rapporten udgør kvinder kun 25 pct. af de personer, der omtales eller citeres i danske nyheder. Det er et lille fald i forhold til den seneste rapport i 2010, hvor kvinder udgjorde 32 pct. af kilderne i danske nyhedsmedier, og det bekymrer formanden for Dansk Journalistforbund (DJ), Lars Werge:
»Det er bekymrende tal, for selv om man ikke nødvendigvis skal lave nyheder ud fra et ligestillingssigte, så viser det, at medierne ikke afspejler det faktum, at kvinder udgør godt og vel halvdelen af den danske befolkning. Og det er særligt besynderligt, at tallet er faldet siden 2010, når man tænker på, at flere medier efter 2010-rapporten udtalte, at de nu ville forsøge at udjævne kønsubalancen i deres dækning,« lyder det fra formanden.
Læs også: ’Vi skal have flere kvinder i avisen’
Det er forskere på Roskilde Universitet, der har bidraget med den danske undersøgelse til rapporten, som i alt inkluderer 114 lande. Og selv om Danmark ofte bryster sig af at være et af de mest ligestillede lande i verden, er kønsfordelingen i medierne stort set den samme som det globale gennemsnit, hvor kvinder udgør 24 pct. af kilderne i nyhedsmedierne. Faktisk er de danske medier procentuelt mere mandsdominerede end lande som Congo (30 pct. kvinder), Uganda (28 pct.), Pakistan (36 pct.) og Jamaica (36 pct.), fremgår det af rapporten.
Ifølge lektor Hanne Jørndrup fra Roskilde Universitet viser tallene, at den danske ulighed ikke kan bortforklares med, at medierne bare afspejler fordelingen af køn på autoritative poster ude i samfundet:
»Det tydeliggør, at medierne ikke blot er et spejlbillede af samfundet. Ligestillingen for kvinder i danske nyhedsmedier er betydeligt ringere, end den er i det omgivne samfund. Og omvendt har kvinder i Pakistan en større synlighed i medierne, som ikke nødvendigvis afspejler de faktiske vilkår på arbejdsmarkedet og i hjemmet,« forklarer Hanne Jørndrup, som har været med til at udarbejde den danske rapport i undersøgelsen.
Maskulin kultur?
Undersøgelsen er baseret på en optælling af nyhedsbilledet fra én dag, 25. marts 2015, og inkluderer både aviser, tv, radio og internetmedier. Tophistorien den dag var et Germanwings-flystyrt, der kostede 150 personer livet, og hvor hovedparten af kilderne var mænd, fremgår det af Who Makes The News-rapporten. Men det er ikke nok til, at den skæve kønsfordeling kan bortforklares med tilfældigheder, mener Jørndrup:
»På trods af, at det er nyhedsbilledet fra en enkel dag, så stemmer tallene overens med alle mulige andre undersøgelser, der er lavet på området. Og det er mærkeligt, at vi hvert femte år netop igen skulle ramme den dag, hvor der ikke var ligestilling i danske medier,« siger hun og fortsætter:
»Det tyder på, at der ligger noget i den danske nyhedskultur, som favoriserer mænd. Også selv om journalister gerne vil tro, at de ringer lige meget til mandlige og kvindelige kilder. Men om skævheden skyldes arbejdsrutiner, vanetænkning eller noget helt tredje, det kalder på yderligere undersøgelser.«
I DJ opfordrer Lars Werge medierne til at reagere på den fortsatte ulighed i nyhedsbilledet:
»Alle danske medier kan med fordel lave en strategi for, hvordan de vil forbedre ligestillingen i deres daglige dækning. Det kan være et fast punkt i deres efterkritik, og de kan lave en årlig redegørelse og lægge på internettet, så alle kan følge med.«
»Og det behøver ikke kun handle om kvinder. Jeg vil opfordre medierne til også at kigge nærmere på, hvordan det går med aldersfordelingen samt repræsentationen af handikappede og etnicitet i valget af kilder.«

