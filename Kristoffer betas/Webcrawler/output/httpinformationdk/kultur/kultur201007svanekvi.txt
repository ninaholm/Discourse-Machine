Svanekvinde med passion
Alina Cojocaru er en af vor tids største ballerinaer. På Nørre Vosborg fik hendes  Sorte Svane regnen til at fosse forførende ned over Johan Kobborgs prins
'Johan ved intuitivt, hvordan han skal holde mig eller gribe mig,' siger Alina Cojocaru. Her smiler hendes Sorte Svane stadig i tørvejr til Johan Kobborg på Nørre Vosborg. Læg mærke til hendes legendariske, bred-snudede tåsko. 'I Kiev var gulvene glatte, så jeg satte altid ruskind på spidsen af skoen. Og efterhånden har jeg valgt bredere sko. Jeg bliver nødt til at kunne 'mærke' gulvet med tæerne,' forklarer hun. Det var en fordel, da regnen væltede ned over scenen, men parret dansede ufortrødent videre.


 »Regnen var helt magisk,« forklarer Royal Ballets ballerina Alina Cojocaru efter forestillingen på Nørre Vosborg.
»Vi så hele tiden op på himlen og overvejede, om vi overhovedet kunne danse. Men så gjorde vi det alligevel. Det blev den mest specielle Sorte Svane, jeg nogensinde har danset.«
Det blev antageligvis også den mest anderledes pas de deux fra Svanesøen, som tilskuerne fra hin onsdag aften i Vestjylland nogensinde kommer til at se.
For undervejs i det intense møde mellem den bedrageriske Sorte Svane og Prinsen, begyndte det at regne. Kaskader af regndråber fossede ud over hendes sorte tylskørt og ned ad hendes svanefjer - helt ned til hendes legendariske, brede tåspidser.
Men Alina Cojocaru stirrede bare på Johan Kobborg - og så æggede kvindedyret sit offer til at danse videre.
Klukken ved voldgrav
Næste morgen - i tørvejr og solskin - taler den rumænskfødte verdensstjerne med blid stemme og brune øjne. Alina Cojocaru sidder mellem herregårdstapeter og med karnap mod voldgravens skræppeblade. Hendes spinkle krop ligner en 1800-tals adelskvinde, men hendes passion er en moderne kvindes.
»Da jeg dansede Den Sorte Svane i går, følte jeg næsten, at det var svanen, der skabte øjeblikket. At det var mig, der fik regnen til at falde - bare for at få fat i den  mand ... ,« klukker Alina Cojocaru tilfreds.
Hun har været Royal Ballets yndlingsballerina, siden hun blev solodanser som bare 20-årig efter en forestilling af Giselle. Nu er hun 29 år og på toppen af verdensranglisten. Og hun får tydeligvis det bedste frem i sine partnere.
Johan Kobborg støttede hende så organisk og drejede hende så vildt, at dramaet blussede frit.
»Man kan ikke se, hvorfra kraften kommer. Hun er så ubesværet,« har koreografen Kim Brandstrup sagt om hende. Jo tak.
Hovedet i gulvet
For to år siden gik det ellers galt. En dansepartner smed hende højt op i luften til en prøve og greb hende igen. Men ikke forsigtigt nok. Så hendes hoved bragede videre ned i gulvet ...
»Jeg skulle danse samme aften. Jeg havde det godt nok underligt, og jeg rystede sådan, at jeg ikke kunne lægge make-up. Men jeg gennemførte forestillingen - og et par forestillinger mere. Men så var det klart, at der var noget fuldkommen galt ...«
Ulykken viste sig at være et alvorligt piskesmæld.
»Vi dansere har en meget høj smertetærskel. Vi danser på adrenalinen. Men jeg kunne ikke holde på en kop,« siger hun stille.
Så selvfølgelig kunne hun heller ikke holde sine ben oppe i de vilde luftlag, hvor de plejer at slynge sig i poetiske balancer.
Først efter måneders forsøg med alverdens behandlinger indlod hun sig på en risikabel operation. Efter et års genoptræning viste det sig, at den er lykkedes - og da hun fik sit come-back sidste år på Covent Garden i London, fik hun stående applaus i en halv time.
Selv siger hun, at hun altid vil kunne mærke skaden. At hun hver morgen må spørge sig selv, hvor meget hun kan. Og at hun helst skal træne mindre end før.
På Nørre Vosborg dansede hun imidlertid engleagtigt let med den frækkeste frasering. Som en sand ballerina har hun en ynde, der iler forud for enhver bevægelse; som om hun kun kan bevæge sig på en måde, som øjet opfatter smukt.
Vild med Neumeier
I foråret har Alina Cojocaru både danset med American Ballet Theatre og på La Scala - og med Den Kgl. Ballet i John Neumeiers En Skærsommernatsdrøm.
»Neumeier bad mig hele tiden om at finde frem til følelser. Emotions, emotions,« siger hun som en kærlig karikatur og griner.
»Men jeg var i det hele taget vild med at være hos Den Kgl. Ballet - og for at danse med Mads Blangstrup. Neumeier går meget op i detaljer. Det gør jeg også. For hvad sker der med min Sorte Svane, hvis jeg forandrer min Hvide Svane en lille smule? Jeg tror på, at det store billede ligger i den lille detalje. Jeg ved udmærket, at der altid vil være en danser, der kan dreje flere pirouetter end mig. Så jeg søger ikke teknikken i sig selv. Jeg er optaget af, hvorfor jeg gør, hvad jeg gør. Lige som jeg tænker mere og mere over, hvem jeg er, når jeg ikke danser.«
Dårlig til underdrivelse
»Jeg har danset så mange kvindeskikkelser. Jeg har elsket, jeg har hadet. Jeg er blevet dræbt, jeg har begået selvmord. Jeg har svigtet, jeg er selv blevet svigtet,« siger Alina Cojocaru i en ferm opremsning af den klassiske ballets kvinderoller. De fleste danser hun med sin faste partner og kæreste, Johan Kobborg.
»Jeg kan altså ikke holde mig selv tilbage i mine roller og underdrive. Jeg er lidenskabelig. Jeg ønsker at kaste mig ud i dansen uden forbehold. Det er også derfor, det er så skønt for mig at danse med Johan. Vi kender hinanden så godt. Johan ved intuitivt, hvordan han skal holde mig eller gribe mig. Derfor kan vi danse helt frit sammen og danse nye tolkninger frem.«
Så bliver hendes blik insisterende.
»Nogle ballettilskuere har set mange forskellige opsætninger af Svanesøen. Hvis jeg kan danse Svanesøen, så selv de tilskuere nyder det, så vil jeg være glad,« siger hun.
»Jeg ved ikke, hvor mange forestillinger jeg kommer til at danse. Jeg er her ikke altid. Men jeg danser lige nu.«


