Hun gav dem noget at skrive om
En stor generation af britiske forfattere fandt deres litterære stemme under 1980’ernes thatcherisme. Tilsammen tegnede de et billede af en hårdt plaget, hedonistisk og grådig nation af egoistiske hvide mænd, amoralske ledere, gammelkloge drenge fra arbejderklassen og veltalende unge med indvandrerbaggrund
Margaret Thatchers betydning for de litterære strømninger i britisk litteratur var og er stadig så stor, at den sidste og største roman om Thatchers Storbritannien næppe er skrevet endnu.
Foto: Gamble/SIPA/Scanpix


 Hverken livet eller kunsten lader sig opdele i perioder af ti år, men for Storbritannien var Margaret Thatchers regeringsperiode fra 1979 til 1990 alligevel helt speciel. Det vidner ikke mindst de mange britiske romaner fra og om den tid om. Selv om thatcherismen ikke fostrede nogen markante litterære bevægelser i stil med nationens angry young men fra 1950’erne, satte den nu afdøde premierminister nemlig sit tydelige præg på en stor del af landets litteratur.
Det mener også en af datidens og nutidens mest markante britiske forfattere:
»Hun tvang os til at overveje, hvad der betød noget i tilværelsen,« skrev Ian McEwan forleden i The Guardian. »Romanen trives jo godt med modstand, og det var en general fornemmelse af forfærdelse over den verden, Thatcher viste os, der lokkede mange forfattere i opposition. Vores standpunkt var nærmere moralsk end politisk,« skriver han i teksten, der kan læses i sin fulde længde i morgendagens Moderne Tider.
McEwan er blot en af de mange store britiske forfattere, der slog igennem i 1980’erne, og han har som sine samtidige kolleger lige siden været mindst lige så interesseret i at kommentere den virkelighed, han lever i, som i at eksperimentere med litterære virkemidler. Lysten til at fortælle gode historier kendetegner generationen, og undervejs i McEwans forfatterskab er nationens myter, værdier og politiske ledere blevet grundigt belyst.
I tilfældet Margaret Thatcher skete det allerede i 1987 i The Child in Time, hvori der optræder en 65-årig kvindelig premierminister. Hun kaldes ikke for Thatcher i romanen, men der er ikke noget at tage fejl af: Det land, hun regerer, er fuldstændig uden sjæl og moral. Skolerne er blevet solgt, sygehusvæsenet nedlagt, folk har svært ved at finde et sted at bo, og alt handler om profit.
Martin Amis solgt som popstjerne
Samme indtryk får man af Martin Amis’ to 80’er-romaner Money (1984) og London Fields (1989), der begge udspiller sig et i grotesk samfund drevet af stoffer, sex og grådighed. Hovedpersonen i Money – den selvoptagede John Self – lægger ikke skjul på, at han er klar til at sælge sin sjæl for at nyde godt af alt, hvad tilværelsen kan tilbyde af popkultur og hurtige stimulanser. Samtidig fornemmer han dog, at den hedonistiske livsstil i sidste ende har sin pris. »Something is waiting to happen to me,« siger han i romanen, der bærer undertitlen A Suicide Note.
Samme på én gang dystre og fængende tone genkendes i flere af årtiets andre markante romaner – fra arbejderdrengen Adrian Moles dagbøger til Ian Banks’ The Wasp Factory (1984; Hvepsefabrikken), hvis udpensling af en teenagers voldsfantasier snildt kan læses som en afspejling af et samfund, der er kørt fuldstændig af sporet.
Forfatterne selv var derimod på rette vej. Trods deres venstredrejede tilgang til Thatchers liberale politik, var de tilsyneladende indstillet på at få det bedste ud af de økonomiske vilkår. Det samme var forlagene, og mange af de yngre forfattere blev pludselig massivt markedsført, som var de rockstjerner.
Forfatterdyrkelsen nåede hidtil uanede højder, da magasinet Granta i 1983 for første gang kårede årtiets Best of Young British Novelists. På listen optrådte blandt andre Salman Rushdie, William Boyd, Pat Barker, Julian Barnes, Rose Tremain, Kazuo Ishiguro og Graham Swift.
Martin Amis var selvfølgelig også med, og årtiet efter kulminerede hans stjernestatus, da han modtog et rekordstort forskud for romanen The Information (1995; Budskabet) på angiveligt 500.000 engelske pund.
»Det var ikke bare et litterært fænomen,« har forfatteren og kritikeren DJ Taylor udtalt til The Independent om den britiske litteraturs udvikling i 1980’erne. »Det var også et kommercielt fænomen – det var som om bøger og deres forfattere var trendy og salgbare på en helt anden måde end de havde været ti år tidligere.«
Marginaliserede stemmer blev hørt
Også på andre måder blev den britiske litteratur rigere under Thatcher-årene. I takt med at subkulturer og etniske minoritetsgrupper blev ofre for både stramme politiske reformer – og ikke mindst de hvide briters racisme og frustration over reformerne – fandt også disse grupper vej til romanerne for at gøre opmærksom på deres skæbner og deres utilfredshed.
Lesbiske Jeanette Winterson fik Whitebread-prisen for sin debut Oranges Are Not the Only Fruit (1985), punk-forfatteren Martin Millar debuterede med Milk, Sulphate and Alby Starvation (1987), mens blandt andre Salman Rushdie, der fik Booker-prisen for Midnight’s Children (1981; Midnatsbørn), Haneif Kuerishi og Timothy Mo placerede Englands marginaliserede indvandrere midt på den tidligere kolonimagts kulturelle landkort.
Alt dette var med til at give romanen en bredere anerkendelse, end den længe havde haft i Storbritannien.
»Pludselig, med Money, Midnight’s Children, Waterland og den mangfoldighed af talent, der kunne ses på Grantas liste, virkede romanen eklektisk, multikulturel, selv en smule eksperimenterende på en måde den ikke havde gjort i årevis,« konkluderede DJ Taylor, der for så vidt synes enig med Ian McEwan: Margaret Thatcher gav forfatterne noget at skrive om.
Og det gør hun i øvrigt stadig. Arven efter 1980’erne lever i Storbritannien. Så på trods af de mange gode titler – der også tæller Alan Holinghursts The Line of Beauty (2004; Skønhedens tjeneste), hvor Jernladyen byder op til dans, David Peaces GB84 (2005), der stiller skarpt på minestrejken, og Tim Bindings Anthem (2005), der udspiller sig under Falklandskrigen – har vi næppe fået det sidste bud på den store engelske roman om thatcherismen endnu.

