Hallo: Gentænk, forbind og styrk stederne
I sidste uge præsenterede Realdania en ny rapport med eksempler på seks års udviklingsprojekter i forkantområderne Bornholm, Nordjylland og Lolland


 Opringning til Birgitte Rønnow, erhvervs- og udviklingschef i Lolland Kommune:
– I den nye Realdania-rapport, ’Mulighedernes Land’, er et af kodeordene nye stiforbindelser mellem danske udkanters landsbyer. Har I prøvet det på Lolland?
»Ja, for eksempel mellem Bandholm og Hunseby-Maglemer. Og sti-temaet gælder ikke bare cykelturister, men i højere grad de fastboende medborgeres landsbynetværk mellem skoler og institutioner. Dertil kommer de mere usynlige forbindelser mellem lollandske herregårde!«
– Det lollandske gastronomitema! Ikke bare på herregårdene med kirsebærvin og økologisk sukker, men æble- og pæreplantager flere steder i området …
»Og så de historier, der knytter sig til produktionen. Lollands mange herregårde åbner sig mod både turister og befolkning.«
– ’Gentænk og styrk stederne,’ hedder det videre i rapporten. Det gælder også nedrivning eller fornyelse af boliger, og renovering af forsømte byrum eller forsamlingshuse …
»Boligsocialt har vi haft glæde af en statslig indsatspulje i 100 millioner-klassen. Men Reldania-pengene fra Mulighedernes Land har gjort det muligt for borgerforeninger og initiativgrupper at se deres anstrengelser i et andet perspektiv. Og for lokale håndværkere at se energiprojekterne i Hornslunde som del af en større dagsorden.«
– Du talte ved konferencen i sidste uge om det nyskabende i det banale. Og om betydningen af ildsjæle i lokalbefolkningen. Er der ikke mange af de aktuelle tiltag, som egentlig burde være kommunale ansvar?
»Kommunalt ansvar er en elastik! Der står for eksempel ikke noget i loven om, at der skal være fast belægning på fortovene i en landsby, hvorimod placeringen af vejtræer hører under myndighederne. Men vi kommer nok også i stigende grad til at se kommunale ildsjæle i embedsværket.«
– Realdania har også bekostet en bog med nye fotos af Henrik Saxgren. Billeder fra et næsten eventyrligt Lolland …
»Ja, billedbogen er ligesom hele Mulighedernes Land-konceptet en brille til at se omgivelser og realiteter med nye øjne. Det drejer sig ikke kun om Realdanias penge, men lige så meget om hjælp til prioriteringer og valg. Som basis for anden fondsstøtte eller flere offentlige midler. «
 
 
Rapporten ’Mulighedernes Land’ er publiceret af Realdania og konsulentfirmaet Hausenberg.
Fotobogen ’Syd for Danmark’ er udgivet på forlaget Aristo.

