’Man skal ikke være i tvivl om, hvem der bor her’
Dansk Folkepartis gruppeværelse er indrettet med dannebrog og guldaldermalerier med temaer som folkelighed og national stolthed. Kunsten i rummet skal skabe stemning og give tryghed, fortæller Pia Kjærsgaard
 
	Et dannebrogskøleskab står i hjørnet af Dansk Folkepartis gruppeværelse på Christiansborg. Foto: Tine Sletting


 
	»Jeg elsker det her billede,« siger Dansk Folkepartis værdiordfører og tidligere formand, Pia Kjærsgaard, med kraftigt tryk på ordet ’elsker’, da hun stiller sig foran Edvard Frederik Petersens maleri Folkelivsbillede, Dyrehaven fra 1902. Maleriet hænger i Dansk Folkepartis gruppeværelse på Christiansborg, hvor Information møder hende.

	»Jeg synes simpelthen, det er så dejligt. Der er så meget i det. Der er hygge, folk, der møder hinanden, en bedstemor med børnebørnene, et ældre ægtepar ved boden. Der er soldaten, og prøv lige at se det forelskede blik hos den unge pige, der ser på ham. Hun er fuldstændig forgabt,« siger Pia Kjærsgaard og peger på den unge soldat i blå husaruniform, som står i maleriets gyldne snit.

	»Det er et fantastisk folkeligt billede. Jeg mener virkelig, at det er kultur. Kultur kan være meget, og det kan også meget anderledes end det her. Men den kunst, vi hænger i gruppeværelset, skal være en kunst, som kan samle partiet med den historie, vi har.«

	Kunsten på Dansk Folkepartis gruppeværelse er udvalgt af Jesper Langballe og Louise Frevert, som tidligere har repræsenteret partiet i Folketinget. På væggene hænger guldaldermalerier med historiske og nationalromantiske motiver; danske soldater, der rykker ind i Flensborg efter slaget ved Bov, og den hollandske flåde, som i 1658 sejler forsyninger ind under svenskernes belejring af København.

	Varme og hygge

	I en gennemgang af kunsten skriver Jesper Langballe:

	»Valget af billeder i Dansk Folkepartis gruppeværelse afspejler DF’s grundholdning. Det er nationalt historisk maleri fra det nittende og begyndelsen af det tyvende århundrede. Malerierne udtrykker bundethed til traditionen, glæde over livet i Danmark og vilje til at forsvare begge dele – overfor enhver udefra kommende trussel, men også overfor al indenlandsk foragt for danskernes almindelige naturlige liv og vilje til at være sig selv – Kort sagt overfor de kulturradikale, der erklærer sig flove over at være danskere.«

	På gruppeværelset hænger også to portrætter af personer, som har stor betydning for partiet; Grundtvig, »blandt andet fordi han gav anledning til indfødsretten,« som Pia Kjærsgaard siger, og et portræt af hende selv, som billedkunstneren Mikael Melbye malede i anledning af hendes fratræden som formand efter næsten 17 år.

	I hjørnet af rummet står et stort dannebrogsflag og foran det et klaver, hvorfra politisk næstformand i partiet, Søren Espersen, akkompagnerer den daglige morgensang. I modsatte hjørne står et køleskab malet som dannebrog.

	»Det her er Dansk Folkeparti, og jeg synes ikke, at man skal være i tvivl om, at det er os, der bor her. Kunsten herinde skal være præget af Danmarkshistorien. Vi er et politisk parti, der står for noget nationalt, og det skal gå igen i gruppeværelset. Og så skal det give en varme og en hygge, når man træder ind i værelset. Tænk på, hvor meget vi bruger det,« siger Pia Kjærsgaard.

	Kunsten i gruppeværelset skal være stemningsskabende, som en form for baggrundsmusik til de daglige møder. Her i rummet mener Pia Kjærsgaard, at kunsten giver en hjemlig følelse og skaber en tryghed, hvor man føler, at man kan diskutere alting, og man kan få ting til at gå op i en højere enhed.

	Provokation i den gale ende

	Det er ikke fordi, Pia Kjærsgaard undsiger moderne eller abstrakt kunst, men det ville ikke passe ind i værelset her, for kunst gør noget ved os, og her skal den altså sætte en ramme.

	»Kunst kan gøre mange ting. Man kan lære noget – som man gør med billederne her i rummet – men den kan også give en glæde, et syn på mange ting og et indtryk af kunstneren. Når jeg går på museum, skal jeg helst føle, at det ikke har været spildt. Jeg skal have noget med hjem i mit sind, som jeg kan gå og tænke videre over.«

– Du har tidligere udtalt dig om, hvad der i hvert fald ikke er kunst i dine øjne. Piero Manzonis ’Merda d’Artista’ (kunstnerens egen afføring på dåse, red.) og Bjørn Nørgaards ’Hesteofringen’.

	»Ja, sådan noget kan jeg slet ikke lide. Jeg kan ikke se ideen i det, og jeg mener simpelthen ikke, at det er kunst. Det er provokation i den gale ende. Jeg har jo ellers ikke noget imod provokationer, men jeg synes, at det er vulgært.«

– Synes du, kunst er vigtigt?

	»Ja, det synes jeg absolut. Kunst beriger, og der er meget slags kunst, som man bliver glad af, og som gør noget ved én. Kunst og kultur er absolut vigtigt.«

– Kunne du forestille dig at indrette rummet her med noget andet?

	»Nej. Det er lige præcis, som det skal være.«

