Filmfestival i tragediens tegn
Filmfestivalen i Venedig åbner i dag for 70. gang med et program domineret af amerikanske auteurfilm om menneskelige tragedier. ’Filmene afspejler vores fælles tidsånd,’ siger festivalleder Alberto Barbera


 
	Når George Clooney i dag åbner filmfestivalen i Venedig, der findet sted tæt på hans hjem ved Como-søen, og hvor han som regel vælger at promovere sine film, sker det med visningen af et dystert drama i rummet. Instrueret af Alfonso Cuarón handler åbningsfilmen Gravity på årets 70. Internazionale Mostra di Cinema di Venezia om en astronaut, der ved en ulykke mister kontakt med sit rumskib og flyder frit omkring i rummet. Også Jonathan Glazers Under the Skin skriver sig ind science fiction-traditionen med Scarlett Johansson som et smukt, men ikke videre venligtsindet rumvæsen, der havner på Jorden ved en fejltagelse og forsøger at navigere efter bedste evne. Metaforen med det isolerede, fremmedgjorte individ går igen i Stephen Frears’ roadmovie Philomena. Her spiller dame Judi Dench en kvinde, som kommer på sporet af den søn, hun blev tvunget til bortadoptere.

	Årets program, der har en overvægt af engelsksprogede film og hele syv amerikanske titler i hovedkonkurrencen, domineres af tragedier. Temaet på dagsordenen er søgen efter mening i en tid præget af økonomisk krise og komplekse krige.

	»Det stærkeste tema, der optræder i filmene i år, er nok manglen på optimisme. Filmene afspejler ekstremt problematiske situationer, og en del er tragedier. De afspejler en fælles tidsånd, så vi kan ikke tillade os at klage, hvis vor tids auteurfilm tegner et trøstesløst billede af verden,« sagde den nye kunstneriske leder, Alberto Barbera, på festivalens pressekonference.

	63-årige Barbera var chef for tre roste festivaler fra 1999 til 2001, men mistede posten, da Berlusconi kom til magten i Italien. Efter en periode som direktør af Torinos filmmuseum vendte han tilbage sidste år, da lederen gennem otte år, Marco Müller, takkede af. I den anledning erklærede Barbera højlydt, at han ville trimme Müllers ’opsvulmede’ festival og udfordre konkurrenterne i Cannes og Berlin med et højere kunstnerisk niveau. Det betød et opgør med de fribilletter til konkurrencen, der senest er givet til aldrende europæiske auteurer som Barbet Schroeder og Manoel De Oliveira uanset kvaliteten af deres bidrag.

	Barberas makeover resulterede sidste år i et strammere festivalprogram med koreanske Kim Ki-duks kompromisløse voldsallegori Pietá som Guldløvevinder. I samme ånd diverterer man i år med flere ukendte dark horses blandt de 20 film i hovedkonkurrencen, der dog også har fået plads til verdenspremierer af den japanske animationsinstruktør Hayao Miyazaki, skuespilleren James Franco og den engelske auteur Terry Gilliam, hvis The Zero Theorem har tyske Christoph Waltz i hovedrollen ensomt computergeni.

	For Barbera er det imidlertid Venedigs eksistensberettigelse ikke at forsøge at konkurrere med Cannes på store glamourøse navne, men at gå forrest og udfordre på indholdet.

	»Vi er ikke bange for at løbe en stor risiko,« understregede Barbera, der også har afvist, at der ligger en bevidst strategi bag det faktum, at der står flere kvinder bag festivalens 51 verdenspremierer. Til trods for at Cannes er blevet kritiseret for kun at lukke mænd ind i sin hovedkonkurrence, har Barbera udtalt, at han først blev opmærksom på kønsfordelingen efter udvælgelsen af de film, der vises på festivalen i de kommende 10 dage.

	At der er to kvindelige filmskabere med i konkurrencen om årets Guldløve påvirker ikke indtrykket af en festival i tragediens tegn.

	Amerikanske Kelly Reichard, hvis thriller Night Moves har Jesse Eisenberg som militant økoforkæmper, gjorde sig bemærket i Venedig allerede i 2010 med den rå western Meek’s Cutoff. I samme modus spillefilmdebuterer teaterinstruktøren Emma Dante med en kvindewestern fra Sicilien, Via Castellana Bandiera, om en gade, hvor to kvinder nådesløst bekriger hinanden, for som Emma Dante siger i årets festivalprogram: »Livet har ikke noget plot, og Via Castellana Bandiera er a slice of life.«

	Vinderen af Guldløven ved verdens ældste filmfestival kåres af den stadig aktive italienske mesterinstruktør Bernardo Bertoluccis jury lørdag den 7. september.

Se hele konkurrenceprogrammet på www.labiennale.org

