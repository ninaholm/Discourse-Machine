'Der er ingen genveje til den mystiske oplevelse'
Stoffer duer ikke, LSD duer ikke, New Age duer ikke. Religionerne rummer de eneste autentiske veje ind i den mystiske oplevelse, siger Erik Meier Carlsen, buddhist i den tibetanske doghzen-tradition
'Det, vi opfatter som substantielle fænomener, holder ikke for en kritisk refleksion, men består i en gensidig betinget tilsynekomst, af relationer og processer,'
 siger Erik Meier Carlsen.


 Erik Meier Carlsen giver ikke meget for den opfattelse af mystik, der trives i Vesten. Der er opstået en nyere fascination af religion i kølvandet på videnskabens fremmarch og kristendommens tilbagegang, hvor man forestiller sig, at sandheden i alle religioner i grunden er én og den samme, siger han. Dette er efter Erik Meier Carlsens mening en vildfarelse.
»Man vil uddrage et religiøst substrat af de forskellige religioner, samtidig med at man forsøger at finde videnskabeligt holdbare beviser for dets sandhed. Ved at tænke med moderne rationalisme og reflektere med moderne videnskabelig nøgternhed mener man at kunne komme ind til en essens, befriet for religiøse dogmer og ritualer.«
»Religionerne, derimod, som har udviklet et differentieret sprog og en differentieret praksis, som inddrager alle aspekter af menneskelivet, rummer efter min opfattelse de eneste autentiske veje ind i den mystiske oplevelse.«
»Med blandt andre Harvard-psykologen Timothy Leary, der eksperimenterede med LSD, bredte opfattelsen sig i den såkaldte New Age-bevægelse, at man så at sige kunne skyde genvej til den mystiske oplevelse, at der fandtes en smutvej. Man gjorde den mystiske oplevelse håndgribelig og afgrænset på en meningsløs måde,« siger Erik Meier Carlsen.
»Men der er ingen genveje, tilnærmelsen må inddrage alle felter, ikke mindst den sproglige aktivitet, og den er kulturbestemt. Sproget er afgørende for vores virkelighedsopfattelse, det kommer også til stede i vores biologi, vores centralnervesystem, sproget er medbestemmende for hjernens udvikling.«
Tibetanske begreber
Erik Meier Carlsen har i 2010 udsendt sin egen oversættelse fra tibetansk af Dødebogen, så jeg spørger, hvordan det så er lykkedes ham at lære et så fremmed sprog i en moden alder, men faktisk har han beskæftiget sig med sproget det meste af sit liv, siger han.
»Jeg blev meget tidligt optaget af at oversætte fra tibetansk, fordi jeg kunne se, at det, der forelå på andre sprog, var så utilstrækkeligt. Jeg har prøvet at oversætte Dødebogen i 30 år.«
Vanskelighederne opstår blandt andet, fordi de tibetanske og de danske begreber ikke dækker det samme. Således bruger tibetanerne ikke ordet angst, men de har i stedet tre begreber, der kan oversættes med henholdsvis frygt, panik og rædsel. Heller ikke ordet meditation forekommer, det er et begreb, der stammer fra kristendommen, fortæller Erik Meier Carlsen. Vi bruger 'meditation' til at oversætte tre forskellige tibetanske begreber: gom, som betyder tilvænning eller træning, øvelse.
»For eksempel det at benytte mantraer og refleksioner som den systematiske modgift mod utallige livs optræning i en 'normal' bevidsthed med jeg'et i centrum.«
Højeste stadium betegnes med ordet tingedzin, der kan oversættes med fordybelse eller overskridende sindstilstand. Et tredje ord, samten, kan oversættes med samling af sindet, en rolig tilstand, hvor man afskærer sig fra distraktioner.
De metoder, som de tibetanske buddhister bruger for at skaffe sig indsigt i dødsprocessen, kan dog have lighedstræk med psykedeliske oplevelser, erkender Erik Meier Carlsen. For eksempel går en praksis ud på at sidde 49 dage i mørke, hvilket automatisk medfører hallucinationer, og det er den slags hallucinationer, der er fortolket i Dødebogen. Når man kan drage sammenligninger med LSD-oplevelser, er det fordi oplevelsen af lys ligger dybt i vores biologi, forklarer han, nemlig i phosphenerne, som giver lys-oplevelser uden eksterne lyskilder. Eksempelvis vil man i et kort øjeblik se lysfænomener, hvis man presser på øjenæblerne, selv om der ikke er noget lys.
Ingen genveje
- Betyder den biologiske forankring så ikke, at der alligevel kan findes genveje til den mystiske oplevelse for eksempel via LSD? Og når du kan indgå i en tibetansk, kulturel kontekst, har vi vel alle et eller andet sted den samme kerne?
»Der er forskellige lag. Nede i de meget dybe lag er der nogle alment menneskelige grundstrukturer. Basalt er der de tre sindsgifte, had, begær og dumhed. Til dem tilføjes stolthed og jalousi som næste udviklingstrin.«
- Det lyder som de syv dødssynder?
»Ja, men i Abidharmaen, den tibetanske erkendelsesfilosofi, kommer man helt ud i 51 sindselementer, og kommentaren understreger, at der ikke er tale om følelser. Det er processer, de har ikke den voldsomme subjektivitet i sig, som vores idé om følelser har.«
»Tibetansk opererer ikke med den samme egocentrerede narrativitet, som ligger i vores syntaks. De personlige pronominer er næsten fraværende, men betydningsindholdet er og kan naturligvis ikke være helt fraværende. Meget markant er det dog, at man i langt højere grad beskriver processer. I Vesten, derimod, binder vi stadig flere ressourcer i egoet.«
- I Vesten er der også en tendens til at opfatte reinkarnation som 'en chance mere'?
»Forestillingerne om reinkarnation og karma er ældgamle hinduistiske forestillinger fra før Buddha, og de udgør en fuldstændig anden måde at tolke virkeligheden på end vores. Man må forstå dem som en måde at tolke oplevelsen af kontinuitet mellem tidligere og nuværende eksistenser på, man har jo kunnet se repetitionen fra generation til generation, der fødes et barn, og så ligner det fuldstændig bedstefar. Mange nomadefolk har forestillingen om, at forfædrene genfødes, måske har tibetanerne også allerede haft den, før buddhismen kom til Tibet. Det kan være sådanne forestillinger, der ligger bag udviklingen af tulku-institutionen, hvor et barn skal genkende nogle af sin foregående inkarnations ejendele, en institution som er helt enestående for Tibet.«
»Men når vi udvikler moderne forestillinger om reinkarnation ved at hente elementerne ud af deres kontekst, bliver resultatet en form for overtro.«
- Som teosoffernes forestilling om, at vi bevæger os mod stadig højere udviklingsstadier igennem vore inkarnationer?
»Teosoffernes reinkarnations-ideer er påvirket af darwinismen: Individet udvikler sig fra liv til liv i stadig fremgang. Tibetanerne, derimod, siger, at det er uhyre sjældent, at man bliver genfødt som menneske. Langt de fleste genfødes som dyr, og de fleste tibetanere er rædselsslagne for at blive genfødt, mens genfødslen hos os let bliver en flugt fra dødens realitet. I buddhismen er målet at frigøre sig fra det evige kredsløb, der spærrer den forskelsløse kærlighed og uhindrede klarhed, som er sindets dybeste natur, inde i den ego-centriske indskrænkning«
- Hvis de fleste mennesker ikke genfødes som mennesker, hvorfor bliver vi så flere og flere. Vi er oppe på syv milliarder?
»I det store billede udgør menneskene en uendelig lille andel af alle levende væsener, hvis du medregner bakterier og encellede organismer.«
»Men det er ikke reinkarnation og karma, der står i centrum for den buddhistiske tænkning. Jeg har stor tillid til de buddhistiske vidensformer, abidharma, og madhyamika, som rummer dén tibetanske psykologi og erkendelsesfilosofi, der gennemskuer og analyserer, hvordan vi konstruerer vores verden. Det, vi opfatter som substantielle fænomener, holder ikke for en kritisk refleksion, men består i en gensidig betinget tilsynekomst, af relationer og processer. Derfor er det stræben efter jeg-løshed, anatman, og opfattelsen af virkeligheden som gensidig betinget tilsynekomst uden egen substans, pratityasamutpada, der står centralt i buddhismen.«
Skal Vesten og buddhismen i dialog, er den moderne neurobiologi imidlertid en åben mulighed, mener Erik Meier Carlsen. Den har påvist, at der ikke findes et center for bevidsthed i hjernen, men derimod en mangfoldighed af centre.
»Det kunne føre til den slutning, at jeg-oplevelsen er en konstruktion, der er etableret af evolutionsprocessen, og at det er den, der hele tiden producerer det, vi opfatter som virkeligheden, det som Buddha kalder samsara. Og det er det, man skal give totalt slip på, hvis man skal nå den udfriende, mystiske oplevelse. Der eksisterer ingen isolerede fænomener, alt eksisterer som relation, proces, det er den fundamentale buddhistiske trossætning, og herfra forekommer det mig, at dialog er mulig.«
Vejen
Erik Meier Carlsens egen vej til buddhismen går over ungdomsoprør, medlemskab af SF, hvor han var medlem af hovedbestyrelsen, medindsamler af underskrifter til VS' opstilling til Folketinget, dog uden at melde sig ind. I stedet voksede hans interesse for religion. Erik Meier Carlsen er journalistuddannet på Demokraten i Århus, og gennem nogle Århus-venner fik han kontakt med den hinduistiske Swami Narayanananda på Gyllingnæs. Der begyndte det.
»Han indførte mig i kundalini-yoga, og det var min praksis fra 1970-72. Jeg var glad for min praksis, men det hinduistiske pantheon og ritualerne sagde mig ikke så meget.«
Op til en ferie i 1971 i de norske fjelde faldt han imidlertid over teosofiske udgaver af buddhistiske bøger, blandt andet af Evans-Wentz's udgave af Den tibetanske dødebog, og de blev læst med overvældende opmærksomhed og udsigt til et fjeldlandskab, meget mage til Tibets.
I 1973 mødte Erik Meier Carlsen Dalai Lama i Danmark. Der fulgte andre indvielser og belæringer, Erik Meier Carlsen 'tog pænt afsked med Swami Narayanananda', og efter 10 år som praktiserende buddhist i 1984 mødte han den ene af sine 'rod-lama'er, Namkhai Norbu Rinpoche, som var kommet til Italien sidst i 60'erne som assistent for en af datidens mest anerkendte tibetologer, Giuseppe Tucci, og som »viste mig sindets natur«, siger han. Siden har han fået undervisning af mere end 50 tibetanske mestre og fulgt utallige retreats fra en til fem gange om året i de sidste tre årtier. I dag er nogle af hans vigtigste lærere tibetanske mestre, som ikke valgte eksilet, understreger han, men som har deltaget i den store revitalisering af bud-dhismen i Tibet siden først i 80'erne.
- Og sideløbende med din praksis har du arbejdet som politisk journalist, du har endda været chefredaktør på Information. Hvordan har du fået det til at hænge sammen?
»Jeg vil svare med at referere en ordveksling, jeg netop har haft med den tibetanske Rinpoche, Chökyi Nyima. »Du ved meget om politik,« sagde han til mig, hvilket jeg svarede ja til. »Hvad er politik,« spurgte han dernæst, og jeg svarede, at politik drejede sig om 'fordelingen af muligheder'.
»Findes der nogen hvid politik?« spurgte han. »Nej,« sagde jeg, »al politik er blandet.« »Det må være meget vanskeligt at bevare en ren vision,« spurgte han. Og her var mit svar, som jeg står ved: »Ja, men mange politikere gør et vældig godt stykke arbejde for en mere lige fordeling af muligheder.««

