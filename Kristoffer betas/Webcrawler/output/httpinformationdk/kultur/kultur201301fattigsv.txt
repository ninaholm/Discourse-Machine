Fattigsverige
Klassesamfundet hører ikke fortiden, men samtiden og samtidslitteraturen til. Finlandssvenske Susanna Alakoski er en af de mest markante litterære stemmer, der taler om fattigdom i Sverige. Johan Jönson en anden, og der er flere endnu
Opdelingen i middelklassen og underklassen foregår på mange niveauer. Nogle er helt synlige, f.eks. at børn af indvandrere – herunder børn, der er født i Sverige – bliver placeret i særlige klasser med svensk for indvandrere. Foto: Jonas Vandall


 Det er ikke Susanna Alakoski, der har fundet på ordet Fattigsverige, men hendes navn er tæt forbundet med det og med en pågående debat om moderne fattigdom og klasseskel i især den sydlige del af Sverige, i byer som Gøteborg, Malmø og Ystad.
Ordet indgår i titlen på Alakoskis seneste bog, Oktober i Fattigsverige. Dagbok, der udkom, præcis et år efter optegnelserne var nedfældet, nemlig i oktober 2012. Bogen ligger i direkte forlængelse af Susanna Alakoskis debut fra 2006, den fiktive roman Svinalängorna (på dansk Svinestierne, 2007), der skildrer en finsk familie i Ystad i 1960’erne og 70’erne. Fiktionens hovedperson hedder Leena, og historien om hendes barndom, forstår man, minder en del om Susannas. En barndom i et misbrugshjem med vold, svigt og morens genkommende selvmordsforsøg. Svinalängorna medførte et kollektivt chok over, at børn i Sverige kunne vokse op under sådanne vilkår, samt at man behandlede sine finske medborgere så dårligt. Var Svinalängorna virkelig et billede af det Sverige, der voksede frem efter folkhemsårene?
I oktoberdagbogen går Alakoski skridtet videre. Det er blevet klart for hende, hvordan hun i den fiktive romanform er kommet til at pynte på historien. Nok er romanen barsk, men virkeligheden var værre. Det ser man af de dokumenter fra Ystad Kommune og politi vedrørende familien Alakoski, der dukker op undervejs ind imellem dagbogsnoterne. Dette er fra Ystad Kommunes journal, den 29. januar 1973: »Kl. 19.15 ankom den tiårige datter Susanna til politiet og oplyste, at moderen sad på en stol og blødte ud af munden. Hun svarede ej på tiltale.«
At hverken Ystad Kommune eller politiet svarer på tiltale, kan læseren selv regne ud ved at lægge det puslespil, som Susanna Alakoski leverer brikkerne til. Finlandssvenskeren Susanna Alakoski, der engang var en tiårig datter i Ystad Kommunes journaler og senere blev forfatteren og socialarbejderen Susanna Alakoski. Oktober i Fattigsverige er meget rammende blevet kaldt ’Svinalängor på riktigt’.
Hård som Gårdsten
Ordet Fattigsverige hører også sammen med Eija Hetekivi Olssons debutroman Ingenbarns-land, der udkom i foråret 2012, og som man kan sammenligne med Alakoskis debut. Hetekivi Olsson har ligesom Alakoski finske forældre, men hun er født i Sverige og i stedet for Ystad er hun opvokset i Gøteborg – men vel og mærke ikke det Gøteborg, som flest kender til, men derimod i to boligområder et godt stykke uden for centrum, Gårdsten og Bergsjön. Det er også her hun har placeret sin romanfigur Miira, som i romanen forklarer navnet Gård-sten således: »Det her sted hedder Gårdsten, fordi gårdene er klædt i asfalt, højhusene er af beton, og der er sten på dem og overalt, og ansigterne er hårde som sten …«
Hetekivi har altså valgt samme strategi som Alakoski valgte med sin første bog. At skrive fiktion om den tid og det miljø, hun kender så godt. Hendes budskab er iklædt en velkendt fortællings form, the coming of age, budskabet er hugget i Gårdsten: Børn af fattige indvandrere i Sverige – herunder finske indvandrere – vokser op i en fysisk og psykisk ghetto. Opdelingen i middelklassen og underklassen foregår på mange niveauer. Nogle er helt synlige, f.eks. at børn af indvandrere – herunder børn, der er født i Sverige – bliver placeret i særlige klasser med svensk for indvandrere. »Den svenske klasse«, som børnene netop kalder den, kender man på dens svenske navn, 3. A, for A kommer »først i alfabetet!« Andre opdelinger kan det være sværere at få øje på, men Hetekivi gør rede for dem en efter en gennem historien om Miira. Når Miira bevæger sig uden for ghettoen og bl.a. vil på Gøteborgs bogmesse eller til koncert, bliver hun hver gang stoppet i døren. Enten koster det penge at komme inden for i kulturlivet, eller også bliver hun genkendt som en fra Gårdsten og derfor afvist. Det er hendes hustlerstil – den hun også har lært i betonen – der alligevel betyder, at hun får sneget sig ind de rigtige steder.
Men inden Miira opdager bøgerne og uddannelse som en udvej, er der svenskundervisningen for indvandrere og en mor, der vasker trapper, og en far, som arbejder ved samlebåndet på Volvo. Selv er hun et rasende barn med en tunet engangslighter ved hånden. Med den laver hun brændemærker, afmærker sin færden, hun sætter ild til skolens papirkurve, udformer en bombetrussel til skolen. Miiras voldelige adfærd har ført til en moralsk vurdering af bogen tillige. F.eks. fra Expressens anmelder Aase Berg. Hun er glad for det oprør, Miira bærer på, for det er Miiras vrede, der får hende til at ønske at bryde ud af sit miljø. Berg hæfter sig ved raseriets konstruktive potentiale.
The working poor
Men snakken om børnefattigdom køber Expressens anmelder ikke, og her begynder så debatten i det litterære Sverige mellem litterater fra middelklassen og forfattere fra arbejderklassen. Mellem Aase Berg og Jens Liljestrand på den ene side og Åsa Linderborg og Johan Jönson på den anden, f.eks. Skildringen af den finske underklasse opfatter Aase Berg som en kliché, og børnefattigdommen kan hun ikke få til at hænge sammen rent logisk: »Var man virkelig så fattig på to voksenlønninger på den her tid, at man, trods det at man boede til leje og kun havde ét barn at forsørge, måtte leve på sultegrænsen?« spurgte hun i sin anmeldelse i Expressen, da bogen udkom.
Og ja, så fattig var man – og ja, så fattige er folk stadig i Sydsverige, svarer Alakoski – og med hende Åsa Linderborg (Mig äger ingen, 2007), Kristian Lundberg (Yarden, 2009) og Johan Jönson (Efter arbetsschema, 2008, Livdikt, 2010 og med.bort.in, 2012). Det er netop pointen, at de fattige arbejder og stadig er fattige. Det er den del af den arbejdende befolkning, man kalder the working poor. Debatten er kommet til også at handle om klassehad, om hvordan man skal forstå de voldelige handlinger, som bøgerne også skildrer. Er de voldelige handlinger forståelige og acceptable? Kristian Lundbergs Yarden, der gør rede for de dårlige arbejdsvilkår, de timeansatte på Malmø Havn arbejder under, blev sat op som teaterstykke i Malmø for et par måneder siden, Åsa Linderborgs selvbiografiske barndomsskildring Mig äger ingen skal efter planen filmatiseres, Svinalängorna er allerede blevet det. Johan Jönson deltog i et arrangement om klasseskel på initiativ af Dramaten og Sveriges Radio i sommer. Emnet fylder, helt enkelt. Alakoski nævner alle disse forfattere i sin Oktober i Fattigsverige og bringer citater fra deres bøger. På den måde er hendes bog også et katalog over Fattigsveriges forfattere. Tendensen går i retning af det mere og mere nøgterne. Det er journalerne om familien Alakoski fra Ystad Kommune også et eksempel på. På den vis ligner dagbogen digteren Johan Jönsons nøgterne registreringer i bl.a. Efter arbetsschema, den begynder sådan her: »Arbejder i dag, en torsdag i marts.//Uge 5 ifølge vores arbejdsskema. Så begynder jeg klokken tre om eftermiddagen, bussen går seksogtyve minutter over to fra Örnsberg, og har fri i morgen fredag, klokken ni om morgenen.« Måske skal man begynde at betragte bøgerne som faglitteratur? Som forskningsrapporter?Alakoski bruger tallene fra Red Barnets rapporter om antallet af fattige børn i Sverige: »220.000 fattige børn svarer til befolkningen i ni ganske store provinsbyer i Sverige. Alle disse fattige børn har forældre.« Dagbogen indeholder også en aviskronik, skrevet af Alakoski til Aftonbladet oktober 2011. Den henvender sig direkte til landets statsminister og beskriver vejret og den kulde, der er på vej, og som kan betyde døden for flere tusinde hjemløse. Kronikken slutter med ordene: »Hermed anmelder jeg dig og din regering.«
 

