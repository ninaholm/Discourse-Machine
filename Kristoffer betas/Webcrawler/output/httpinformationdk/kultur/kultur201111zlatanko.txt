’Zlatan er kongen’
Hysteri. På bare en uge er samtlige eksemplarer af fodboldspilleren Zlatan Ibrahimovics selvbiografi blevet støvsuget fra det svenske bogmarked. Bogen trykkes nu i tredje oplag, og mens boghandlerne skriger på nye forsyninger, raser Zlatan-feberen videre
Udsolgt. Hverken hos Gudmund Hamrelius i Malmøs største og fineste boghandel, Hamrelius Bokhandel (tv.), eller hos Johanna Nilsson og  Kerstin Nilsson i supermarkeds-kæden ICA er Zlatans selvbiografi til at opdrive.


 »Den er udsolgt,« siger butiksassistent Kerstin Nilsson i supermarkedskæden ICA.
»Den har vi ikke flere af,« siger butikschef i Bokia Maria Mogvall.
»I kommer desværre for sent,« siger Gudmund Hamrelius fra Hamrelius Bokhandel.
»Den er revet væk,« siger butikschef i Akademibokhandeln Sofia Lundkvist.
Uanset hvor man spørger i Malmø er det praktisk umuligt at opstøve så meget som ét eksemplar af Zlatan Ibrahimovics kontroversielle selvbiografi, Jag är Zlatan. Siden bogen udkom i midten af sidste uge har kasseapparaterne været på overarbejde — og i stjernens fødeby Malmø er efterspørgslen særligt stor.
»Vi solgte alle 100 bøger i løbet af den første time,« siger Gudmund Hamrelius fra Malmøs største boghandel, Hamrelius Bokhandel på Södergatan. I snart en menneskealder har den 81-årige boghandler stået bag skranken i sin egen butik, men aldrig har han oplevet, at efterspørgslen på en enkelt titel er kommet så meget bag på ham.
»Jeg har været naiv. Jeg har simpelthen ikke forstået omfanget af Zlatans popularitet. Han er jo meget større, end man tror. Han er kongen af Sverige, og det burde jeg have vidst.«
Selv om Jag är Zlatan kun har været på markedet i halvanden uge, har bogen allerede sat flere nye salgsrekorder. I flere svenske netboghandler har forhåndsbestillingerne tangeret Harry Potter-niveau og alene det første døgn solgte bogen i flere eksemplarer end nogen anden tidligere bog i Sverige, inklusive bøger af bestsellerforfattere som Stieg Larsson og Dan Brown. Bogen bliver i øjeblikket trykt i tredje oplag, hvilket svarer til 300.000 eksemplarer.
»Vi vidste, det ville være en populær bog, men vi havde ikke forudset, at den ville blive så hysterisk populær,« siger Maria Mogvall, der er butikschef i boghandlen Bokia i Malmø. Hun modtog 320 bøger onsdag middag og langede det sidste eksemplar over disken torsdag eftermiddag. Nu venter hun utålmodigt på den næste sending, der først er klar om nogle dage.
»Det er en must read-bog. Uanset om man kan lide Zlatan eller ej, vil man gerne vide noget om hans liv og opvækst,« siger hun og tilføjer selvfølgeligt: »Han er jo kongen af Malmø«. De seneste dage har Maria Mogvall set helt nye kunder komme ind i sin butik: unge, hårde fyre med attituder, der normalt aldrig sætter deres ben i en boghandel, men som denne gang har gjort en undtagelse for at lære deres idol bedre at kende. En af dem er Alex Andersson, som er 23 år og arbejder som montør i Malmø. Han hører til den del af af befolkningen, som efter eget udsagn ikke læser særlig meget — skal han være helt ærligt, læser han faktisk aldrig bøger — men denne gang har han tænkt sig at gøre en undtagelse.
»Dén skal jeg læse. Helt klart. Hvis kongen kom gående forbi os lige nu, ville folk være skideligeglade. Men hvis Zlatan kom, ville alle gå helt amok. Sådan er det. Zlatan er kongen,« siger han.
Ifølge Maria Mogvall fra Bokia er der et stort potentiale i nye læsere som Alex Andersson, så hun gør, hvad hun kan, for at »pusle lidt om dem.«
»Det er virkelig et særsyn, at så mange unge mænd mellem 18 og 35 år forvilder sig ind i en boghandel. Men nu er de blevet opmærksomme på, at der findes boghandlere, og så kan det jo være, at de næste gang finder på at sige: ’Hey, det var dér, vi købte Zlatan-biografien — skal vi lige se, om de har noget lignende?’«
Et andet Sverige
Også Sofia Lundkvist, butikschef i Akademibokhandeln, har bemærket et usædvanligt højt antal unge drenge i butikken de seneste dage.
»Det er ret sjovt, for de kommer ind og spørger efter bogen, mens de spiller lidt seje. Men når de hører, bogen er udsolgt, bliver de virkelig skuffede og kede af det. Heldigvis har mange af dem smartphones, så de kan downloade e-bogudgaven og læse den på telefonen i stedet. Så dem har vi solgt usædvanligt mange af på det seneste,« siger hun og henviser til Akademibokhandelns e-bogs-applikation Dito, hvor Zlatan-biografien for tiden topper listen over de mest downloadede bøger.
Jag är Zlatan er den første autoriserede biografi om den verdensberømte svenske fodboldstjerne. I bogen fortæller Zlatan Ibrahimovic hele sin historie om en svær og hård opvækst i indvandrerkvarteret Rosengården uden for Malmø. Han fortæller om vendepunktet, da hans unikke fodboldtalent blev opdaget, om sin karrieres mange op- og nedture og om livet bag kulisserne i store europæiske klubber som Ajax, Juventus, Inter, Barcelona — og AC Milan, hvor han spiller i dag. Biografien er fortalt til og skrevet af den anerkendte svenske forfatter David Lagercrantz, der selv er vokset op i en svensk virkelighed, som ligger milevidt fra Zlatans, nærmere bestemt i en fashionabel villa i Drottningholm som søn til en af datidens største og mest respekterede svenske kulturpersoner, Olof Lagercrantz. Men selv om de to er rundet af forskellige omstændigheder, oplevede Lagercrantz under arbejdet med bogen en dybere forståelse for sit interviewoffer, fortalte han for nylig i et interview med Sydsvenska Dagbladet: »Det lyder måske arrogant, men jeg kunne genkende mig selv i ham. Han var sårbar, fordi han var anderledes. Jeg voksede op i en overklassekultur i 1970’erne, men kunne genkende mig selv fra det modsatte udgangspunkt. Jeg forstår hans revanchelyst,« forklarede han.
Og David Lagercrantz er ikke alene om at kunne spejle sig i den feterede fodboldstjerne. Dhalxa Shariif på 34, der er bosat i Malmø, opfatter Zlatan som en ubetinget rollemodel.
»Zlatan gør, hvad han vil. Han bekymrer sig ikke om, hvad andre folk tænker. På den måde er han et forbillede ikke kun for mig, men for alle indvandrere i Sverige,« forklarer han, mens han venter på toget på Malmø Centralstation.
Blandede anmeldelser
De første anmeldelser af Jag är Zlatan har været blandede. Ifølge den svenske avis Expressen byder biografien »ikke på nogen dybere selvanalyse«, men til gengæld får den ros for at være »sensationelt oprigtig og velformuleret«. Sydsvenska Dagbladet mener, at bogen rummer lige lovligt mange intriger og magtspil, men læser man den med en vis overbærenhed, tegner den »trods sine mangler et interessant billede af forandringerne i det svenske samfund«. Og endelig mener Aftonbladets anmelder, at bogen til tider bliver »en anelse beregnende« i sit forsøg på at fortælle »den klassiske historie om en udstødt helt, der endelig er i stand til at tage hævn«
Forbeholdene preller dog af butiksassistent Johanna Nilsson fra ICA i Malmø. Hun købte bogen samme dag, den udkom, og har foreløbig pløjet sig igennem halvdelen af siderne.
»Den er jätta bra,« siger hun med en entusiasme, så ingen kan være i tvivl om hendes kærlighed til den svenske landsholdsspiller.
»Jeg samler på alt med ham. Jeg klipper alting ud af ugebladene, billeder og artikler, og samler det i en stor scrapbog. Jeg er vild med alt, hvad han laver,« siger hun.
Ifølge Lasse Winkler, chefredaktør på det svenske branchefagblad Svensk Bokhandel, skyldes den store interesse for Zlatan dog ikke så meget, at han er populær, som at hans personlige historie fascinerer: »Salget afspejler først og fremmest en kæmpe nyfigen interesse for et kontroversielt menneske — for Zlatan er jo kontroversiel. Han er populær hos mange, men der er mindst lige så mange, som synes han er arrogant,« siger Lasse Winkler.
Millioner på vej
Som alt, hvad Zlatan Ibrahimovic rører ved, har selve udgivelsen også været omgæret af kontroverser. Som en betingelse for, at anmeldere og journalister kunne modtage bogen til gennemlæsning før tid, stillede Albert Bonniers Forlag nemlig som betingelse, at de først skulle underskrive en fortrolighedsaftale, hvor de lovede ikke at referere bogens indhold før udgivelsesdatoen. Brød de aftalen, ville det koste avisen 500.000 svenske kroner — per artikel. Avisen Expressen fandt kravet uforeneligt med sine publicistiske principper og afstod, men blandt andre Aftonbladet og Svenska Dagbladet accepterede forlagets betingelser.
»Normalt når man citerer så extensivt fra en bog, som aviserne har gjort med Zlatans, vil det tage pusten ud af det efterfølgende bogsalg,« forklarer Lasse Winkler forlagets motivation.
»Men i tilfældet Zlatan har det haft den modsatte effekt — jo mere folk læser om ham, jo mere får de lyst til at læse.«
Lasse Winkler spår, at Albert Bonniers indtjening på bogen meget vel kan lande på omkring 40 millioner svenske kroner. Heraf får Zlatan formentlig 12 millioner, som skal deles med bogens forfatter David Lagercrantz.
Selv har Lasse Winkler også planer om at læse bogen.
»Jeg er meget fodboldinteresseret, så selvfølgelig skal jeg det. Men der går nok lige et par uger,« siger han.
Så længe behøver gymnasieveninderne Ida Frölander, 18, og Olivia Veal, 17, ikke at vente. Begge har været hurtige og heldige nok til at finde et endnu ikke udsolgt eksemplar i supermarkedskæden ICA.
»Jeg skal hjem og læse den i dag,« siger Ida Frölander.
For hende er Zlatan et stort forbillede, også selv om hun ikke selv spiller fodbold:
»Zlatan er bare cool. Han er kongen. Og så er han vokset op lige her i Malmø — det bliver man da stolt af.«
 
’Jag är Zlatan’ forventes at udkomme på dansk på forlaget Gyldendal i marts 2012.

