Når kvinder klipper
I en tilsyneladende evigt mandsdomineret filmbranche er der et felt, hvor kvinderne står stærkt, nemlig klipning. Hvad er forklaringen?


 Den traditionsrige Cannes-skandale var vel i år, at ikke en eneste kvindelig instruktør havde fundet vej til hovedkonkurrencen. Til gengæld var en tredjedel af de nominerede film klippet af kvinder. Og kvinder har traditionelt været stærkt repræsenteret indenfor netop denne del af filmbranchen.
Eksempelvis er Thelma Schoonmaker – som har været oscarnomineret syv gange – uløseligt forbundet med Martin Scorseses succes, og klassikere af et ellers ret maskulint tilsnit som Bonnie og Clyde og Serpico er klippet af Dede Allen.
I gamle dage havde filmklipning imidlertid cirka samme status som at være syerske, skriver International Herald Tribune. Og af den grund var det muligt for kvinder at få job i den del af branchen. Men måske der også er psykologiske aspekter, som gør, at kvinder føler sig tiltrukket af det i dag noget mere ansete og mindre ’usynlige’ job ved klippebordet. Og får succes med det.
Mary Lampson, som var klipper på den oscarvindende dokumentarfilm Harlan County U.S.A., siger:
»Mange dygtige klippere er sky og indadvendte iagttagertyper. De har en veludviklet sans for humor og ironi. Det er de karaktertræk, der skal til for at blive en god klipper. Jeg siger selvfølgelig ikke, at kvinder har monopol på disse egenskaber, men jeg tror, at vi besidder dem i højere grad end mænd.«
Bedre ansigtsaflæsere
»Empati er en af vigtigste ting, jeg bidrager med,« siger Mary Jo Markey, som sidste år klippede Super 8.
»At få handlingen til at fungere afhænger af din evne til at engagere dig i figurerne. Som så mange andre kvinder i min generation blev jeg opdraget til at observere andre mennesker. Og jeg tror, at det fremavler en evne til at se på folk og tænke over, hvad de tænker og oplever, og det er mere eller mindre det, jeg trækker på i mit arbejde.«
Dette bakkes op af Michael Mills, som er lektor i psykologi: »En god filmklipper skal kunne udvælge de bedste optagelser, og kvinder er bedre til at aflæse og tolke følelser ud fra ansigtsudtryk, end mænd er,« siger han.
Dog har den yngre klipper Alyse Ardell Spiegel en anden holdning: »Jeg ville da gerne tro, at det, at jeg er kvinde, gør mig til en dygtigere og mere fintfølende historiefortæller, men det føles fjollet at sige,« siger hun.
Navnlig inden for dokumentarfilm står kvinder stærkt, også i andre afdelinger end klipning.
Det har Penelope Falk en mening om – skønt hun godt selv ved, at det er en kontroversiel én af slagsen.
»Der er ikke mange penge i dokumentarfilm. De er ikke glamourøse eller indbringende. Og det er en af grundene til, at der er så mange kvinder i branchen. Jeg ved, at det lyder kønsdiskriminerende og forenklende, men mænd er under større pres for at tjene penge. Jeg er dog sikker på, at det er ved at ændre sig. Jeg har skam også lyst til at tjene penge,« slår Penelope Falk fast.

