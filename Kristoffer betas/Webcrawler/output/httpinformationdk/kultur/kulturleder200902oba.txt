Obamas comeback



 EN AMERIKANSK PRÆSIDENTS magt hviler ikke alene på hans stilling som øverstkommanderende for de væbnede styrker, ej heller på hans mulighed for at udstede et hav af forordninger. Mindst halvdelen af hans indflydelse beror på, hvad man kunne kalde prædikestolen i Det Hvide Hus. USA's mest succesrige præsidenter har været dem, som benyttede deres oratoriske talent til at udlægge komplekse problemstillinger i et let forståeligt sprog henvendt direkte til befolkningen over hovederne på de folkevalgte i Washington. Abraham Lincoln, Franklin D. Roosevelt og Ronald Reagan er de kendteste eksempler. Lincolns ord blev viderebragt af aviser, Roosevelts af radioen og Reagans af fjernsynet.
Barack Obama vandt præsidentvalget sidste år, fordi hans talegaver og budskab om forandring gik så smukt i spænd og inspirerede amerikanerne til at drømme om en anden fremtid end den uforanderlige, som Bush, republikanerne og Wall Street tilbød. Ja, det var muligt at redde planeten fra klimakatastrofen uden at opgive amerikanernes livsstil. Ja, de kunne komme igennem den økonomiske krise og gennemføre drastiske samfundsreformer, uden at staten går bankerot. Nej, folkets ret til det gode liv er ikke et nulsumsspil. Alle har krav på en uddannelse og på at virkeliggøre deres personlige potentiale. Faktisk er det den eneste måde, hvorpå Amerika kan leve op til sine grundlæggende idealer og bevare sin position som ubestridelig økonomisk og militær supermagt, forklarede Obama.
I SIN STORE TALE til Kongressen om nationens økonomiske tilstand tirsdag aften vendte Obama tilbage til disse livsbekræftende og optimistiske idealer. Det var i sidste øjeblik. Ikke fordi præsidenten var i fare for at miste popularitet på kort sigt, men fordi han i sin første måned ved magten havde talt i stedse mere dystre toner om den drastiske økonomiske nedtur og negligeret et vigtigt dictum i økonomisk teori - at mindst halvdelen af en recession kan tilskrives psykologiske årsager. Det er ikke noget tilfælde, at en langvarig recession kaldes en depression. Så længe investorer og forbrugere mangler tillid til fremtiden, skærer de ned eller holder sig tilbage.
DET ER NATURLIGVIS ikke nok for en præsident at tale i rosenrøde toner om fremtiden. Han skal kunne retfærdiggøre sin optimisme med uangribelige argumenter, og det gjorde præsident Obama, så godt man kan i den for landet og verden depressive tilstand. Uden et alternativt energisystem, en almen og billigere sundhedsforsorg, et skolesystem i verdensklasse og en stram regulering af finanskapitalismen vil USA's økonomi snart blive overgået af andre, forklarede Obama. Som enhver kan indse, vil konsekvensen være et 21. århundrede uden USA som global leder. Det er m.a.o. i amerikanernes egen interesse at rejse sig fra støvet og tage fat på ny. Andre landes velfærd afhænger af USA's evne til at komme igennem denne krise. Utrolig meget står på spil. burch

