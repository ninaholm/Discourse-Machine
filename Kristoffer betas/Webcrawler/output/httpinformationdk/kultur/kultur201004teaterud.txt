Teaterudvalg lægger op til øget centralisme
Kvaliteten på landets teatre skal højnes, mener det af regeringen nedsatte teaterudvalg, der i går offentliggjorde sin længe ventede rapport om scenekunsten i Danmark. Udvalget foreslår blandt andet øgede beføjelser til det centrale Scenekunstudvalg. Men en kritiker frygter, det kan føre til øget centralisme og 'østeuropæiske tilstande'


 Under overskriften Scenekunst i Danmark - veje til udvikling offentliggjorde teaterudvalget i går sine længe ventede visioner for scenekunsten i Danmark. Udvalget, der blev nedsat af daværende kulturminister Carina Christensen (K) i 2008 - og består af tidligere formand for Teaterrådet Lars Seeberg, Politikens teaterredaktør Monna Dithmer og den svenske instruktør og teaterchef Staffan Valdemar Holm - har de seneste to år vredet deres hjerner for at komme med brugbare bud på, hvordan  teatrenes kunstneriske kvalitet kan udvikles og scenekunsten blive mere synlig.
Centralt i den 70 sider lange anbefaling til landets politikere står forslaget om et styrket Scenekunstudvalg. Indtil nu har scenekunstens eneste armslængdeorgan kun beskæftiget sig med otte procent af den samlede bevilling til landets teatre, til trods for at udvalget ligger inde med det eneste kvalitative overblik over scenekunstens mange udtryksformer. Står det til rapportens bagmænd, skal Scenekunstudvalget fremover tildeles øgede beføjelser - et tiltag, der betegnes som »uomgængeligt«, hvis man ønsker »en dynamisk og fair behandling af hele det danske scenekunstliv«:
»Ved at forankre diskussionen om aftalegrundlaget for de enkelte teatre og grupper hos det teaterfaglige organ, som Scenekunstudvalget er, øges sandsynligheden for, at der kommer mere bevægelse, større bredde, sand mangfoldighed, nysgerrigt samarbejde og internationalt udsyn,« hedder det i rapporten.
Magtfuldt organ
Men ikke alle føler sig lige trygge ved udsigten til et mere magtfuldt, centralt placeret kvalitetsorgan i dansk teaterliv. Professor i teater- videnskab på Aarhus Universitet Jørn Langsted hilser de overordnede linjer i rapporten velkommen, men ser flere farer ved at tildele Scenekunstudvalget øgede beføjelser:
»Hvis jeg skal være grov, så lugter det lidt for meget af Østeuropa før 1989,« siger han.
»Uanset hvor rigtigt det er, at der bør lægges mere vægt på kvalitet, og at der skal være mere reel konkurrence i dansk teater, så kommer det her til at havne i en eller anden form for centralisme i Scenekunstudvalget. Og jeg kan godt frygte for den kunstneriske udvikling, hvis syv mennesker kommer til at sidde og styre hele dansk teater.«
Ifølge Jørn Langsted gør det kun situationen yderligere problematisk, at udvalget ikke blot skal fungere som pengeuddelende instans, men også selv skal kunne igangsætte projekter og samarbejder.
»De skal altså også være med til at sætte den kunstneriske dagsorden, og så begynder det at skride oppe i mit hoved. For skal udvalget så forstås som overdirektionen for firmaet 'Dansk Teater'? En sådan overdirektion synes jeg ikke lyder særlig rar,« siger Langsted.
Kulturminister Per Stig Møller (K) annoncerede i går, at han på baggrund af udvalgets arbejde vil invitere til en samlet konference i starten af juni, hvor rapportens konklusioner vil blive diskuteret.


