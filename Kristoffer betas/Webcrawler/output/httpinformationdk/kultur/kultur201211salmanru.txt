Salman Rushdie og John le Carré bilægger fjendskabet
En 15 år lang litterær fejde er forbi. Den tog sin begyndelse, da John le Carré kritiserede ’De Sataniske Vers’ for at være bevidst krænkende


 Femten år efter at Salman Rushdie kaldte John le Carré for »et opblæst røvhul«, og le Carré svarede igen med en anklage om »selv-kanonisering«, er en af de mest bemærkelsesværdige og giftigste litterære fejder i nyere tid tilsyneladende nået til vejs ende.
På den nys afholdte Cheltenham Litteratur Festival udtalte Rushdie, at han »oprigtigt talt« nærer beundring for le Carré som forfatter. »Jeg ville ønske, vi ikke havde gjort det,« sagde han med henvisning til den 15 år lange fejde, som navnlig rasede i The Guardians læserbrevsspalter i 1997.
»Jeg betragter Tinker Tailor Soldier Spy som en af de store romaner fra efterkrigstidens Storbritannien.«
Nu rækker så også le Carré en olivengren frem. »Jeg beklager også striden,« siger han til The Times.
Det gensidige fjendskab går tilbage til le Carrés oprindelige kritik af De sataniske vers:
»Min holdning var, at der ikke findes nogen lov i livet eller naturen, der siger, at de store religioner straffrit kan fornærmes,« erklærede le Carré.
Da le Carré senere blev anklaget for antisemitisme, udtrykte Rushdie i The Guardian sin mangel på medfølelse over, at han blev udsat for disse beskyldninger. Le Carré skrev tilbage, at »Rushdies omgang med sandheden er så selvpromoverende som nogensinde«. Dette fik Rushdie til at kalde Le Carré for »et opblæst røvhul«, hvorefter Christopher Hitchens kom Rushdie til hjælp og skrev: »John le Carrés adfærd på avisens sider minder mest af alt om en mand, der efter at have forrettet sin nødtørft i sin egen hat skyndsomst forsøger at presse den til randen fyldte chapeau ned over sit eget hoved.«
Rushdie blev derefter af le Carré anklaget for »selv-kanonisering«, men forfatteren til De Sataniske Vers fik det sidste ord.
»Jeg kaldte ham vitterligt for et opblæst røvhul, hvilket jeg vil mene er temmelig mildt efter omstændighederne. ’Ignorant’ og ’halvstuderet’ er dummepeterhuer, han behændigt har monteret på sit eget hoved. Jeg kunne ikke drømme om at fjerne dem,« skrev han.
Svært at svare på
Men efter mulig inspiration fra Paul Theroux og VS Naipaul, der tilgav hinanden under sidste års litteraturfestival i Hay efter en lang periode med gensidigt fjendskab ser Rushdie og le Carrés sår ud til være helet i dag.
»Jeg beundrer Salman for hans arbejde og hans mod, og jeg respekterer hans standpunkt. Lad det være min replik til den bredere debat, der fortsætter den dag i dag,« sagde le Carré til The Times.
»Bør vi have frihed til at afbrænde koraner og håne religioner, som andre lidenskabeligt tror på? Det bør vi måske. Men så bør vi heller ikke blive overraskede, når de troende, som vi har fornærmet, reagerer med raseri. Jeg kunne ikke besvare det spørgsmål dengang, og det kan jeg stadig ikke i dag, trods al min gode vilje. Men jeg er, set i bakspejlet, lidt stolt over, at jeg turde tale imod den nemme tendens, selv om jeg på forhånd have regnet med vreden hos oprørte vestlige intellektuelle og også måtte se mig udsat for den i al dens selvretfærdige herlighed. Og hvis jeg mødte Salman i morgen? Så ville jeg trykke min fremragende forfatterkollega varmt i næven.«
© The Guardian og Information
Oversat af Niels Ivar Larsen

