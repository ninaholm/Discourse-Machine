Kvinderne på sjette sal



 Kvinderne på sjette sal er en fransk feelgood-film, som havde sin berettigelse i 1960, hvor den foregår.
Noget af det mest spændende i Philippe Le Guays nye film er den franske karakterskuespiller og chanteuse Sandrine Kiberlain, der havde titelrollen i den fine Mademoiselle Chambon, og som har et udsøgt register af nuancer i sine underspillede performances. Hendes komiske tilgang til den Maude Varnæs-lignende overklassefrue i Kvinderne på sjette sal får dog beklageligvis ikke meget spillerum. Den romantiske komedies fokuspunkt er hendes ægtemand, Jean-Louis (Fabrice Luchini), en mentalt nålestribet investeringsrådgiver, som i 1960, får øjnene op for livet og kærligheden, da nogle spanske stuepiger flytter ind på loftet i deres mondæne pariserhus. Mens familiens nye, unge stuepige Maria (Natalia Verbeke) fordrejer hovedet på ham med sin stolte spanske natur og smukke bagdel, charmerer kvinderne på sjette herren med flamboyante gloser, guitarspil og paella. Det er fransk feelgood, som man lavede dem i 1970'erne komplet med klichéfyldt romantiseren af den glade arbejderklasse, der overbeviser lige så lidt som Marias seksuelle tiltrækning af Monsieur. Kvinderne på sjette sal er såmænd sød nok, men ville have været mere vedkommende i 1960, hvor den foregår.

