Lydmagere lugter eksporteventyr
Lyddesign og -teknologi skal flettes ind i flere salgstaler for dansk konkurrenceevne, er håbet fra en underskov af lydmagere med eksportdrømme. Nu også til forsvarsindustrien


 Når F-16-jagerfly tordner igennem luften, skal piloterne hurtigt reagere over for fjendtlige angreb.
Udstyret med hovedtelefoner med såkaldt 3D-lyd kan de i bedste fald aflure missilets bane og vinde dyrebare sekunder, før de affyrer et afledende missil. For lydens potentiale er, at den opfattes mere intuitivt end visuelle symboler på en skærm i et cockpit.
3D-lydteknologien er udviklet af virksomheden AM3D og var oprindeligt tiltænkt computerspil.
Men samme mønster gentager sig i andre afkroge af landets innovationsivrige erhvervsliv: Lyddesignere, musikere og spiludviklere indgår i nye typer netværk for at skabe lydteknologi, der kan eksporteres.
»Udviklingen inden for dansk lydteknologi er i top for tiden. Det er et vigtigt,« lyder det fra Ulrik Jørring, der er vicedirektør i Vækstfonden.
Han vurderer, at eksportvarer som Oticons høreapparater eller højttalere fra Bang & Olufsen i mange år har været en lydteknologisk guldgrube.
Men interessen for lydudvikling har for længst bredt sig til andre områder: Fra lydudviklere, der skaber små mikrofoner i hjerteplastre til at diagnosticere ved hjælp af patienters hjertelyde, til lydmagere inden for sonic branding, der opfinder måder at mindske lydgener fra vindmøller på.
Fra spil til våben
I AM3D var planen fra begyndelsen slet ikke at skabe militært isenkram, men H.C. Andersen-hørespil og børneunderholdning med Jungledyret Hugo.
Virksomheden voksede ud af et forskermiljø på Aalborg Universitet, der lavede eksperimenter med lydfrekvens og akustik.
Da AM3D gik ind i udviklingen af tredimensionelle lyde til computerspillet Hitman, så direktør Sven Vestergaard en mulighed for et partnerskab med våbenleverandøren Terma om at udvikle høretelefoner med 3D-lyd til jagerfly.
»Det er i bund og grund det samme at skabe et computerspil og en simulator til militærindustrien. Der er ikke langt fra den ene virtuelle verden til den anden,« forklarer han.
Samme forklaring giver spilforsker Lars Konzack, der tidligere var tilknyttet Aalborg Universitets Center for Interaktive Digitale Medier:
»At computerspil er interaktive gør, at de nemt kan omsættes til andre områder som militærindustrien. Og så giver 3D-lyd en voldsom følelse af tilstedeværelse. Du kan høre, om dine modstandere er langt væk, eller står helt tæt på og hvisker dig i øret. Det er oplagt i en forsvarssammenhæng,« siger han.
Lyd til Kina
Tidligere levede lyd til computerspil ellers blot en skyggetilværelse. Grafikere kunne bruge adskillige år på at skabe landskaber og visuelle effekter, mens lyduniverserne blev føjet til i sidste øjeblik. Sådan er det ikke længere. Netop i dag uddeles den amerikanske spilbranches svar på Oscar-prisen, og her er det danskproducerede spil Limbo nomineret for bedste lyddesign. Komponist Martin Stig Andersen, der har skabt spillets detaljerige lydside, er også allerede i gang med et lyddesign til endnu et spil. Dette er blot nærmest støvsuget for grafik, men kan kun spilles, hvis du er musikalsk, hører melodien og følger rytmen.
Den slags initiativer skyder frem nu, fordi danske lyddesignere vejrer morgenluft, vurderer lektor Flemming Christensen fra Aalborg Universitet.
»Mens højttalere og andet hardware ikke længere bliver lavet her til lands, vokser potentialet for at eksportere højteknologiske nicheprodukter inden for lyd. Og dansk lydteknologi er i dag et salgsparameter,« siger han.
I starten af året indledte branchenetværket Netværk for Dansk Lydteknologi et samarbejde med et Shanghai-baseret vækstcenter under Udenrigsministeret.
Over en fireårig periode skal netværket forvalte 14 millioner kroner fra Forsknings- og Innovationsstyrelsen, og pengene skal formidle dansk lydekspertise til særligt den fremvoksende middelklasse i Kina, påpeger netværkets leder, Jan Larsen. Men hvis den kinesiske middelklasse skal betjene sig af andet end danske høreapparater, kræver det, at de gamle virksomheder også giver plads til de mere skæve lydmagere:
»Der er behov for at få yngre folk som lyddesignere, musikere og spiludviklere ind i folden. Lad ingeniører snakke med musikere, der kan tale med spiludviklere. Vækstlaget skal ind, for der er mange gamle og træge i branchen,« siger Jan Larsen.
I efteråret begyndte en ny professionsuddannelse i lyddesign eller »medie- og sono-kommunikation«, som den kaldes. Og det er netop her, at folk som Jan Larsen skal finde sin talentmasse.
Ifølge uddannelsesleder Jakob Weigand Goetz skal de studerende udvikle færdigheder, der kan »gøre verden til et bedre sted at være rent sonisk«.
»Der er kommet større fokus på de lyde, vi omgiver os med. Både fra vores bykultur med larmende maskiner og den store interesse for økologi. Ingen bryder sig om, at være steder, der stinker, men vi finder os til gengæld stadig i, når vi ringer til kommunen, at blive sat på hold og høre ekstremt dårlig ventepausemusik,« siger han. De studerende skal lære at designe lyde, der kan lette hverdagslivet og opfylde behov, ingen vidste fandtes. Og el-bilen, der snart kan blive masseproduceret, er oplagt til at udvikle lyde til ifølge Jakob Weigand Goetz:
»Når vi om få år sætter os ind i vores el-biler, er både bilen og vi selv på trådløst netværk. Men da den kører uden lyd, kan den være farlig i trafikken, hvis ikke vi opfinder en række køre- og kvitteringslyde.«



