Den lille pige, der ku'
Det var en glad og rørt Pernilla August, der mandag fik overrakt Nordisk Råds Filmpris 2011 for sin instruktørdebut, dramaet 'Beyond', af den britiske skuespillerinde og juryformand og -æresmedlem Helen Mirren
Helen Mirren kastede glans over Nordisk Råds Filmpris og prismodtageren, den svenske skuespiller Pernilla August, der debuterede som instruktør med filmen 'Beyond'.


 »Mange, mange tak. Jeg er så stolt og beæret ... min Gud, Vinterberg, Trier, Per Fly ... alle disse vidunderlige instruktører.«
Det var en overstrømmende glad Pernilla August, der modtog de forsamlede nordiske pressefolks hyldest, da den svenske skuespillerinde mandag i Dansk Designcenter i København blev udråbt som den ottende vinder — den første kvinde — af Nordisk Råds Filmpris 2011 for sin instruktørdebut, dramaet Beyond.
Prisen, der er på 350.000 danske kroner, blev overrakt af den Oscar-belønnede, britiske skuespillerinde Helen Mirren, som var æresmedlem af og formand for en jury bestående af filmeksperter fra de fem nordiske lande. Og prisen gik ikke kun til Pernilla August, men også til hendes producere og medmanuskriptforfatter, sangerinden og sangskriveren Lolita Ray, som stod ved instruktørens side under overrækkelsen.
Beyond, der havde dansk biografpremiere tidligere på året og nu kan fås på dvd, handler om en voksen kvinde, Leena (Noomi Rapace), som bliver ringet op af sin døende mor, hvilket sender hende på en følelsesmæssigt turbulent rejse tilbage i tiden og til en barndom med forældrenes alkoholmisbrug og vanrøgt.
»Juryens beslutning var enstemmig, fordi filmen rørte os alle« sagde Helen Mirren.
»Den har et tema og en måde at behandle det tema på, som kan kommunikere med mennesker verden over. Alle mennesker på planeten vil blive dybt berørt af denne film.«
De er alle vindere
Skuespillerinden fortalte, at alle jurymedlemmer havde haft filmen som nummer et eller to på deres lister og fortsatte med at citere fra juryens officielle motivation:
»Beyond er et hårdtslående, komplekst drama — råt og delikat på samme tid, mørkt og alligevel fyldt med livets lys.«
I det hele taget havde Helen Mirren kun pæne ord til overs for de nominerede film til Nordisk Råds Filmpris — ud over Beyond, danske Sandheden om mænd, finske The Good Son, islandske Undercurrent og norske Oslo, 31. august— som havde givet hende nogle anderledes oplevelser, end hun var vant til.
»Jeg blev så bevæget af alle filmene,« sagde hun.
»De er alle velproducerede, og de rummer et, om man vil, fælles tema om sand menneskelighed, som bliver behandlet med en slags realisme og en attitude i forhold til livet, som også går igen i alle fem film. På den måde var det svært at finde en vinder. Kunstnere bryder sig ikke om konkurrencer, de tror ikke på begreber som vindere og tabere, og derfor håber jeg virkelig, at kunstnerne, der har lavet disse film, ikke bliver fornærmede, når jeg kalder dem alle for vindere.«
Og så var det Pernilla August og Lolita Rays tur.
Kollektivt arbejde
»Først og fremmest må jeg sige tak til Nordisk Råd, og så vil jeg sige tak til alle de mennesker, som har puttet deres hjerte og sjæl ind i denne film, og det er mange mennesker,« sagde Pernilla August.
»Det er et kollektivt stykke arbejde. Min gamle veninde, Lolita Ray ... Susanna Alakoski, som skrev bogen bag og gav os mulighed for at gøre med den, som vi gerne ville. Det var så modigt af hende. Også Åsa Mossberg, der klippede filmen — så smukt arbejde. Jeg er så stolt af, at jeg havde mulighed for at fortælle denne historie.«
Det var ikke en nem film at lave, men hver gang Pernilla August var ved at give op, gav filmen og historien hende modet til at fortsætte.
»Det var så smukt, for hver gang vi troede, at 'dette kommer aldrig til at fungere,' var det som en lille piges hjerte, der begyndte at banke igen ... det var virkelig denne lille pige, som sagde til os, at vi skulle fortælle denne historie.«
Vigtigt emne
Lolita Ray forklarede, at hun og Pernilla August havde arbejdet i to år for at realisere Beyond, og at det betød meget for dem, at den allerede var blevet set af mange mennesker rundt i verden.
»For mig er det et meget, meget vigtigt emne, vanrøgt af børn, og det foregår over hele verden, og jo flere mennesker, der ser filmen, desto mere begynder de at tænke over det. Jeg vil virkelig gerne starte en diskussion af, hvad der sker med børn, og jeg håber, at det kommer med denne film.«
Gennemslagskraft
Nordisk Råds Filmpris, der har været en årligt tilbagevendende begivenhed siden 2005, blev indstiftet i et forsøg på at give nordiske film en større gennemslagskraft i de øvrige nordiske lande. Vi er notorisk dårlige til at se hinandens film i Norden, men med prisen følger en opmærksomhed, som kan hjælpe en svensk film i Danmark og omvendt.
Ideen med et berømt æresmedlem i juryen til at kaste glans over prisuddelingen — og øge offentlighedens interesse — er ny og gav tilsyneladende pote. Der var i hvert fald mange pressefolk fra hele Norden forsamlet i København — flere end normalt, forekom det — og til de efterfølgende interviews var der næsten større interesse for Helen Mirren end for de to vindere, Pernilla August og Lolita Ray.
Den britiske skuespillerinde var dog kun glad for at kunne skabe mere opmærksomhed omkring film, som traditionelt har det vanskeligt uden for deres egne lande.
»Det er trist, at det er så svært for disse fantastiske, fantastiske film at finde international distribution,« sagde hun.
»Det er vigtigt, der er findes organisationer som Nordisk Råd, der gør verden opmærksom på denne slags filmskabere.«
Og så kan Beyondfortsætte med at erobre verden. Som Pernilla August sluttede sin takketale med at sige:
»Den lille pige går sine egne vegne nu.«
Af de fem nominerede film til Nordisk Råds Filmpris 2011 er Sandheden om mænd og Beyond begge udsendt på dvd i Danmark. Oslo, 31. august har dansk premiere torsdag den 27. oktober. Og fra den 28. oktober kan samtlige fem nominerede ses eller genses i Grand Teatret i København.

