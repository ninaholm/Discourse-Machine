En festivalleders lærebog
How to. Hvordan får man stjerneforfattere fra hele verden til at deltage i en lille dansk litteraturfestival? Christian Lund, leder af Louisiana Literature, kender svaret


 Lektie 1: Kend nogen, der kender nogen
En af de første dage i oktober er Christian Lund og Synne Rifbjerg gæster ved et cocktailparty på taget af Hotel Ink48 i New York. Ved siden af dem står Rhonda Sherman, lederen af The New Yorkers velrenommerede litteraturfestival. De sipper drinks, mens Manhattans skyline lyser op i horisonten. Det er networking. På højeste niveau. Det er et scoop. Men det er en tilfældighed, at de overhovedet er havnet her.
Som leder af Louisiana Literature har Christian Lund netop overstået den første litteraturfestival i museets historie. Meningen med turen til New York er at finde ny inspiration til næste års festival og overveje alternative måder at organisere sig på. Undervejs har de to danskere lovet at overbringe en hilsen fra Suzanne Brøgger til Judith Thurman, forfatteren bag Karen Blixen-biografien En fortællers liv, som tilfældigvis samtidig er veninde med Rhonda Sherman. Og det er er dén tilfældighed, som gør, at Christian Lund og Synne Rifbjerg pludselig er blevet inviteret med til The New Yorker-festivalens årlige og stærkt eftertragtede cocktailparty.
»Kunne du ikke tænke dig at komme og besøge vores festival i Danmark?« spørger Christian Lund i løbet af aftenen Rhonda Sherman, der nok har hørt om Louisiana før, men aldrig selv besøgt museet. Hun takker ja på stedet. Men hun gør mere end det.
Hun tilbyder samtidig at hjælpe Christian Lund og hans festivalmaskine med det netværk af kontakter, hun har brugt 11 år af sit liv på at bygge op.
Normalt er store forfattere pakket ind i et fedtlag af litterære agenter, der skal godkende alt, hvad deres stjerner tilbydes. Men med kontakter som Rhonda Sherman er det muligt at skyde genvej.
»Forfatteragenterne er en slags gatekeepere, der kan være svære at bryde igennem, og derfor kan en direkte mailadresse eller en anbefaling fra en person, der har et godt renommé hos forfatterne, betyde alt,« siger Christian Lund.
»For agenterne er det jo nærliggende at tænke: en nystartet festival i et lille sprogområde hvorfor skal min fine forfatter dog bruge tid på det? Men sagen er, at forfatterne ofte ser anderledes på det. De vil gerne have det sjovt og deltage i nogle arrangementer, hvor det litteræ- re niveau er højt og planlægningen god og hvis man først slipper igennem med dét budskab, kan man faktisk komme utrolig langt.«
Lektie 2: Kend dine forfattere
Christian Lund er kommet længere, end han selv havde turdet håbe på. Blandt de forfattere, som deltager i Louisiana Literature 2011, finder man store internationale stjerner som den syriske digter Adonis, der ofte nævnes som kandidat til Nobelprisen; Junot Díaz, der i 2008 modtog Pulitzerprisen for Oscar Wao & hans korte og forunderlige liv; og Ibrahim Al-koni, der er oversat til 35 sprog og betragtes som en af den arabiske litteraturs største nulevende forfattere.
I alt har Christian Lund overtalt 40 danske og udenlandske forfattere til at gæste museet i Humlebæk fra 1.-4. september. Selv sammenligner den 41-årige cand.phil. i litteraturvidenskab sit job med det, en kurator i kunstverdenen varetager:
»Vores opgave er at opbygge et lige så stort netværk inden for den litterære verden, som Louisiana allerede har i det internationale kunstmiljø,« siger han.
Konkret består arbejdet i at få gode ideer, skrive mails, holde møder, få flere gode ideer, skrive flere mails og holde flere møder. Personlig kontakt og kemi kan ikke overvurderes, når det gælder om at vinde forfatternes tillid, forklarer Christian Lund og nævner DBC Pierre som et eksempel. Det træffer sig tilfældigvis sådan, at den australske forfatter er umådeligt glad for danske pølser. Det ved Christian Lund, da han i efteråret inviterer ham til at deltage i Louisiana Literature og han bruger sin viden aktivt:
»Jeg skrev ganske enkelt til ham, at jeg allerede havde booket en pølsevogn, og at den ville stå klar foran Louisiana, hvis han kom. Kort efter skrev han tilbage og sagde, at det ville han gerne og så tilføjede han på dansk: 'Jeg vil allerede nu gerne bestille to ristede med brød, tak!'«
Lektie 3: Kend de usynlige bånd
Det er ikke kun mellem arrangøren og forfatterne, der skal være god kemi men også forfatterne imellem. Inden Christian Lund i efteråret sender de første invitationer ud, bruger han lang tid på at researche og sætte sig ind i forfatternes indbyrdes relationer. Han finder blandt andet ud af, at den syriske digter Adonis er bedste venner med den libyske forfatter Ibrahim Al-Koni, og at Junot Díaz er gode venner med Gary Shteyngart. Også dét er en viden, Christian Lund kan bruge aktivt i sin planlægning.
»Junot Díaz sagde for eksempel først ja til at komme, da han hørte, at Gary Shteyngart ville komme. På den måde gælder det om at finde ud af, hvem forfatterne gerne vil associeres med, og hvem de gerne vil bruge tid sammen med. Kort sagt: hvilket hold de gerne vil være en del af,« siger Christian Lund.
I researchen har han fundet frem til flere spændende litterære forbindelseslinjer. På festivalen skal Yiyun Li, der er blevet nævnt på The New Yorkers liste over de 20 mest interessante, yngre amerikanske forfattere, optræde sammen med sin tidligere underviser i Creative Writing på Iowa University, Marilynne Robinson. Helle Helle skal for første gang optræde med sin læremester, norske Kjell Askildsen, og ifølge Christian Lund vil også den bulgarske forfatter Ilija Trojanow blive forenet med en af sine gode venner, den unge tyske superstjerne Juli Zeh, som tidligere har skrevet en bog sammen.
Lektie 4: Gør dig kendt
I de invitationer, Christian Lund og hans team sender ud til forfatterne forud for festivalen, understreger de, at der ikke er tale om et fly in/fly out-arrangement, men at det tværtimod er deres håb, at forfatterne vil blive hele ugen og lade sig inspirere af hinandens forfatterskaber. Vedlagt invitationen er også en dvd-trailer med klip fra sidste års festival, der formidler noget af den stemning, Louisiana og museumshaven kan byde på. Blandt andet indeholder traileren et klip med Günter Grass, der fortæller, at han »har været en sand fan af dette sted i mange år,« mens Sofi Oksanen siger, at hun er »beæret over at have været en del af denne festival.«
Selv om det kan synes som ublu selvros hvilket det sådan set også er er det nødvendigt, hvis man vil have opmærksomhed i et miljø, hvor renommé udgør en altafgørende forskel.
»Jeg talte på et tidspunkt med en fransk forfatter, som sagde: 'Jeg kender jer godt I har et godt ry'. Jeg tænkte 'gad vide, hvor hun har dét fra', for jeg havde ikke talt med hende før. Men forfattere mødes jo hele tiden på kryds og tværs rundt om i verden, og selvfølgelig snakker de også om, hvilke festivaler der er værd at besøge. Det er på den måde, et godt ry spreder sig.«
 
Årets udgave af Louisiana Literature finder sted fra 1.-4. september. Programmet kan findes på www.louisiana.dk eller på festivalens facebookside. Her kan man også se den trailer, som blev lavet sidste år

