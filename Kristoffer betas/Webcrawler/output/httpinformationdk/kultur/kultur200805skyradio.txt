Sky Radio skal betale 210 mio. kr.



 Sky Radio er i Københavns Byret blevet dømt til at betale 210 mio. kr. til Radio- og tv-nævnet. Samtidig blev nævnet frifundet for et krav fra Sky Radio om betaling af godt 247 mio. kr. Sky Radio, der i to år frem til november 2005 prøvede kræfter med den femte, landsdækkende radiokanal, havde sagsøgt staten, fordi man ifølge Sky ikke fik de sendeforhold, som blev stillet i udsigt. Den sag endte altså med et nederlag for Sky i byretten, og det samme var tilfældet med den anden del af sagen, som medfører, at Sky nu skal betale knap 210 mio. kr. Selv om Sky Radio lukkede allerede efter to år, krævede Radio- og tv-nævnet, at radioen betalte koncessionsafgift for alle de otte år, som aftalen løb. Radio- og tv-nævnet tager dommen til efterretning og glæder sig over at have fået medhold i sagen. 

