Filmredaktøren spår om Oscar
Natten til mandag går det løs, når årets Oscarstatuetter skal uddeles. To danske film er nomineret, og i hvert fald den ene har en reel mulighed for at vinde. Men ellers synes meget at være afgjort på forhånd, især hvad angår Leonardo DiCaprio. Informations filmredaktør forsøger sig som sædvanlig med den utaknemmelige opgave at forudsige vinderne
 Mens forberedelserne til dette års Oscaruddeling er i fuld sving, har Informations filmanmelder Christian Monggaard kigget i sin spåkugle og giver her sit bud på, hvem der løber med de eftertragtede statuetter.


 Årets Oscaruddeling, der finder sted natten til mandag dansk tid, kommer til at handle om hudfarve. Det gør den faktisk allerede, fordi meget få af de nominerede er mennesker af farve.
Det skal blive interessant at se, hvordan showets sorte vært, komiker og skuespiller Chris Rock, vil forholde sig til al den ballade om manglende diversitet i filmbranchen og i Oscarnomineringerne, som allerede har fyldt medierne. Kender jeg Rock ret, kommer det ikke til at gå stille for sig.
Oscaruddelingens raceproblemer er selvfølgelig kun et symptom på et meget større, systemisk problem, der har med en på mange måder ulige, også kønsmæssigt, amerikansk filmbranche at gøre. Men sjældent har der været så meget fokus på problemet som nu, og aldrig har så mange – også de magtfulde midaldrende, hvide mænd – meldt ud, at noget må gøres, at de må gøre noget. Med den enorme opmærksomhed, der bliver Oscaruddelingen til del verden over, er den et glimrende udstillingsvindue for en udvikling, eller mangel på samme, som forhåbentlig er ved at vende. Scenen i The Dolby Theatre midt i Hollywood, hvor de gyldne statuetter uddeles, kan være et magtfuldt værktøj, hvis man forstår at bruge det.
Det ændrer dog ikke ved, at listen over de nominerede i år er, som den er, og at vinderne skal findes her. Meget er som sædvanlig mere eller mindre afgjort på forhånd, idet favoritterne er indlysende – hvem tror f.eks. ikke på, at Leonardo DiCaprio vinder en hovedrollepris for The Revenant? Men nogle af kategorierne er stadig ikke helt så gennemskuelige, ikke mindst Bedste Film, hvor i hvert fald to film synes at have en chance.
Endelig er der mulighed for Oscar-statuetter til to danskproducerede film, Tobias Lindholms Krigen og Joshua Oppenheimers The Look of Silence, hvilket kun gør det hele lidt mere spændende.
Her er mine bud på, hvem der vinder hvad.

Bedste film
Der er otte nominerede film i kategorien – The Big Short, Bridge of Spies, The Revenant, Spotlight, Room, The Martian, Mad Max: Fury Road og Brooklyn – og alle ville de være værdige vindere.
To film synes dog at have lagt afstand til de andre, nemlig den veloplagte finanskrisekomedie The Big Short og The Revenant. The Revenant har vundet de fleste af de store priser op til oscaruddelingen – BAFTA, Golden Globe, Directors Guild of America Awards m.fl. – men The Big Short vandt prisen hos Producers Guild of America, og det kan være en indikation på, hvor Oscarstemmerne bliver placeret. Bedste film-kategorien er altså en smule mere åben, end den måske plejer, og det gør kun selve Oscaruddelingen endnu mere spændende. Begge favoritter har tilmed noget vigtigt på hjerte – det har de fleste af de nominerede faktisk – og det er selvfølgelig også en del af den historie, man forsøger at fortælle i forbindelse med hele ’Oscarvalgkampen’.
Hvem vinder: ’The Revenant’.Hvem bør vinde: ’The Big Short’.

Bedste mandlige hovedrolle
Han burde have vundet før, ikke mindst for titelrollen i Martin Scorseses satiriske finansfilm The Wolf of Wall Street, men sådan skulle det ikke være. I år peger alt dog på, at Leonardo DiCaprio får en Oscar for sin meget fysiske præstation i Alejandro González Iñárritus barske The Revenant. Leo siger ikke meget i filmen, men spiller med gestik og mimik, og det gør han helt igennem overbevisende. I det hele tager er han en modig mand, der gerne udfordrer sig selv, og som hele tiden vokser som skuespiller. Men hvad vigtigere er: Det er simpelthen Leos tur, og den historie er i år den stærkeste, hvorfor Bryan Cranston i Trumbo, Matt Damon i The Martian, Michael Fassbender i Steve Jobs og Eddie Redmayne i The Danish Girl i år blot er statister i The Leonardo DiCaprio Show. Det må være hårdt, når man som dem gør det så fortrinligt, men det er en del af spillet – og så har de tid til at øve deres ’tapre taber’-ansigt.
Hvem vinder: Leonardo DiCaprio.Hvem bør vinde: Leonardo DiCaprio.

Bedste kvindelige hovedrolle
Meget tyder på, at unge Brie Larson vinder en Oscar for sin rolle som mor og kidnapningsoffer i Lenny Abrahamsons på én gang barske og livsbekræftende drama, Room. Det er en film om overlevelse og om kærligheden mellem en mor og hendes søn, og Larson og hendes unge medspiller, Jake Tremblay, gør det aldeles fremragende. Dertil kommer, at Larson har vundet de tre vigtigste priser inden Oscaruddelingen, Golden Globe, BAFTA og Screen Actors Guild Awards. Og så nytter det altså ikke spor, at Cate Blanchett i Carol, Jennifer Lawrence i Joy, Charlotte Rampling i 45 år og Saoirse Ronan i Brooklyn alle gør det aldeles blændende i det, der må betegnes som gode film.
Hvem vinder: Brie Larson.Hvem bør vinde: Brie Larson.

Bedste kvindelige birolle
Svenske Alicia Vikander, der må siges at have haft et fantastisk år i 2015 med masser af spændende roller, er favorit for sin præstation som Gerda Wegener i Tom Hoopers Den danske pige. Faktisk er der dem, som mener – og det er ikke helt forkert – at hun i høj grad overstråler Eddie Redmayne i filmens hovedrolle som Gerdas transkønnede mand, Einar Wegener/Lili Elbe.
Der knytter sig også visse forventninger til Kate Winslet i Danny Boyles Steve Jobs. Hun har allerede vundet flere priser i løbet af prissæsonen, som afsluttes med Oscaruddelingen, og den slags betyder noget. Rooney Mara i Carol og Rachel McAdams i Spotlight synes ikke for alvor at have en chance for at vinde, og det samme gælder min personlige favorit, Jennifer Jason Leigh, der i rollen som den dødsensfarlige og rapkæftede Daisy Domergue, er med til at give Quentin Tarantinos The Hateful Eight megen af sin kulør.
Hvem vinder: Alicia Vikander.Hvem bør vinde: Jennifer Jason Leigh.

Bedste mandlige birolle
Nogen stor skuespiller er Sylvester Stallone ikke, men rollen som Rocky Balboa passer ham som en gammel boksehandske, og hans præstation som den aldrende bokser i Creed, Ryan Cooglers genoplivning af Stallones egen Rocky-franchise, er rørende og troværdig. Stallone er filmens hjerte.
I forhold til at vinde en Oscar handler det ofte om de historier, man kan fortælle om de nominerede, og historien om den 69-årige actionhelt, der får en art kunstnerisk genrejsning med Creed, er stærk. Det er grunden til, at han har vundet andre store priser på det seneste, og det er grunden til, at Tom Hardy i The Revenant, Christian Bale i The Big Short, Mark Ruffalo i Spotlight og Mark Rylance i Bridge of Spies reelt ingen chance har for at vinde, selv om de alle fire faktisk spiller røven ud af bukserne.
Hvem vinder: Sylvester Stallone.Hvem bør vinde: Mark Rylance.

Bedste udenlandske film og dokumentarfilm
Alt tyder på, at ungarske Sauls søn, der lige har haft dansk premiere, er frontløberen i kategorien Bedste udenlandske film. Det er en stærk film om rædslerne i en koncentrationslejr under Anden Verdenskrig, og den er endog meget svær at ryste af sig igen, fordi den er filmet og fortalt på så usædvanlig, subjektiv og stærk en facon.
Danske Krigen og de øvrige nominerede i kategorien får svært ved at hamle op med Sauls søn, også fordi Holocaust-film har det med at vinde, når de er nomineret.
Set med danske øjne ser det straks lysere ud i kategorien Bedste dokumentarfilm. Amerikanskfødte og i Danmark bosiddende Joshua Oppenheimers anden film om det indonesiske folkemord, The Look of Silence, er en af favoritterne – den anden er Amy, filmen om Amy Winehouse. Det skyldes ikke mindst, at Oppenheimer også var nomineret for den første, The Act of Killing (han tabte til en anden musikfilm), og fordi han med de to stærke film har sat gang i indonesernes diskussion om og bearbejdelse af et folkemord, som man ellers har forsøgt at tie ihjel.
Film, der skubber til verden, vinder ofte i dokumentarfilmkategorien.
Hvem vinder for bedste udenlandske film: ’Sauls søn’.Hvem bør vinde for bedste udenlandske film: ’Sauls søn’.
Hvem vinder for bedste dokumentarfilm:’The Look of Silence’.Hvem bør vinde for bedste dokumentarfilm: ’The Look of Silence’.

Bedste instruktør
The Revenant er på flere måder en visuel og filmteknisk triumf – man kommer ganske tæt på hovedpersonen og en ubarmhjertig natur – ligesom Alejandro González Iñárritus forrige film, Birdman, var det, og det gør den mexicanske filmskaber til favorit i instruktørkategorien. Filmen er nomineret i utallige tekniske kategorier, og fotografen, Emmanuel Lubezki, er også favorit til at vinde; det bliver i så fald hans tredje Oscar i træk efter at have vundet for Alfonso Cuaróns Gravity og Birdman. Skal man nævne en anden mulig kandidat er det George Miller med Mad Max: Fury Road. Det er ikke kun en dygtigt iscenesat actionfilm, det er en dygtigt iscenesat film, som både formår at skabe et særegent univers, holde et hæsblæsende tempo i to timer og samtidig give plads til sine personer. Adam McKay og The Big Short, Lenny Abrahamson og Room og Tom McCarthys Spotlight gør mindre væsen af sig rent filmisk og synes ikke at have en ærlig chance.
Hvem vinder: Alejandro González Iñárritu.Hvem bør vinde: George Miller.
Vinderne i øvrige kategorier
Bedste animerede spillefilm: Inside Out
Bedste fotograf: The Revenant
Bedste korte dokumentarfilm: Claude Lanzmann: Spectres of the Shoah
Bedste kostumedesign: Mad Max: Fury Road
Bedste klip: Mad Max: Fury Road
Bedste makeup og hår: Mad Max: Fury Road
Bedste scenografi: Mad Max: Fury Road
Bedste lydklip: Mad Max: Fury Road
Bedste lydmix: Mad Max: Fury Road
Bedste visuelle effekter: Star Wars: The Force Awakens
Bedste musik: The Hateful Eight
Bedste originale manuskript: Spotlight
Bedste adaptation: The Big Short
Bedste korte animationsfilm: World of Tomorrow
Bedste kortfilm: Shok
Bedste Sang: Youth

