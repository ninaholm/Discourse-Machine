Leg
Italo Calvinos roman om at læse romaner
 
	Foto: Kurt Lorentzen / KL-foto


 
	Italo Calvinos roman Hvis en vinternat en rejsende er en litterær leg med modernismens bekymring over individuelle og kollektive identitetstab. Det er en tekst, der ikke respekterer reglen om et fortælleforløb med begyndelse, midte og slutning, men som hele tiden starter forfra gange og aldrig kommer ud af stedet. Man kan sige, at Calvino som svar på efterkrigstidens kulturelle og eksistentielle alvor og uro – hvem er jeg? – formulerer den legende og postmoderne løsning: ’Forfatteren er først og fremmest selv læser’.

	I dialog med afdøde kolleger

	Det er en roman om glæden ved at læse romaner. 10 gange begynder læseren på en bog, der ikke bliver færdig. Calvino har altså skrevet begyndelserne på 10 imaginære forfatteres romaner. I 1979 opgjorde italieneren bogens inventar ved en konference i Buenos Aires: »Der er en roman fuld af mistanker og diffuse indtryk, en anden fuld af kompakte og blodig indtryk, en introspektiv og symbolsk, en revolutionær eksistentiel, en kynisk brutal, en manisk besat, en logisk og geometrisk, en erotisk pervers, en jordbunden slægtsfortælling, en apokalyptisk allegori.«

	Calvino skrev i levende dialog med en lang række (ofte afdøde) kolleger. Det er en begejstret og perspektivrig gennemgang af litteraturhistorien fra oldtidens epikuræiske digtere til Georges Perec via Dante. Men hans største inspirationskilde var uden tvivl Jorge Luis Borges. Calvino kan betegnes som en optimistisk fortolker af argentinerens labyrintiske metafiktioner. Fortællingens hovedperson spidsformulerer det filosofiske problem om de forgrenede gange i litteraturens have – fortid, nutid og fremtid – som også Calvinos roman undersøger: »Fremtiden findes allerede.«

Italo Calvino - 'Hvis en vinternat en rejsende', 1979

