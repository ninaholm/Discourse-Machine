Bagsiden: ’Godt, vi fik afværget betalingsringen’
I sidste uge opfordrede Information vore læsere til at lave en digtanalyse af ’Oles nye autobil’ i anledningen af betalingringens endeligt. Vi bringer abonnent Jesper Hansens bidrag i let forkortet udgave


 1. Oles nye autobil
    Kør' i timen 8 mil
Oles nye bil kører otte mil i timen. Hvis der er tale om danske mil, svarer det til en fart på godt 60 km/t. Det må være sådan cirka den gennemsnitsfart, man kan komme frem med i bil beregnet som gennemsnittet af de høje hastigheder i Sjællands perifere dele frem til ’den sædvanlige prop ved Køge/Ølby’ (som det hedder hver morgen i Københavns Radio), hvor man bliver overhalet af dræbersnegle ude i rabatten. Jo, også i børnesangen må man acceptere, at en forfejlet byplanlægning og en forfejlet politik for kollektiv trafik medfører kroniske bilkøer og evindelig trængsel, som vi ikke gider gøre noget ved.
 
2. Bilen den er rød og fin
    Dufter aldrig af benzin
Bilen dufter (eller lugter?) aldrig af benzin. Nej, naturligvis ikke, for den kører jo på diesel, som er billigere. Derudover er der jo tale om en ny bil (se vers 1), så den lugter kun af de kemikalier, som fabrikanten har oversprøjtet den med (’lugt af ny bil’) for at overdøve den fæle lugt af bilgummi og andre hidsige sager fra samlebåndet. De bløde trafikanter kan jo nok lugte dieselhørmen, men det glemmer journalisterne – det er meget sjovere at skrive om dieselhørm fra lokomotiver, der ellers er mere transporteffektive.
 
3. Den kan skyd’ en vældig fart
    Når den får en rigtig start
Jo tak ska’ De ha’! Den har langt mere motorkraft, end den behøver i forhold til sin samfundsmæssige funktion. Den er nemlig firhjulstrukket og har en fabelagtig accelerationsevne både på asfalt, på sand og i vand. En lille tohjulsdrevet (el-)bil havde været tilstrækkelig til hans og familiens behov, men selv om han går i jakkesæt og har tynde arme, må folk da gerne tro, at han er en rigtigt farlig trucker i trafikken, så de flytter sig, når han kommer til. At han så ikke har behov for at kunne køre 250 km/t, men må nøjes med et sted mellem 10 km/t (på Køgebugt-motorvejen) og 130 km/t (når han kommer til Jylland), det er der ingen, der driller ham med. Alle hans bilistvenner er jo i samme båd – de tåbelige politikere straffer uskyldige mennesker med brug af unødvendigt lave fartgrænser (’og nu skal der Gud døde mig yderligere 500 nye stærekasser op!’).
 
5. Dukkefar og dukkemor
    Sad så pænt ved kaffebord
Nikkedukker er vi jo alle sammen. Finder os i en gennem årtier forfejlet trafikplanlægning. Vi er pæne mennesker. Heldigvis har vi nogle borgmestre, der kan hjælpe os med at få mere asfalt, mens vi selv sidder foran tossekassen og fromt bæller kaffe, mens vi glæder os over den fine dyt, som næste morgen skal gøre os til grumme asfaltkrigere. Mens dukkefar og dukkemor sidder og nikker og drikker kaffe, er sønnen ude at more sig på asfalten.
 
7. Og den stakkels dukkefar
    Nu han ingen hoved har
Men helt stakkels er han nu ikke. Han har mistet hovedet, javel, men det forhindrer ham ikke i at blive borgmester i en omegnskommune til landets hovedstad. Egentlig skulle han have været en tysk greve, men man skal ikke hænge sig så meget i, hvad folk hedder til mellemnavn. Han vil gerne hjælpe hovedstaden med dens problemer, men når det kommer til ’at løfte i flok’, siger han fra. Hans egne medborgere har bilerne holdende i garager og carporte om natten, mens de sidder og nikker til tv’et og drikker kaffe eller sover de uskyldiges søvn; om dagen holder en del af disse biler inde i hovedstaden – men da den stakkels dukkefar har mistet hovedet, kan han slet ikke overskue at se, hvis alle disse biler OGSÅ skulle holde hjemme i hans kommune i dagtimerne. Godt, vi fik afværget den betalingsring.

