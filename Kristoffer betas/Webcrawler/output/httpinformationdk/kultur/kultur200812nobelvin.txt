Nobelvinder talte for internettet



 Den 68-årige vinder af dette års Nobelpris i Litteratur, JMG le Clézio, har netop holdt tale på Det Svenske Akademi i Stockholm i forbindelse med prisoverrækkelsen. I sin tale fokuserede han på, hvordan globalisering og moderne informationsteknologi kan komme verdens svageste til gode, og understøttede sine argumenter med et overraskende eksempel: Hitler kunne være blevet væltet langt tidligere, hvis han var blevet latterliggjort på internettet, sagde le Clézio ifølge The Guardian. 
Trods internettets indlysende fordele er bogen stadig Le Clézios foretrukne medie, da den mest stabilt kan viderebringe information til alle afkroge af verden. 
"Bogen er praktisk; nem at håndtere og økonomisk tilmed," mener le Clézio. "Den kræver ingen teknologiske hjælpemidler, og den kan holde i et hvilket som helst klima." 
Derfor opfordrede han forlag og udgivere til at støtte oversættelser og til at udtænke kreative løsninger, så bøger ikke længere skal være en utilgængelig luksus for mange mennesker. 
I flere år var le Clézios egne bøger gået i glemmebogen hos de fleste uden for Frankrig, men Nobelprisen har pustet nyt liv i udgivelsestrangen. Til foråret udkommer le Clézios selvbiografiske essay "Afrikaneren", om forfatterens far, der var tropelæge i Vestafrika gennem mere end tyve år. Han var indædt modstander af vestlig kolonialisme og samtidig patriarkalsk og straffende. Bogen rummer alle forfatterskabets store temaer om at rejse, at se og erkende verden, bemægtige sig den og være kosmopolit. Sidste gang Le Clézio udkom på dansk var tilbage i 2000.

