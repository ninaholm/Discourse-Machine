BIG i fuldt format
Bjarke Ingels Group af udfarende arkitekter sætter blus på lampen i Gl. Dok
Bjarke Ingels, tegnestuen BIG, siger ja til omstændighederne og prøver at bøje modsætningerne til nye faconer og bæredygtige bebyggelser.


 Yes is more - lyder BIG's nye mantra. I forlængelse af arkitekten Mies van der Rohes modernist-slogan "less is more" slår arkitekten Bjarke Ingels og hans raske svende og svendinder i dag til med en stor udstilling på Gl.Dok og et tykt katalog, der sætter JA til omstændighederne på lystavlen.
Katalogbogen (næsten 400 sider) er formet som en 'archicomic' i blanding af Gotham og Sin City med høje drejede huse og talebobler ud af hvad som helst, vinduer og etager, men især Ingels selv med udbredte arme som en blanding af bad-bat- eller superman, altid på vej mod en løsning, et bjergskred af et hus, et øko-udspil eller en havnepromenade op og ned over roklubbens svungne tag.
Lys og skygger
Dansk Arkitektur Centers underetage lægger rum til de heldækkende selvlysende bølgevægge, som siden skal på turné i fire europæiske byer, og vel også lander i det forjættede land Kina, hvor tegnestuen i forvejen har fingrene langt fremme med høje projekter som nudler og kinesiske skrifttegn, godt nok nærmest iværksat ved et tilfælde forstår man på tanke- og taleboblerne, men hva' - så længe der er liv, er der projekter og friske løsninger på gamle problemer.
Og dét er tegneseriens og udstillingens egentlige fortælling - at skære i plasticmodellerne efter lokalplanens højdegrænser, slå facaderne ud af lod for at undgå direkte solindfald, koble parkering og beboelse oppe i højden når landskabet er fladt som en Ørestads-pandekage eller i forvejen alpint kuperet som Aserbajdsjan, og i det hele taget té sig som om det hele er én stor tegne- og legestue - hvis det altså ikke lige var, at husene, der kommer ud af det, er overbevisende, og energien hos BIG-gruppen med Bjarke Ingels i den frækt humoristiske helterolle lige så indlysende, som glasfacader og plancher er udlysende.
Rem Koolhaas har været der før BIG, men som for Holberg og von Trier er det tilladt at hugge, så længe resultatet er i balance. Og faktisk er tegneserien som katalogfacon mere spiselig end Koolhaas grafer og quasifacts.
Pragmatik kaldes trenden i arkitekturen - at kombinere modsætninger og udnytte omstændighederne til bedre resultater, uden at direktøren for det hele fortoner sig.
Men er pragmatisme egentlig et udenlandsk fænomen? Er det ikke mindst lige så ærkedansk og situationistisk som fortsættelse af Jorn og Grundtvig?
Og holder ikonikken i længden uden at blive følgagtig, ukritisk? Var det virkelig ok at afgnave Kløvermarkens grønne frihul med bølgende billige boliger? - som jo altså heller ikke blev til noget.
BIG's åbne indstilling med hits, fejl og mangler, er et kæmpe potentiale, kataloget en grafisk bedrift, og udstillingen et forskudt juleshow af lys og bygningsmodeller frem til slutningen af maj dette herrens år i metropolzonen.
ADW@INFORMATION.DK
Yes is more. Dansk Arkitektur Center, Gl. Dok, Strandgade Kbh. Hver dag kl. 10-17, ons. til kl. 21. 

