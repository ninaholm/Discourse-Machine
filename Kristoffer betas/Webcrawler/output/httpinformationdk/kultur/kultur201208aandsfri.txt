’Åndsfriheden er forsvundet’
Filosoffen Arno Victor Nielsen er forundret over, at vi i stigende grad lader staten gribe ind i vores liv. For der følger uvægerligt krænkelser af privatlivet med, og det får os til at hæge mere om vores kropslige frihed, hævder han


I filosoffen Arno Victor Nielsens optik er krænkelser lig med personlige grænser, der overtrædes. For eksempel når et firma dikterer ét bestemt værdisæt, eller når staten tyer til bonusordninger for at (for)sikre arbejdsglæde. Med denne udvikling er vi på samme tid blevet både mere snerpede og mere frisindede, mener han.»På nogle områder er vi blevet mere nærtagne, mens vi på andre har givet mere los.«– Hvordan?»Det har vi især gjort i forhold til privatlivets fred. Vi tillader i højere grad, at vores eget privatliv bliver udstillet – bl.a. på grund af Facebook og mobiltelefoner. Det er simpelthen blevet for vanskeligt at holde en skarp grænse mellem det private og det offentlige. Her er vi ikke så nærtagende længere.«»Men så er der andre områder, hvor vi er blevet mere nærtagne, eksempelvis på det seksuelle område. Det område, som handler om kroppen. Dér er vi blevet lidt mere snerpede. Hvor vi på andre områder tillader indgreb fra myndighedernes side på vores privatliv, så er vi blevet mere bornerte omkring vores krop. Den vil vi beskytte.«»I gamle dage tvang man folk til at sidde og arbejde, så de ikke kunne se hinanden. Dér accepterede man overgreb på kroppen. I dag tillader vi ikke overgreb på kroppen mere, men vi tillader overgreb på vores sjæl. Vi tillader, at man udfører kollektiv terapi på vores sjæl. For eksempel i kommuner med positiv psykologi, hvor man skal lære at tænke positivt og ikke være kritisk og udstråle dårligt humør. Det ville tidligere være helt uacceptabelt, men det har man accepteret. Åndsfriheden er forsvundet. I stedet hæger vi om vores kropslige fysiske frihed.«– Hvad kan gøre dig forarget?»Dét, der foregår på vores arbejdspladser, hvor man kræver korpsånd. Jeg har set et eksempel på en kommune, der hjernevaskede sine medarbejdere. Det, synes jeg, er forargeligt. Vi har ikke engang tankefrihed på arbejdspladserne længere. Det eneste, der kan krænke mig, er statens stigende indgriben i borgernes liv.«– Hvis der var en ting, du kunne forbyde, hvad skulle det så være?»Incitamentsstyring. Jeg synes, at bonusordninger er demoraliserende. Man går ikke ud fra, at mennesker gør deres arbejde ordentligt, fordi de gerne vil. Man går ud fra, at folk kun gør deres arbejde, hvis de får en betaling. Det, synes jeg, er noget af det mest krænkende og en tilbagerulning til en tid, hvor vi bare er lemmer. Hvor vi ikke er individer med egne ideer og mål.«
