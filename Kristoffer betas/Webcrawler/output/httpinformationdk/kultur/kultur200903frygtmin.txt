Frygt for mindre mangfoldighed i mediebilledet
Der opstod nærmest panik blandt samfundsdebattører og politikere, da der i sidste uge spredte sig et rygte om, at den klassiske radiokanal P2 ville lukke. Den voldsomme reaktion bunder i en frygt for et mediebillede uden diversitet
Et rygte på Mediawatch.dk lød, at kulturminister Carina Christensen (K) havde set sig sur på P2 og ville sætte deres sendetilladelse i udbud. Ministeren har siden afvist rygtet.


 Frygten for, at de små medier forsvinder, blev voldsomt forstærket i sidste uge. Et rygte startet på Mediawatch.dk lød, at kulturminister Carina Christensen (K) havde set sig sur på P2 og ville sætte deres sendetilladelse i udbud. Rygtet udløste entydige negative reaktioner fra flere sider.
"Hele ideen med de forskellige kanaler er jo netop, at der skal være et bredt og varieret radioudbud. Den kulturformidling og klassisk musik, der i dag sendes på P2, er en vigtig del af et mangfoldigt radiobillede, der ikke kan erstattes," sagde formand for Dansk Journalistforbund Mogens Blicher til MediaWatch. Socialdemokraternes medieordfører, Mogens Jensen, var enig.
"Vi har et stærkt P2, som nok har en smal flade, men det skal der også være plads til," sagde han til Kristeligt Dagblad og blev støttet af bl.a. SF's Holger K. Nielsen.
Rygtet opstod i anledning af de kommende forhandlinger om et nyt medieforlig om radiomarkedet. Officielt er det er endnu uvist, hvordan denne 'radiopakke' kommer til at se ud, men gætterierne har været mange. 
Et bud lyder, at FM-båndet helt afskaffes og i stedet erstattes af DAB-radio. 
Kulturministeren afviste for nylig alle rygter og forklarede, at intet er fast endnu, og at hun skam godt kunne lide P2. 
Radioekspert og professor Ib Poulsen kan godt forstå den voldsomme reaktion, og påpeger, at DR, uanset hvordan radiopakken kommer til at se ud, har en klar public service-forpligtigelse at leve op til.
"Som public service-station er man forpligtet til at have en meget stor diversitet, både med hensyn til programtyper og målgrupper. For at kunne fastholde det er man nødt til at have nogle smalle programmer." 
Ib Poulsen er enig i, at det ville være et tab for det danske mediebillede, hvis P2 blev lukket. 
"DR har jo allerede skåret en del, f.eks. i radiomontageafdelingen, hvilket er meget beklageligt. Hvis de oven i købet fjerner P2, så beskærer man public service-bredden og udbuddet endnu mere og det på en måde, som jeg synes nærmer sig det uacceptable," understreger han.
Pres fra de kommercielle 
Ifølge MediaWatch skulle P2's dødsdom være udstedt, fordi musik og underholdningskanalen Radio 100FM har truet med at forlade landet, hvis ikke deres sendeforhold blev bedre. 
DR's monopolstatus gør det svært for de kommercielle kanaler at overleve, og sidste år måtte TV2-Radio lukke ned efter kun kort tid. 
Professor Ib Poulsen mener dog, at de kommercielle kanaler ikke kun kan skyde skylden for deres problemer på DR.
"Deres manglende succes bunder både i de dårlige betingelser, men også i at de tilsyneladende ikke fænger hos folk. Havde de haft et stort substantielt lyttertal, havde deres annoncepriser også været sådan, at de kunne få det til at løbe rundt," siger Ib Poulsen og tilføjer, at en kommerciel kanal ikke vil kunne erstatte P2.
"Det vil ikke vil kunne løbe rundt økonomisk. Der er simpelthen ikke er lyttere nok," påpeger han.
P2 har omkring 350.000 daglige lyttere, hvor P3 til sammenligning har én million.

