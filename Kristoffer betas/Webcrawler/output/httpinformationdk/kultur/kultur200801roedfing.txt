Med en rød finger på pulsen
På det unikke århusianske Galleri Image er januar måned dedikeret til at se rødt. Med så enkle midler som sin egen blitzoplyste pegefinger udfordrer Hans E. Madsen spørgsmålet om fotografiets sandhed og kunstnerens aftryk i billedet. Samtidig cementerer udstillingen galleriets status som et af Skandinaviens vigtigste fora for fotografer, fotoentusiaster og fototeoretikere


 På de hvide vægge i Galleri Images kælderlokaler hænger store, lækkert indrammede fotografier, hvis eneste umiddelbare fællestræk er farven rød: Rislende rødt vand i en rød håndvask, et blafrende rødt blad over Tokyos tæt bebyggede centrum og spacy røde sten ved bredden af de københavnske søer. Indimellem afslører fotografen kilden til den røde farve, som når en glødende sol ved nærmere øjesyn træder frem som neglen på fotografens finger. Og ikke mindst lader en højstemt katalogtekst publikum vide, at udstillingstitlen Rød finger er en konkret motivisk henvisning.
På en rejse til Japan opdagede fotografen og installationskunstneren Hans E. Madsen ved en tilfældighed, at han ved at sætte fingeren foran kameraets flash kunne bade sine motiver i et lysende, blodrødt skær, og det er denne, i grunden simple, effekt, der har været udgangspunktet for udstillingen på Galleri Image. 
Den røde finger tilfører sine motiver et passioneret skær af 'noget andet', der i visse af værkerne forekommer endog meget kropsligt, og det står klart, at der langt fra er tale om en rent æstetisk gimmick. Tværtimod peger Hans E. Madsen med sin røde finger på centrale fototeoretiske diskussioner.
Fotografens nærvær
Giver det mening at opfatte det fotografiske medium som et nøgternt dokumenterende sandhedsvidne? Eller vil fotografen bag i overført betydning altid være til stede i et givent fotografi? Spørgsmål som disse optog kun i ringe grad fotografihistoriens første udøvere, til trods for, at deres veltilrettelagte landskabsvuer og stive portrætter af såvel praktiske som æstetiske hensyn blev udført i en, med nutidens øjne, påfaldende mangel på spontaneitet. Til gengæld har diskussionen om fotografisk objektivitet glødet blandt såvel fotograferne som deres kritikere gennem hele Galleri Images 30-årige levetid.
Hans E. Madsen gør med sin gennemlyste pegefinger åbenlyst opmærksom på sin egen tilstedeværelse i billederne. Hvad enten motivet er en havudsigt eller en håndvask har fotografen bogstavelig talt sat sin finger på det - en pointe, der navnligt trænger sig på i de værker, hvor den gennemlyste finger ved brug af reflekterende materialer træder detaljeret frem.
Rød finger er dermed en udstilling, der i bedste forstand er nørdet: Her er afgjort noget at hente for et publikum med forhåndskendskab til fotomediets teknikker og teoretiske problemstillinger. Men med sine værkers allestedsnærværende og pirrende sanselighed undgår Hans E. Madsen akkurat at gøre Rød finger til en lukket fest. 
Fotokunst i tre årtier
Den udfordring, der ligger i at gøre det snævre og specialiserede vedkommende for et bredere publikum, er i høj grad velkendt for den fortrinsvis frivillige stab bag Galleri Image. Galleriet har siden 1977 promoveret den fotografiske kunst på forskellige lokaliteter i hjertet af Århus, og drivkraften har fra starten været et ønske om at udbrede og anerkende det fotografiske medium som en kunstform med samme berettigelse som tegning, maleri og skulptur. Galleri Image må siges at have ydet en pionerindsats på dette område. Ved sin indvielse var Image det eneste galleri for fotokunst i Skandinavien, og væsentlige institutioner som Museum for Fotokunst i Odense og Fotografisk Center i København eksisterede endnu ikke. Gennem en årrække havde Galleri Image derfor stort set nationalt monopol på at udstille store udenlandske navne som Diane Arbus og Martin Parr, ligesom galleriet fra starten har været udklækningssted for en række hjemlige talenter. Blandt disse kan tælles Nicolai Howalt, Astrid Kruse Jensen og ikke mindst Per Bak Jensen, hvis poetiske og gådefulde Genkomst-udstilling kunne opleves på ARoS i efteråret 2006 - 25 år efter hans debut hos Galleri Image. 
Fotografisk festskrift
Endelig har en række aktiviteter omkring galleriet bidraget yderligere til at sætte fotografiet på dagsordenen. Fra første færd har man afholdt debatarrangementer og seminarer, og ikke mindst har man dokumenteret indsatsen med et hav af katalogudgivelser. Da galleriet i efteråret kunne fejre sit 30 års jubilæum faldt det derfor naturligt at markere begivenheden med en bogudgivelse. Under fællestitlen Øjne på stilke - 5 betragtninger om samtidsfotografi fortælles dele af såvel fotografiets som galleriets historie, dels af den til lejligheden inviterede amerikanske journalist, forfatter og web-redaktør A. D. Coleman, dels af folk, der i tidens løb har haft tilknytning til galleriet. 
I Øjne på stilke optræder stort og småt mellem hinanden. Som læser ledes man direkte fra Colemans beskrivelse af en fotografihistorisk udvikling med afsæt i slut-60'ernes New York, hvor fotokunst var at regne for en subkultur på samme måde, som det var tilfældet i Danmark i årene omkring Galleri Images stiftelse, og med et muligt slutpunkt i den globaliserede verdens strøm af billedudvekslinger - og til kunsthistorikerne Rune Gades og Louise Wolthers personlige betragtninger over udvalgte fotografier og udstillinger. Endelig bidrager Søren Pold, der er lektor i digital æstetik og tidligere medlem af galleriets bestyrelse, med en række betragtninger over digital kunst, og jubilæumsudgivelsen bliver dermed en rejse gennem fotografiets fortid, nutid og fremtid. En rejse, der ikke først og fremmest hylder galleriet - men først og fremmest og helt i tråd med Galleri Images erklærede målsætning: fotografiet. 
Hans E. Madsens: Rød finger. Galleri Image. Til den 27. jan. 2008.
Jubilæumsudgivelsen 'Øjne på stilke - 5 betragtninger om samtidsfotografi' kan købes samme sted

