Det, vi føler, er …



 
	Det er en film, der ikke kan laves, men det er den eneste film, som Nils Malmros kunne lave, skrev denne avis’ anmelder, Katrine Hornstrup Yde, i sidste uge om Sorg og glæde. Og måske er det en film, der ikke kan anmeldes. Enten fordi den kun kan ’føles’ – som Politiken samlede op: »Sorg og glæde bevæger de danske anmelderne«. Eller fordi den diskvalificerer en god del af rigets filmkyndige ved at ophæve de almindelige kriterier for faglig solid kritik med et krav om en helt særlig emotionel perceptionsevne.

	Det er i hvert fald den mistanke, man kunne få ved læsning af instruktør og forfatter Christian Braad Thomsens to meget følelsesladede indlæg mod anmeldelserne af, hvad han opfatter som en af de bedste danske film nogensinde. Først forfatter Klaus Rifbjerg, som ifølge Braad Thomsen er »en træt mand uden fornemmelse for filmkunst«, som måske er »gået i barndom«. Siden rettes kritikken mod Jyllands-Postens Nanna Frank Rasmussen, der har begået intet mindre end et »justitsmord«.

	Braad Thomsen påpeger med rette, at Nanna Frank Rasmussen jo ikke kan vide, hvordan resten af publikum vil opleve filmen. Men skriver derefter: »Jeg kender ikke nogen, som ikke er dybt bevæget af Sorg og glæde.« Og han beder Rifbjerg tale på egne vegne i stedet for at forudse, at »man« bliver »deprimeret og uforløst« af filmen. Men konkluderer så: »De af os, som endnu har vores følelsesliv nogenlunde intakt«, går fra filmen »ikke blot tårevædet, men også dybt styrket og befriet«.

	Debat om filmkritik er vidunderlig. Men den her omgang er ved at udvikle sig en anelse absurd. For filmkritik kan ikke føres på girafsprog. ’Jeg hører og anerkender dine følelser’, skulle helst ikke blive anmelder-lingo. For et værk skal stå alene, det kommer ikke med vedhæftede følelser, og vurderingen af det kan aldrig ligger uden for mennesket, der bedriver den. At trække kritikken af kritikken ud i beskyldninger om de andres emotionelle afstumpethed gør ikke kunsten en tjeneste. Malmros har været nervøs for, at publikum ville blive skræmt væk af den tragiske historie. Vi skulle nødig ende der, hvor »vi« bliver væk, fordi »man« ved udeblivende gråd og katarsis må trille hjem fra biografen konfronteret med et uintakt følelsesliv.

