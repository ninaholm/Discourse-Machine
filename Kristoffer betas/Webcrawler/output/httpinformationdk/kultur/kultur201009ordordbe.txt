Med ord skal ord bekæmpes
Flemming Roses kritikere fremhæver ofte nazisternes propaganda i 1930'erne som beviset på, at tøjlesløs ytringsfrihed gør vejen mellem ord og handling alt for kort. Selv vil han gerne udfordre den store fortælling om ytringsfrihed: Ytringer var netop ikke frie dengang. Havde de dog bare været det
Tavshed. 'Et retssystem, der forsøger at opretholde den sociale orden med tilgangen: Hvis du respekterer mit tabu, så respekterer jeg dit, det er ikke ytringsfrihed - det er tavshedens tyranni,' siger Flemming Rose.

For fem år siden kunne man bare vade ind fra gaden og ind i opgangen i Politikens Hus. Receptionisten løftede måske lige blikket, men det var det. Det er det ikke mere. I dag sidder der en vagt, så snart man er sluppet gennem svingdøren. Og her møder man endnu en dør. Hertil skal man anvende et nøglekort for at komme videre. Har man ikke det, så må man henvende sig i receptionen, få udleveret et gæstekort, som man clipser i trøjen og dernæst må man vente til den person, man har en aftale med, kommer ned. Men for fem år siden delte Jyllands-Posten og Politiken ikke hus på Rådhuspladsen, og for fem år siden havde Jyllands-Posten endnu ikke trykt tolv karikaturer af profeten Muhammed. Meget har ændret sig siden. Ikke mindst for den person, som Informations udsendte fotograf og journalist nu stod og ventede på i receptionen.Flemming Rose holder venligt døren åben ind til opgangen for os, så den ikke smækker og sikkerhedsproceduren starter forfra. Han rækker hånden frem og hilser på os begge, men det gør den mand, der følges med ham, ikke. Han følger os med blikket, mens vi går gennem døren. Men da vi endelig er nået frem til Flemming Roses kontor, går det op for mig, at manden ikke er der længere. Han forsvandt bare. Uden at jeg lagde mærke til det. Han er én af den slags, der er væk og konstant tilstede samtidig. Det var tydeligt, at det ikke var meningen, at vi skulle hilse på ham, da han sammen med Flemming Rose hentede os i receptionen. Og nu når jeg tænker efter, kan jeg slet ikke huske, hvordan han så ud, selvom det er mindre end tre timer siden, jeg så ham. Han havde mørkt jakkesæt på.Endnu en travl dagPå vejen op ad trappen har jeg forsøgt at småsnakke lidt med Flemming Rose om, at det må være en travl dag for ham - det var for få timer siden kommet frem, at tre terrormistænkte anholdt i Norge havde haft planer om at bombe Jyllands-Posten og slå tegneren Kurt Westergård ihjel. »Ja, endnu en travl dag,« sagde Rose undvigende. Og det er da måske også lidt upassende at småsludre om, at han og kollegerne lever med en konstant terrortrussel hængende over hovedet. »Jeg er holdt op med at kommentere det,« siger Flemming Rose: »Hvad skal man sige?«Flemming Rose plejer ellers ikke at lede efter ordene. I de seneste fem år har han rejst verden rundt for at tale om og debattere Muhammed-tegningerne - eller nærmere: ytringsfriheden. For Flemming Rose er det kommet til at handle om meget mere end for og imod offentliggørelsen af karikaturerne. Og det er dette mere, som hans bogTavshedens tyrannihandler om.»Jeg betragter i virkeligheden blot Muhammedtegningerne som etcasestudypå den nye virkelighed, vi lever i. Takket være migration og teknologi oplever vi en mangfoldighed som aldrig før. Vi lever i en global virkelighed, og vi må som samfund forholde os til, hvordan vi håndterer, at den er blevet multikulturel og multireligiøs.« Ifølge Flemming Rose resulterer det i nogle gennemgribende omvæltninger, som ændrer præmisserne for den offentlige debat.»Jyllands-Posten blev jo i begyndelsen i den nationale offentlige debat beskyldt for at føre hetz mod en minoritet, men så rykkede krisen ud over landets grænser, og pludselig var det Jyllands-Posten, der var en minoritet. Hvem er i virkeligheden en minoritet i et globalt samfund? For mig handler det mere om grupperettigheder over for individuelle rettigheder. Individet er det vigtigste mindretal i en mangfoldig verden.«Den store fortællingFlemming Rose betvivler ikke, at man skal beskytte minoriteter mod diskrimination.»Men det har bare ikke noget med ytringsfriheden at gøre. Og her er det, jeg gerne vil udfordre den store fortælling om ytringsfriheden. Forestillingen om, at onde ord fører til onde handlinger, er ikke vandtæt,« siger Flemming Rose. Den store fortælling om ytringsfriheden mener han, vi skal finde i historien om Anden Verdenskrig.»Det eksempel, der altid hives frem, når kritikere afviser den tøjlesløse ytringsfrihed, er fortællingen om nazisternes propaganda i Weimar-republikken. Men jeg satte mig for at undersøge det argument og må konstatere, at der netop ikke var tøjlesløs ytringsfrihed. I Weimar-republikken havde man faktisk love, der forbød krænkende ytringer baseret på religiøsitet. Redaktøren fra det stærkt antisemitiske blad Der Stürmer sad faktisk fængslet to gange på grund af noget, han havde skrevet.«Fra 1923 til 1933 blev Der Stürmer beslaglagt eller trukket i retten 36 gange. Retssager mod nazisterne var i det hele taget hyppige i Weimarrepublikken. »Det gav Streicher alt for meget taletid, at han gang på gang fik lov til at påtage sig rollen som martyr i en retssal. Det samme skete alle de gange, Bernard Weiss, der var vicepræsident for politiet i Berlin, hev Goebbels i retten på grund af antisemitiske udtalelser. Goebbels fik opmærksomhed, og det gjorde Weiss til taberen, lige meget hvor mange retssager han vandt over nazisterne.«SkræmmebilledetFlemming Rose mener, at den misforståelse, at nazisterne skulle have haft frit lejde til at udbrede antisemitisk propaganda danner retsnorm over det meste af Europa, når det gælder ytringsfriheden.»En begrænsning af ytringsfriheden hjalp ikke i Weimar-republikken. Nærmest tværtimod: Kritikere af nazisterne lænede sig tilbage i den tro, at retssystemet alene kunne bekæmpe nazisterne. Men det er jo ikke kun Weimar-republikken, der fremhæves - også nazisternes brug af propaganda i Det Tredje Rige bruges som skræmmebillede, men vi kan jo ikke lade handlinger i et totalitært regime danne retsnorm for et demokrati. Man kan ikke sige, at nazisterne misbrugte ytringsfriheden under Hitler, for der var ingen ytringsfrihed.«Ikke desto mindre er det ifølge Flemming Rose netop hvad der sker, når man argumenterer for bevarelsen af racismeparagraffen og blasfemiparagraffen.»I kraft af en bestemt tolkning af optakten til Anden Verdenskrig er der sket en opløsning af skellet mellem ord og handling, og det fører til indførelsen af disse krænkelseslove, som efter min mening er en meget uheldig begrænsning af ytringsfriheden.«Flemming Rose er af den opfattelse, at ord skal bekæmpes med ord.»Den slags er alt for vigtigt til, at vi kan overlade det til retssystemet. Når jeg siger, at man skal finde sig i hån, spot og latterliggørelse, så gælder det jo alle mennesker. I et globalt samfund kan det ikke lade sig gøre, at have et retssystem, der forsøger at opretholde den sociale orden med tilgangen: Hvis du respekterer mit tabu, så respekterer jeg dit. Det er ikke ytringsfrihed - det er tavshedens tyranni, og det hører ikke hjemme i et demokrati.«USA mere civiliseret end EuropaFlemming Rose påpeger polemisk, at helligdommene også har forrykket sig:»Og skal man så ikke tage højde for det? En person kan finde det langt mere krænkende, at man håner hans yndlingsfodboldhold, end at man håner jesus. Vil det sige, at vi skal kriminalisere hån mod mennesker baseret på, hvilken fodboldklub, de foretrækker? Det kan lyde latterligt, men det er jo i virkeligheden den yderste konsekvens af argumentet for krænkelseslovene.«Men Flemming Rose forsikrer, at det jo ikke er fordi, han synes, at det er i orden, at folk går og siger hvad som helst om hinanden. Men hans pointe er, at det gør de heller ikke.»Jeg tror på civilisering gennem fri debat. Og her er mit konstante forbillede USA. Den eneste lov, der begrænser ytringsfrihed i USA, handler om tilskyndelsen til vold. Og der skal der virkelig være tale om en kontant trussel - enclear and present dangersom det hedder - før det fører til retssag. Alligevel er der gennem de sidste 50 år blevet mindre og mindre racisme i USA. De har fået deres første sorte præsident og deres første kvindelige udenrigsminister.«Og Flemming Rose påpeger, at man i den offentlige debat i USA taler meget mere civiliseret, end man gør i Europa.»Det er ikke kriminelt at sige nigger, men det er alligevel fuldstændig uacceptabelt. Man har altså netop bekæmpet ord med ord i USA. USA er en indvandrernation, og dér har man forstået, at man håndterer mangfoldighed ved at acceptere en mangfoldighed af ord.«Trussel mod ytringsfrihedI sin bog fremhæver Flemming Rose også John Stuart Mill og hans teori om 'den offentlige menings tyranni'. John Stuart Mill er forfatter til bogenOn Liberty, der regnes for liberalismens nye testamente.'Den offentlige menings tyranni' handler om det, som John Stuart Mill betragtede som en trussel mod borgernes frihed, nemlig at der i den offentlige opinion opstår en række dogmer og vedtagne sandheder. Han så det blandt andet som pressens rolle at udfordre disse sandheder, og det samme gør Flemming Rose.Men konsekvensen af, at han tilslutter sig Mills teori om den offentlige menings tyranni, betyder vel også, at han bliver nødt til at kritisere det store forbillede USA, hvor ytringer ikke reguleres af retssystemet, men - som han selv påpeger - af den offentlige mening?»Ja,« medgiver Flemming Rose: »Der hersker en politisk korrekthed i USA. Det er rigtigt. Og det er også en trussel mod ytringsfriheden. Men jeg bruger USA som den positive forklaring i forhold til at sige, at en civilisering af debatten kan ske uden retssystemet, men begge dele er en trussel mod ytringsfriheden.«I sin argumentation mod racismeparagraffen bruger Flemming Rose også Poul Henningsen som våbendrager:»Han var jo en af nazismens mest markante kritikere, men efter krigen talte han jo stærkt imod, at man kriminaliserede nazisterne. Jeg er ret sikker på, at han ville rotere i sin grav, hvis han så, hvordan de, der kalder sig kulturradikale i dag, forvalter hans arv. De lagde sig jo fladt ned under Muhammed-krisen.«At racismeparagraffen ville have en modstander i Poul Henningsen som i dag er et anerkendt forbillede for den offentlige debat, begrunder Flemming Rose også med, at den rammer socialt skævt:»Ofte er det dem, der har svært ved at formulere sig mundtligt, der rammes af den. De, der har ordet i deres magt, skal nok undgå den. Det betyder i praksis, at ytringsfriheden ikke er for alle. Den er kun for dem, der formulerer sig på en måde, som vi kan acceptere. Det er ikke fri debat. Det er ikke ytringsfrihed, men er det ikke det, vi forestiller os, at vi har?«Flemming Roses liv har ændret sig på mange måder, efter at Jyllands-Posten offentliggjorde Muhammedtegningerne, og han fik sit personlige møde med ytringsfrihedens begrænsninger. Ikke kun i dagligheden, men også i hans professionelle liv:»Året før vi offentliggjorde Muhammedtegningerne blev den hollandske filminstruktør Theo van Gogh myrdet, og jeg blev kontaktet af en tidligere praktikant, der dagen før havde foretaget, hvad der altså blev det sidste interview med filminstruktøren. Han tilbød mig interviewet, og jeg afviste det. Mit fokus var slet ikke dér. Det har ændret sig.«
