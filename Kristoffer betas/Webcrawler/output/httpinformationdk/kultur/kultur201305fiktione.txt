Fiktionen og vor fælles historie
Skal romaner ligne virkeligheden? Ja, hvorfor egentlig ikke? Et bidrag til diskussionen af værdirelativistiske romaner
Erik Skyum-Nielsen tager det som et udtryk for forfatteren Hallgrímur Helgasons vildtvoksende fordomme, når  han i sin fremstilling af den tyske besættelse fortegner billedet voldsomt ved for eksempel at lade hagekorsflaget vaje fra officielle bygninger i København.


 Tro på fortællingen, ikke fortælleren. Og forbehold dig retten til at tage kritisk afstand fra en roman, hvis denne ideologisk byder dig imod. Dette må blive læren, som jeg for eget vedkommende foreløbig uddrager af en aktuel litterær diskussion. Synspunktet fortjener dog at blive løftet op og forsøgt tydeliggjort principielt, samtidig med at vi holder os det konkrete eksempel for øje.
Vi er med andre ord ikke færdige med at drøfte Hallgrímur Helgasons roman Kvinden ved 1000° (2011, Lindhardt og Ringhof 2013), der blev anmeldt her i bladet den 12. april, og som indtil for relativt nylig har deltaget i dette års konkurrence om Nordisk Råds Litteraturpris.
HAR deltaget, siger jeg, for ganske vist uddeles prisen først i det kommende efterår, men vinderen blev efter sigende fundet på et møde i Oslo allerede den 23. april.
Analytisk skelnen
Siden da har et medlem af bedømmelseskomiteen, Lilian Munk Rösing, korrekset mig i et avisbidrag (»Misforstået politiserende romanlæsning«, Politikens Bøger, den 27. april), hvis hovedpointe er, at man analytisk bør skelne skarpt mellem forfatteren til en bog og en iscenesat jeg-fortæller. I stedet for at forholde mig kritisk til de holdninger, som Hallgrímur Helgasons roman artikulerer, og ikke mindst den højst besynderlige historiefremstilling, den bærer til torvs, skal jeg pænt holde tingene adskilt og respektere romanens ’Herbjørg’ som den »unikke og stærke stemme«, hun er. Denne analytiske sondring opretholdt jeg nu ellers faktisk i min anmeldelse af romanen. Men det skal ikke afholde mig fra at tage stilling til, hvad der står i teksten.
Ført ud i yderste (absurde) konsekvens indebærer den i sig selv rigtige adskillelse af forfatter og jeg-fortæller, at en tekst uden videre kan immunisere sig mod kritik, og at et værk ikke lader sig drøfte på anden vis end formelt æstetisk, hvis kritikere skal være slavisk tro mod den radikale version af princippet om den nødvendige skelnen. Hvad Lilian Munk Rösing jo netop heller ikke selv er, når hun udtrykker sin store glæde over romanens aldrende, slagfærdigt plaprende kvinde, næsten som om denne var af kød og blod. Diskussionen genkalder en kritisk kontrovers, som tegnede sig tidligere i år, da Forfatterskolens rektor udgav en mammutbog, der i ’sonet’ efter ’sonet’ fremstillede Forfatterskolens rektor som et ynkeligt og selvoptaget skvat. Dengang høstede Pablo Llambías sympati og ros for sin »hudløse ærlighed«, samtidig med, at den læser, som opfattede hans bog som et udsagn om virkeligheden, fik instruktion om straks at gå hjem og læse på lektien og lære at skelne mellem forfatteren og det iscenesatte lyriske jeg.
Grotesk realisme
I tilfældet med Hallgrímur Helgason kompliceres diskussionen af, at jeg-fortælleren kun med opbydelsen af yderste elasticitet fra læserens side kan siges at holde sammen på sin springende beretning. Hun er ikke søgt gjort fiktionsrealistisk sandsynlig, men må og formår, lige hvad hendes forfatter beslutter. Hvad hun i sene kapitler beretter om sin fars krigsdeltagelse på tysk side på Østfronten, forklarer hun således (temmelig tyndt) at have hørt af hestens egen mund; men hvordan hun har fået at vide, hvad Christian X ytrede af idioti i en fortrolig drøftelse med en beleven islandsk diplomat, det får vi aldrig at vide.
Det gør sådan set heller ikke ret meget. Romanens indre love følger groteskrealismens. Selv om Herbjørg-skikkelsen låner træk og familiehistorie fra en person, der faktisk har levet, og gennem nogle passager genanvender dennes memoirer på en måde, der bringer romanen tæt på plagiat, så er og bliver den grovkæftede fortæller en retorisk og stilistisk konstruktion og som sådan, som Lilian Munk Rösing så rigtigt skriver, typisk repræsentant for en tradition for misantropiske fortællere. Det dækker derfor langtfra at kalde hendes snak ’anti-patriarkalsk’ eller ’feministisk’. Det er menneskene, hun hader. For hendes »unikke og stærke stemme« er tilsyneladende ingenting helligt.
Mistet oprindelighed
Denne stemme er det så, romanen sætter til at fremføre en bred, flerstrenget kritik. En kvindes kritik af mænd. En datters kritik af sin far og hans svigt. En ældre misantrops kritik af den unge generation. En heks’ kritik af normaliteten. En talende persons kritik af tavshedskulturen. Desuden en islændings barske kritik af Danmark og hvad der er dansk, og et traditionelt bonde- og fiskersamfunds kritik af moderne snyder- og spekulantkultur, fortættet i historien om den brovtende nyrige nar, som bestilte sin garageport i en træsort så tung, at garagen slet ikke kunne lukkes op!
Af disse mange parallelle kritikker er det især de to sidste, der interesserer mig, eftersom de er tæt forbundne med romanens bærende fortælling, det, som Aristoteles kaldte ’mythos’. Som Lilian Munk Rösing også påpeger, synes bogens grovmælede islandske kvinde at have levet 117 vidt forskellige kvinders liv. Hendes verden har således strakt sig fra de halvt matriarkalske agrare fællesskaber ved den råkolde islandske vestkyst til det urbane diplomatis patriarkat. Og som hun ligger dér i garagen, med kun få uger tilbage at leve i, bliver det hele nærværende, kommer væltende i en strøm. Men denne flom af en fortælling er dog ikke mere kaotisk, end at den umiskendeligt rummer en tværgående mythos, som vi kender rigtig udmærket i forvejen, og som handler om mistet uskyld og tabt oprindelighed. Klare hovedstationer på forløbets nedtur er tragedierne på Herbjørgs egen livsvej, men nok så vigtigt også hendes mors og mormors skæbner, som aftegner en sammenhængende episk kurve af tab, et tab hen over hele det 20. århundrede af frihed, fysisk styrke, naturforbundethed og personlig åndelig autonomi.
Atletiske mænd med spyd
Entydigt er billedet langtfra, for Hallgrímur Helgason tillader sig som fragmentkomponerende groteskrealist bratte spring i rum, tid og tone. Værdimæssigt bliver det derfor vanskeligt at sætte romanen i bås; men måske kunne man omvendt sige, at dens generelle skepsis over for ideologier grænser forførerisk tæt op til en altomfattende værdirelativisme, som så igen kan lukke op for og diskret legitimere kynisme og decideret løgn.
Jeg anførte i min anmeldelse, at romanen i sin fremstilling af den tyske besættelse fortegner billedet voldsomt ved for eksempel at lade hagekorsflaget vaje fra officielle bygninger i København. Eksemplet er langtfra enestående. I forbindelse med noget så dagligdags som en piges skolevej gennem Østre Anlæg påstår bogens »unikke og stærke stemme«, at i efteråret 1940 »var det danske, statslige kunstmuseum under tysk tilsyn. Der fandt man ingen kubisme, fauvisme eller ekspressionisme – kun nazisme. Atletiske mænd med spyd og artige, ammende kvinder«. Det er grebet ud af luften, og eftersom det angiveligt lægges i kæften på en dengang 11-årig, tillader jeg mig at læse det som udtryk for forfatterens vildtvoksende fordomme. Det samme gælder hans (eller er det fortællerens?) løbske påstand, at der så tidligt som januar (eller februar) 1941 til København ankom »en tysk pioner inden for uddannelse«, der havde til opgave at »arbejde i Undervisningsministeriet og dér føre tilsyn med undervisningen af danske børn«. Hvad der under besættelsen foregik, som bare tilnærmelsesvis kunne ligne noget af det, som hermed beskrives, var i det sidste par år selvcensur af skolebogsmaterialer, udøvet for at forhindre præcis den slags indgreb, som Herbjørg (eller er det den uvidende skråstreg dybt fordomsfulde forfatter?) lægger i 1941.
Jamen helledusseda. Skal romaner nu til at ligne virkeligheden?
Ja, hvorfor egentlig ikke, i det omfang de eksplicit refererer til en fælles historie, hvis beskaffenhed i det store hele ligger fast.
Mere Hamsun end Laxness
Min egen, muligvis lidt naive, læsestrategi går forenklet sagt ud på at sætte fortælleren i firkantet parentes og følge den regel at tro på fortællingen mere end på fortælleren. Hvorfor, må jeg så spørge, har Hallgrímur Helgason ønsket, at der i hans bog skal stå, at Danmark straks fra april 1940 var totalt gennemsyret af nazisme, endogså inden for kunsten og på skoleområdet? Hvad for formål tjener det at gøre på den ene side det nazistisk styrede og organiserede Tyskland og på den anden side det af Tyskland besatte Danmark til ét og det samme? Kunne det mon tænkes, at romanens historiefortolkning modsætningsvis skal iscenesætte Island og islændinge som noget helt andet og ganske særdeles? Og har man fribillet til at ytre sig hæmningsløst og aggressivt nationalistisk, hvis bare man tilhører et underdog-folk med en grum kolonial eller blot semi-kolonial fortid?
Mit eget svar bliver, med nødvendige forbehold for forfatterens værdirelativisme og forvirrede flabethed, at bogens konstruktion mest af alt tjener til at installere dens hovedperson/fortællerfigur som den plagede og forfulgte uskyld i en chauvinistisk fiktion, som i sin kobling af anti-modernitet og oprindelighedsdyrkelse mere er på linje med Knut Hamsuns Markens grøde (1917) end med Halldór Laxness’ raffineret dialektiske modspil hertil i Frie mænd (1934).
At denne ideologisk vinklede læsning så bare er én blandt flere mulige, medgiver jeg gerne. Men fordelen ved at læse Kvinden ved 1000° ikke kun som en fin stilistisk bedrift, men også som et problematisk politisk udsagn er, at en sådan betragtning får fat i og forholder sig til de affekter og tanker, som aktiveres, hvis man opløftes af bogen uden at miste jordforbindelsen helt.

