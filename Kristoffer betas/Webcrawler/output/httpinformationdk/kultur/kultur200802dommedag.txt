Dommedag nu igen
Dyrkelsen af dommedag kommer i bølger, og i øjeblikket er den stærkere end nogensinde. Film, bøger, musik, religion, miljøaktivister, terrorfrygt og journalister. Apokalypsen sælger billetter, bøger, aviser og politik. Vi dyrker undergangen, og det har vi gjort i flere tusinde år


 Det er ude med os. Vi ser det på film, hører det i radioen og læser det dagligt i vores egen avis. Verden er i opbrud, polerne tør, stormene hærger, kloden er overbefolket, eller også dør den af aids. Dommedag er nu. Og det har den i øvrigt altid været.
Sidste fredag havde katastrofefilmen Cloverfield premiere. Her følger vi med håndholdt kamera apokalypsen på nærmeste hold, personificeret af et kæmpe monster, der drager hærgende gennem Manhattans gader. Støv og ødelagte bygninger står tilbage. Skrigende menneskemængder og papir, der langsomt falder ned fra himlen. Samme uge udkom den Pulitzer-belønnede roman Vejen - på dansk - der spinder sin handling omkring en lille dreng og hans far, der tilsyneladende er de sidste overlevende på jorden. I julen spillede Will Smith den sidste mand på jorden i genindspilningen af filmen I am Legend. Tidligere på året forsøgte filminstruktøren Danny Boyle at lade et hold astronauter afværge dommedagen i filmen Sunshine, mens det var Clive Owen og Julian Moores opgave i foråret at undvige menneskehedens udryddelse i filmen Children of Men. 
Fårene fra bukkene
 Populærkulturen flyder over med apokalyptiske dommedagsvisioner, men vi har altid dyrket tanken om, at vi lever i de sidste tider.
"Man har altid i kunst og religion forsøgt at afværge katastrofen ved at foregribe den," siger sognepræst og forfatter Johannes H. Christensen. 
"Det er en grundlæggende psykologisk mekanisme, tror jeg. Og her er dommedagen den ultimative katastrofe. Derfor er den så pirrende for os."
Siden Det Gamle Testamente har man haft forestillinger og visioner om den endelige apokalypse. Den fulgte med ind i Det Nye Testamente med Jesus' sidste taler og Johannes Åbenbaringen- hele kristendommen er gennem historien præget af fortællingen om Jesus, der vil træde ned fra himmerige og skille fårene fra bukkene, forklarer Johannes H. Christensen.
"Paulus var ret sikker på, at mange i hans samtid ville opleve undergangen og Jesus genkomst, og faktisk er tanken om at leve i de sidste tider et gennemgående træk ved kristendommen. Luther var stensikker på, at han levede i den sidste tid, og i 1400-tallets senmiddelalder havde man en nærmest hysterisk angst og svælgen i verdens undergang."
Også helt frem til moderniteten har historien været præget af apokalypsevisioner, og i forrige århundrede sev tankerne over i det politiske liv. 
"1900-tallet var det mest brutale, rå og ubehagelige århundrede i menneskehedens historie, og også her ser man de bærende kræfter være bygget på apokalypsetanken. Århundredets to store ismer - nazismen og kommunismen - er fri for enhver religion, men de er begge apokalyptiske. De indeholder begge forestillingen om et tusindårsrige, som netop denne politik skal bane vejen for. Alle urenheder skal ryddes af vejen, og på den anden side af apokalypsen ligger den paradisiske orden og fred."
Atombombens endeligt
Sideløbende fulgte en teknologisk udvikling, der gjorde befolkningen panikslagen. Kulminerende med atombomben og truslen om total atomar udslettelse af jorden gav teknologien igen grobund for dommedagsvisionerne. Men ifølge Johannes H. Christensen er der i selve apokalypsebegrebet ikke tale om det rene helvede på jord. Tværtimod kan man tale om en renselse af jorden og udsigten til et paradisisk liv på den anden side. 
"De ældste kristne så dommedag i møde med fortrøstning. Jesus siger, 'Når dette vil, ske skal rejse jeres hoveder, thi jeres befrielse nærmer sig'. Forestillingen om dommedag er også en befrielse fra denne onde verden," siger Johannes H. Christensen og refererer en samtale, han havde med forfatteren Ebbe Reich, der under en kæmpe strømafbrydelse befandt sig på Kongens Nytorv i København. 
"Han fortalte mig, at der bredte sig en panik omkring ham, men som han sagde. 'Vi kristne, vi tog det roligt og sagde: Lad os lige se, hvad der sker.' Det er meget rammende for den troendes holdning til dommedag," siger Johannes H. Christensen.
"Det uhyggelige og ondskaben har altid haft en dragende effekt. Det pirrer os voldsomt, og jeg tror også, det handler om, at vi lige under vores pæne ydre gemmer et ondt dyr. Og der skal ikke meget til, at det blusser op. Vi kan mærke det alle sammen. Det er et tyndt og meget hurtigt krakelerende lag over en barbar. Det er den fascination, populærkulturen bygger på."
På filmlærredet
Og populærkulturen har nydt godt af apokalypsens dragende effekt. Gennem hele filmhistorien har dommedagsfilmen været med som en selvstændig genre, og sideløbende med den politiske bevidsthed har den udviklet sig i takt med publikums største frygt.
"Den første store nøglefigur er H.G. Wells roman fra 1898, Klodernes Kamp," siger filmlektor Peter Schepelern fra Københavns Universitet. 
"Men faktisk skal den mindre kendte franskmand Camille Flammarion tages med. Han er en slags Jules Verne tilført verdens undergang. Det er i en sammenblanding af de to, man finder hele populærapokalypsen."
Mens der i 30'erne kommer et par forløbere til katastrofefilmen og film som Metropolis, der beskæftiger sig med dystopiske fremtidsfortællinger, er det først i slipstrømmen på Den Kolde Krig i 1950'erne, at apokalypsevisionerne for alvor tager fat, forklarer Peter Schepelern. Med science fiction-film som The Invasion of the Body Snatchers og filmatiseringen af Nevile Shutes roman On the Beach bliver menneskehedens udslettelse et gennemgående tema. 
I 60'erne kommer den banebrydende b-film The Night of the Living Dead og Stanley Kubricks Dr. Strangelove, og i 70'erne kommer det store gennembrud for katastrofefilmen som genre.
"Katastrofefilmen hører bestemt også med til gruppen af apokalyptiske film," siger Peter Schepelern og peger på 70'er-filmene som flykatastrofefilmen Airport, Det tårnhøje helvede og Earth-quake, der følger Charles Heston under et altudslettende jordskælv i LA. 
"Til en vis grad er der apokalyptiske kræfter på spil i Dødens Gab af Spielberg, og den model blev gentaget op gennem 80'erne med myrer, orme eller andre dyr, der overmander verden."
Genren ebbede ud, men kom tilbage sidst i 1990'erne med film som Dantes Peak og Vulcano og senere The Perfect Storm og The Day After Tomorrow, hvor hele den vestlige verden bliver ramt af en pludselig istid på grund af de menneskeskabte klimaforandringer. 
"I dag er der altså tale om en art økologiske katastrofer," siger Peter Schepelern og henviser til film som The Day After Tomorrow, Terry Gilliams Twelve Monkeys og den nye I am Legend, der begge handler om en virus, der udsletter Jorden.
"Det er kulturarven fra Goethes gamle digt om troldmandens lærling. Troldmanden er væk, og lærlingen stjæler hans tryllestav, og så går det helt galt for ham. Her finder du den berømte sætning: 'De ånder, vi har kaldt frem, kan vi ikke mane bort igen'. Det er den tankegang, der gennemsyret hele den her genre. Vi opfinder atombomben, men vi kan ikke gøre det godt igen," siger Peter Schepelern.
Moralsk pligt bliver politisk kamp
Ifølge Schepelern er det vores pirringsgrad ved ondskaben, der sælger biografbilletter. Det at gennemspille worst case scenario virker på en eller anden måde beroligende, men samtidig ophidser det vores hunger efter sensationen. Det forfærdelige vil komme. Vores verden kan bryde sammen.
"Visuelt er det enormt stærkt at se jorden bryde sammen," siger Peter Schepelern og henviser til virkeligheden.
"Taler man apokalypsevisioner er 9/11 den flotteste gennemspilning af det, som komponisten Stockhausen noget upassende også sagde. Men han har ret. Fordi angrebet har så ultimativt et visuelt sprog. Det sker på to minutter, ser helt fantastisk ud og har en enorm symbolsk betydning ved at ramme Vesten lige midt i dens økonomiske hovmod. På den måde var terroristerne inspireret af film samtidig med, at de selv lavede en slags film. Det var en apokalypse, der ville noget," siger han.
"Det er også derfor, den begivenhed har fået så massiv en effekt helt ud i den politik, der bliver ført i verden."
Ifølge lektor Torben Rugberg Rasmussen fra Center for Mellemøststudier på Syddansk Universitet er der næppe tvivl om, at terroristerne var inspireret af dommedagsvisioner. 
"I islam har du - ligesom i kristendommen - en domsdimension, der er meget markant. En forestilling om, at du skal stilles til regnskab for dine synder på den yderste dag, og at Jesus vil vende tilbage og træde i spidsen for de troende i en afgørende krig vendt mod de vantro," siger Torben Rugberg Rasmussen.
Selv om det i høj grad foregår på folkereligiøst niveau, er der i islam en eskatologisk figur, der hedder Dajjal, forklarer Torben Rugberg. Han manifesterer sig i verden som et tegn på, at den yderste tid er ved at indtræde. Han er den rene dæmon. 
"Det interessante er, at denne Dajjalmytologi stadig florerer hos ekstremistiske muslimer med en tanke om, at han for eksempel vil manifestere sig i Israel eller i Irak," siger Torben Rugberg.
"Dajjal sidestilles således med Israel og USA, og den moralske pligt til at bekæmpe Dajjal bliver til en politisk kamp, sådan som han kommer til udtryk i den amerikanske sammensværgelse mod den islamiske verden. Man har en hel gren af apokalyptiske tekster inden for den islamiske litteratur. Det ses også i tv-film og -serier og bygger på hele den her mytologi om Dajjal. Det er et tegn fra Gud på, at den yderste tid er ved at slå igennem. Vær beredte til den endelige kamp. Modstå de fristelser og trusler, der udgår fra Dajjal," forklarer Torben Rugberg. 
Men ligesom i kristendommen er forløsningen tæt forbundet med dommedag i islam. På den anden side venter et evigt muslimsk herlighedsrige, som jesusfiguren står i spidsen for. Det forudsætter blot, at man bekæmper Dajjal og denne dæmoni, der i øjeblikket gør sig gældende. 
"Det er sådan set det samme med den kristne og jødiske eskatologi," siger Torben Rugberg. 
"Hvis du ser på det religiøse højre i USA, er deres eskatologiske verdensbillede præcis lige så langt fremme. Bekæmp de vantro. Verden går under, og de rettroende vil stå tilbage i Paradis."
Dommedagen gør livet nemt
Dommedagsretorikken florerer ikke kun i religiøse kredse eller tidligere totalitære styrer. Også politikere i dag gør brug af dommedagsprofetier og gør retorisk brug af tanken om de sidste dage. Sådan ser statistikeren og miljødebattøren Bjørn Lomborg i hvert fald på dele af den politiske debat. 
"Hvis du ser på klimaaktivisternes retorik, indeholder den det, en engelsk tænketank kaldte secretly thrilling," siger Bjørn Lomborg.
"Det har karakter af en slags klimaporno, der kun fokuserer på én ting og gang på gang fortæller os, at netop klimaet vil få vores verden til at bukke under. Og ligesom i religion, er det definerende for, om vi er gode eller dårlige, hvorvidt vi reagerer efter det."
Ifølge Bjørn Lomborg gør dommedagsargumentationen tingene så lette og overskuelige for befolkningen som muligt, men det understreger blot, at vi i virkeligheden godt kunne tænke os, at der bare var én ting, vi skulle koncentrere os om.
"Det er et enormt stærkt argument, for det giver os et spektakulært katastrofescenario. Det indeholder en pirrende fornemmelse. Men den virkelige verden er bare lidt mere kedelig og kræver en større afvejning og prioritering. Det kræver lidt det ene og lidt det andet."
Bjørn Lomborg understreger, at det ikke kun er venstrefløjen, der gør brug af denne retoriske form.
"Højrefløjen har også deres undergangsscenarier. Her ser man ofte islamisme og terror som jordens undergang, mens venstrefløjen har sine klimaproblemer. Bush har næsten kunnet definere hele sit præsident-embede ud fra denne ene optik. Det gør det meget lettere at handle og være moralsk."

