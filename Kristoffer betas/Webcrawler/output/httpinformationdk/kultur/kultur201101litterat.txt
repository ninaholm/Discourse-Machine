Da litteraturen blev for folkelig, trak mændene sig
Når kvinder bliver overrepræsenteret i et fag, taber det automatisk status, og så trækker mændene sig. Det mener Hanne-Vibeke Holst, som genkender samme tendens i litteraturen, hvor 70'ernes kvindelitteratur gjorde faget lidt for folkeligt for mændene
Når kvinderne gør deres indtog, bliver faget for folkeligt til mændene, mener forfatter og feminist Hanne-Vibeke Holst


 I Hanne-Vibeke Holsts barndomshjem kom der mange mænd. Store, seriøse mænd. De var forfattere, kritikere, litterater, og de tog sig selv og deres fag meget alvorligt.
»Dengang var hele den litterære verden jo langt højere vurderet. Den havde simpelthen en højere status i samfundet, og derfor var der også mange flere mænd, som forholdt sig til den,« siger Hanne-Vibeke Holst.
»Men så kom kvindelitteraturen i 70erne, og så gik det, som det gør i et hvilket som helst andet fag. Så snart der kommer mange kvinder, mister det sin status, og så bliver faget mindre interessant for mænd.«
Den seneste tid har Information fokuseret på, hvordan køn spiller ind i litteraturen i serien Den kønsopdelte bogreol, og vi har bedt forfatteren Hanne-Vibeke Holst forholde sig til, hvorfor kvinder læser langt mere skønlitteratur end mænd, ligesom kvindelige forfattere står bag de største læsersucceser, mens mandlige forfattere løber med priserne og hæderen.
»Med kvindelitteraturen skiftede litteraturen generelt karakter. For første gang blev det finlitterære trængt i baggrunden. Litteraturen blev mere folkelig, og den mere bredt appellerende litteratur fyldte pludselig mest. Kvinderne tog ligesom over i den periode. Både som forfattere og som læsere,« siger Hanne-Vibeke Holst og påpeger, at det ikke kun gjaldt for forfatterne, men også for læserne.
»Tidligere var der mange flere mænd, der læste romaner. Det var ligesom en del af det kulturbærende lag, at det gjorde man naturligvis. Hvis man skulle forestille at være dannet, havde man selvfølgelig også læst den sidste roman af Knud Sønderby, eller hvem det kunne være. Og det gjaldt ikke mindst for mænd. Så man må sige, at der er sket noget gennem tiden.« siger Hanne-Vibeke Holst.
Et lukket reservat
Men selvom kvinderne begyndte at fylde mere, var det ikke ensbetydende med, at kvinderne fik magten. For det er stadig et lille mindretal af magtfulde mænd i den litterære verden, der bestemmer over den gode smag. De såkaldte litterære dørvogtere, som Hanne-Vibeke Holst kalder dem.
»Selvom det folkelige fylder mere i dag, findes der selvfølgelig stadig en finlitterær verden. Vi har det danske akademi, det akademiske miljø, dele af kritikerstanden og så videre, som stadig vil kæmpe for en finere form for litteratur, en mere kunstnerisk form. Jeg kalder dem de litterære dørvogtere. De betragter stadig litteraturen som en mere eksklusiv kunstart, som er og bør være smal. Og de forsøger at bevare den med næb og kløer,« siger Hanne-Vibeke Holst.
Men det er gammeldags og nedladende ikke at anerkende den såkaldte kvindelige litteratur, mener hun. For finlitteraturen bliver mindre og mindre interessant, hvis ingen rent faktisk læser den.
»Finlitteraturen bliver fortrængt til et reservat, som virkelig er et restricted area. Her kan de så gå og bekræfte hinanden i, at de er interessante, og at netop de har fat i kunsten med stort K, siger Hanne-Vibeke Holst.
»Samtidig buldrer den mere kommercielle mainstreamlitteratur ellers derudaf, uden for reservatet, hvor de mindre fine forfattere  kvinderne  jo ikke rigtig har noget at skulle have sagt. De har ingen indflydelse dér, og det er synd. For det er desværre i reservatet, at meget af magten ligger.«
Men er det så ensbetydende med, at kvinderne ikke er i stand til at lave finkulturel litteratur?
»Nej, det er nærmere fordi, kvinder i høj grad bliver henvist til at være mainstream. For der er generelt en nedvurdering af kvindelitteraturen, især hvis den handler om det kvindelige rum. Så er den helt gal. Selvfølgelig er der nogle få kvinder, der bliver lukket ind i klubben, ind i smagsdommermiljøet, fordi de skriver i en meget smal litterær tradition. Katrine Marie Guldager, Kirsten Hammann, eller Kirsten Thorup for at nævne nogle. Men generelt er det jo sådan, at kvinder, som skriver bare lidt bredere, bliver henvist til at være mainstream. Og mainstream er ikke et positivt ladet ord i litteraturen,« siger Hanne-Vibeke Holst. Samme mærkat gælder også for de kvindelige læsere, mener hun.
»De røg jo også med i den båd. Og det var en stor fejl, mener jeg. For man tager dem mindre seriøst, og endnu vigtigere betyder det, at man ikke rigtig har været inde og tage ordentlig stilling til mange af de ting, som bliver udgivet og skrevet af de bredere, mere fortællende forfattere. Simpelthen fordi de er blevet smidt over i det hjørne  det mindre fine hjørne.«

Læs også Debat side 20

