Når facaden falder
De fire fortællere i Julia Butschkow nye roman, ’Aber Dabei’, er alle i krise. Hun skriver om det, der gør ondt – og går tæt på sit eget levede liv
Under arbejdet med sin debutroman ’Apropos Opa’ blev Julia Butschkow indlagt med anoreksi på en åben psykiatrisk afdeling. Nu er hun aktuel med en ny bog.


 »Det er jo ikke en hemmelighed, at jeg selv har været indlagt,« siger Julia Butschkow. Vi sidder på et kontor på hendes forlag. På coveret af hendes nye skriggrønne bog, der ligger på bordet mellem os, er et billede af et pilleglas. Man kan ikke kan se, hvem pillerne er skrevet ud til. Jeg har lidt varsomt spurgt ind til den navnløse fortæller i romanen, der indlægges med anoreksi og skriveblokering under arbejdet med en bog om sin bedstefars fortid som SS-officer. Karakteren deler nemlig nogle fællestræk med den 34-årige forfatter. Men Julia Butschkow forsøger ikke at skjule, at hun har skabt denne karakter ud fra egne oplevelser.
I 2006 begyndte hun at researche på sin bedstefars historie. Hun ville skrive en roman om den slags fortrængning, der kan lejre sig i flere generationer. Men efter at have skrevet de første 30 sider af det, der senere skulle blive til Apropos Opa, kunne hun pludselig ikke mere. Det påvirkede hende voldsomt at beskæftige sig så intensivt med krigens uhyrligheder, samtidig med at hun følte et stort forventningspres til den nye roman.
»Det var tungt stof at arbejde med,« fortæller Julia Butschkow. Hun taler roligt, velovervejet og uden den store gestik. »Det var et stort chok for mig at opdage, hvad min bedstefar havde gjort under krigen. Jeg gik fuldstændigt i sort og troede aldrig, jeg ville komme til at skrive igen.«
Efter et stykke tid blev hun indlagt med anoreksi på en åben psykiatrisk afdeling. Ude af stand til at skrive en sætning. Den navnløse forfatter i Aber Dabei deler altså nogenlunde samme skæbne, men Julia Butschkow fortæller, at hun udelukkende har forholdt sig til hende som fiktiv karakter.
»Aber Dabei går tættere på mig selv og min egen historie end mine tidligere bøger, men de tanker og ting, som bogens karakter går igennem, er fiktionaliserede,« understreger hun.
En kollektivroman
Aber Dabei er en kollektivroman med fire fortællere – og tre af dem er indlagt på en lukket psykiatrisk afdeling: »Det er en bog om mennesker med sindslidelser, og de bevæger sig i flere forskellige retninger, altså krisens mulige udviklinger. Jeg ville godt give dem meget forskellige stemmer, så de netop udtrykker mange facetter af, hvordan sindet kan komme fuldstændigt ud af kontrol,« forklarer hun.
Autofiktionen er en populær genre i den skandinaviske litteratur i disse år. Karl Ove Knausgaard, Bjørn Rasmussen og Pablo Llambias er eksempler på forfattere, der lader virkelighedens navne, diagnoser og hændelser sive over i deres bøger. Det biografiske stof skaber grobund for nye fortælleformer og realismer, men diskussionen af de selvbiografiske elementer tager tit en stor del af opmærksomheden i receptionen af værket. Men Julia Butschkow har ikke været bange for igen at bevæge sig ud i dette minefelt – og for denne gang at gå endnu tættere på sin egen historie. Det falder hende faktisk ligefor, fortæller hun.
»Det har været meget vigtigt for mig ikke at skrive sådan en – hvad hedder det? – selvhjælpsbog. Det interessante opstår i det der spændingsfelt, hvor jeg trækker på noget biografisk, og så sætter det over i en fiktiv form,« forklarer hun og tilføjer: »Og så synes jeg, at det er umuligt at komme uden om det faktum, at mit eget levede liv influerer på skriften.«
Karaktererne lever videre
Efter par år uden at kunne skrive, forsvandt blokeringen endelig. En dag hørte hun en radioudsendelse, der inspirerede hende til en af karaktererne i Aber Dabei. »Jeg tror, den krise var noget, jeg skulle igennem ... også fordi jeg var så meget i tvivl om min egen form,« siger hun. Julia Butschkow føler, at hun efterhånden har fundet sin stemme, skriften flyder lettere og hendes seneste to bøger har kun taget et par år at skrive. Som titlen indikerer, hæfter Aber Dabei sig på noget allerede fortalt. Den føjer noget til Apropos Opa, men den er også en videredigtning på nogle af de karakterer, der optrådte i Julia Butschkows novellesamling Der er ingen bjerge i Danmark. Informations Erik Skyum-Nielsen skrev i sin anmeldelse, at novellerne var »af den ret gamle moderne type med åben Hemingway-slutning«. Adspurgt svarer Julia Butschkow, at det ikke har været hendes intention, at ‘lukke’ disse åbne døre. Hun håber, at de genoptrædende karakterer kan være med til at udvide bøgerne:
»Jeg har godt kunnet lide at arbejde videre med dem, for det tager jo noget tid at skrive sig ind i en karakter, og det tager faktisk også noget tid at skrive sig ud af den. Man kan jo godt som forfatter bliver interesseret i karakterernes udvikling. Jeg var ikke rigtig færdig med dem ...«
Der er for Julia Butschkow ikke den store forskel på, om hun skriver om en anorektisk forfatter eller en manisk advokat:
»Man møder jo mange forskellige mennesker, når man er indlagt. Når du ser mennesker have alle mulige former for sindslidelser og være mere eller mindre langt ude, så begynder du bedre at kunne sætte dig i folks sted.«
Advokaten, Ivan, var faktisk en af de letteste karakter at skrive: »Han er meget rå. Der var meget dynamik i at skrive på den stemme. Han gør alt det modsatte af normerne. Det var rart at lave et modspil til de mere depressive, selvudslettende karakterer. Der er nogen, der har sindslidelser og vender det hele indad og så er der nogen, som ham, hvor det hele rettes ud mod verden,« siger hun. »Jeg var ekstremt bange for hele det der psykiatriske system, før jeg blev indlagt. Jeg havde aldrig været indlagt og troede det ville være sådan Gøgereden-agtigt ... Jeg havde de vildeste fordomme om det og var meget skræmt! Det endte med, at jeg fandt ud af, at folk et eller andet sted var meget normale, søde og rare. Vi grinede ekstremt meget på den afdeling,» fortæller Julia Butschkow. »Vi var i samme båd. Det sagde faktisk meget om, hvad det er at være menneske.«
Ind til kernen
– Man skal vel også have fået det lidt bedre for at kunne rumme de andre indlagte?
»Ja, for fanden! Jeg var på en åben afdeling, så det var mennesker, der trods alt havde det lidt bedre – jeg har så lavet det om til at være en lukket afdeling i min bog, fordi der på den måde var mulighed for at gå lidt mere ud i ekstremerne ... Men det var en skadestueafdeling, og det gjorde mig meget nervøs, når politiet f.eks. kom med folk, der havde det virkelig skidt og så kom ind igennem vores afdeling og skulle videre over til den lukkede afdeling. Men det var også virkeligt spændende – nu hvor jeg har fået det på afstand – at have fået et indblik i mennesker, hvor alle facader er skrællet væk og man kommer helt ind til kernen.«
»Man er der, fordi man netop ikke kan opretholde nogen facade længere. Det talte vi meget om derinde: der er mange, der forsøger at opretholde facaden lige indtil det sidste. Det fordres ligesom ude i samfundet, at man skal give indtryk af at have styr på det hele. Det var faktisk ret befriende at være sammen med folk, hvor der ikke var det facadeshow.«

