Ghostwriterne kommer frem i lyset
Hvorfor skuffes vi, når vi hører, at John Faxe Jensen ikke skriver sine egne klummer, at Britney Spears ikke taster sine egne tweets, at Eivind Kolding ikke fører sin egen blog? Fordi ghostwriting peger på en moderne tabserfaring: Vi lever i en tid, hvor alle poserer, men vi længes sådan efter noget ægte


 Denne artikel er skrevet af Rasmus Bo Sørensen, fremgår det af bylinen. Men som læsere kan I kun formode, det er rigtigt, I kan ikke være sikre. I kan vælge at tro på det, stole på det, anse det for overvejende sandsynligt, men dybest set aner I det ikke. Det er en tillidssag – og de senere år er tilliden blevet rystet.
Det begyndte i det små: Først lærte vi, at politikere ikke skriver deres egne taler, og at læserbreve ofte er forfattet af studerende; siden blev det klart, at også vores helte – atleterne, rockstjernerne, kendisserne – hyrer usynlige, professionelle penneførere til at nedfælde deres erindringer og biografier. Det chokerer os ikke længere, at fodboldspilleren Stig Tøfting, modellen Oliver Bjerrehuus, sangeren Stig Rossen, rejsekongen Stig Elling og politikeren Naser Khader alle har lagt deres livshistorier i hænderne på skyggeskribenter. At de har været personlige med andres ord. Vi ved, det er sådan, det er, og det er noget, vi må leve med. Så hvorfor rammes vi alligevel af en diffus skuffelse, hver gang vi får det bekræftet?
»Det handler om, at vi vil have det ægte, og at det ægte er, hvad det giver sig ud for at være,« siger Mads Vestergaard, cand.mag. i filosofi og underviser på Krogerup Højskole og Folkeuniversitetet.
Han er lige nu i USA for at samle inspiration til en kommende ph.d. om autenticitetsbegrebets udvikling fra Rosseau til i dag.
»Autenticitetsjagten er en reaktion på en grundlæggende tabserfaring i det moderne. Vi føler, vi lever i en bugtalertid, hvor ingenting er ægte, og alting er viklet ind i sociale spil og narrativer. Og det er dén tabsfølelse, som aktiveres, hver gang vi støder på endnu et eksempel på ghostwriting – endnu et eksempel på, at tingene ikke er, som de giver sig ud for at være: ’Nå, det var også bare en narrativ, et nyt spil’.«
Eivind Koldings tanker
Eivind Kolding var dårligt tiltrådt som ny direktør for Danske Bank, da han tidligere i år fik en god idé: Han ville ændre bankens tilknappede image, signalere ny åbenhed, smide jakken og drage ud på en landsdækkende turné for at lære sine medarbejdere bedre at kende. Som en del af den nye strategi oprettede han en personlig blog med titlen ’Eivind on tour’. Ikke noget efternavn, bare Eivind, for det var mennesket bag jakkesættet og ikke direktøren, der skrev. Det var en god idé, indtil en erhvervsjournalist på finanswatch.dk satte spørgsmålstegn ved, om det nu også var Eivind Kolding selv, der skrev på bloggen.
»Han laver den sammen med sin PA, Shargiil,« lød svaret fra afdelingsdirektør Anders Klinkby, som tilføjede, at det skam var »Eivinds tanker«, man kunne læse på bloggen.
Men ordene var altså skrevet af hans assistent – og det er ikke nogen ligegyldig detalje. For vi sætter lighedstegn mellem sprog og identitet.
Pernille Steensbech Lemée er cand.mag. i retorik og medievidenskab og forfatter til bogen Med andres ord – Ghostwriting i praksis. Hun fremhæver de sociale medier som et område, hvor vi stadig har meget svært ved at acceptere, at det spøger.
»Twitter, Facebook og blogs hører alt sammen under det, vi kalder thick media. Det er kommunikation, som foregår lige nu og her og er tæt knyttet til dem, der skriver. Vi ser for os, at Contador lige er trillet over målstregen, når han med sin endnu svedige hånd tweeter sidste nyt fra dagens etape. Vi forventer med andre ord at være helt inde i det personlige univers – og derfor har vi også sværere ved at sluge det, når illusionen brydes,« siger hun.
Et moderne syndefald
Det var den franske filosof Jean-Jacques Rousseau, der i sidste halvdel af 1700-tallet introducerede autenticitetsidealet som en romantisk modreaktion på oplysningstidens rationalitet. Ifølge Rosseau var det naturlige, oprigtige og ærlige blevet fordrejet af civilisationens fremkomst. Autenticitetslængslen i dag spiller på samme sekulariserede syndefaldsmyte, fortæller Mads Vestergaard: Der var engang, hvor vi havde et autentisk forhold til os selv og naturen, men det er blevet fordærvet af medierne, videnskaben og konkurrencesamfundet.
»Længslen efter autenticitet er en reaktion på følelsen af fremmedgørelse og virkelighedstab. Vi føler os fremmede over for hinanden, fordi vi hele tiden forstiller os, spiller falske og indgår i sociale spil som forskellige personaer, i stedet for bare at være os selv. Autentisk er jo også begyndt at betyde virkeligt. Tidligere betød det oprindeligt, naturlig, ægte. Men oplevelsen af at vi lever i en medieskabt virkelighed har produceret en følelse af virkelighedstab og dermed et behov for at opleve den virkelige virkelighed, the real deal, det autentiske,« siger Mads Vestergaard.
En dårlig kopi
Det er derfor, vi skuffes, når virkeligheden skrider væk under os, og endnu en afgrund af spil og spin afsløres. For eksempel når vi hører, at kendisser som Britney Spears, 50 cent og Kanye West ifølge The New York Times har folk ansat til at håndtere og opdatere deres twitter- og facebookprofiler. Når vi hører, at den tidligere canadiske ishockeylegende Wayne Gretzky får sin ugentlige syndikerede klumme ghostwritet af en journalist fra National Post. Og når vi hører, at stjerneforfattere som den nu afdøde amerikanske thrillerkonge Robert Ludlum – ifølge hans tidligere skriveassistent, Gayle Lynds – ikke har skrevet sine egne bøger, men blot stået for »at få den generelle idé, finde på en fascinerende hovedperson og en overordnet historie«, som hun har sagt til Washington Post.
Vi ved det, men vi bryder os ikke om at få det gentaget. Eller som Pernille Steensbech Lemée anekdotisk fortæller:
»Min frisør spurgte på et tidspunkt, hvad jeg arbejdede med, og da jeg svarede, at jeg blandt andet skrev om ghostwriting, udbrød hun helt spontant: ’Det svarer jo til, hvis jeg køber en Louis Vuitton-taske og bagefter får at vide, at det er en kopi’. Hun var ikke et øjeblik i tvivl om, at det var snyd.«
Det skal lyde som om
Nogenlunde samme reaktion ramte BT’s sportsredaktør, Jacob Staehelin, da det tidligere på året kom frem, at avisens sportsklummeskribenter ikke skriver deres egne indlæg – det kunne ellers let misforstås, når man læste ledsageteksten til John Faxe Jensens klumme hen over sommeren: »Tidligere Europamester John Faxe Jensen skriver i BT – hver dag under EM,« stod der. Men det skulle ikke forstås sådan helt bogstaveligt, indrømmede Staehelin senere i Presselogen på TV 2 News:
»En journalist skriver ned, hvad den pågældende person har på hjerte og vil have med i klummen,« forklarede sportsredaktøren, der ud over at skrive for John Faxe Jensen også tidligere har givet cykelrytteren Michael Rasmussen mæle.
»Jeg kender dem, og jeg kender deres sprog, for det er vigtigt, at vi sammen får det til at lyde, som om det er vedkommende, der skriver,« forklarede Staehelin.
Han forklarede til gengæld ikke, hvorfor læserne ikke skulle have del i samme indsigt.
Dukken skal kunne snakke
Spørger man Pernille Steensbech Lemée, bærer vores autenticitetslængsel på et indbygget paradoks.
»Jo mere autenticitet vi kræver, jo flere platforme må kendte, politikere og erhvervsfolk sørge for at være til stede på – og da de umuligt kan finde tid til at være nærværende alle steder, ender det hele som én stor autenticitets-illusion,« siger hun.
Det amerikanske internetmagasin The Hill, som følger det politiske liv i Washington tæt, fremlagde tidligere i år en undersøgelse, som viste, at de færreste amerikanske senats- og kongresmedlemmer skelner mellem, om deres tweets er skrevet af dem selv eller af deres assistenter. Til de få, der eksplicit skriver, når de selv tweeter, hører præsident Obama, der markerer sine personlige beskeder med mærket ’ob’. Også det republikanske kongresmedlem Jim Himes gør det og begrunder sin praksis med, at »folk er virkelig sultne efter autenticitet på vegne af deres folkevalgte«.
Spørger man Pernille Steenbech Lemée, er der ingen grund til at frygte for ghostwriting-fænomenets udbredelse. For der vil altid opstå øjeblikke, hvor politikeren selv må tale og ikke kan støtte sig til sit spøgelse.
»Folk er generelt optagede af, om ghostwriting er et demokratisk problem. Men i Guldbrandsens film så man jo, hvordan Naser Khader igennem hele valgkampen var blevet klædt på af sine spindoktorer, indtil han selv klædte sig af i en debat med Pia Kjærsgaard,« siger hun og tilføjer:
»Der vil være situationer, hvor dukken og bugtaleren bliver nødt til at gå i byen uden hinanden. Og så skal dukken kunne tale selv. Naser Khader er skoleeksemplet på, at bedraget før eller siden bliver afsløret.«

