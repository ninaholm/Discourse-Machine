Under sandet: ’Forsvarer vi de værdier, vi er så bange for at miste?’
2.000 helt unge tyske soldater blev efter Anden Verdenskrig tvunget til at rydde miner langs Vestkysten. Med livet som indsats. Den nye film ’Under sandet’ afdækker et uskønt stykke danmarkshistorie
Instruktør Martin Zandvliet ville undersøge, hvad der sker med en mand, der bliver beordret til at udføre en opgave, der ikke svarer til det, han troede var landets værdier.


 Det er en smuk sommerdag på Danmarks vestkyst. Alt, man hører, er havets brusen, mågernes skrig, et åndedræt tæt ved sandet og den metalliske lyd som en pansermine afgiver, når sprænghovedet forsigtigt skrues af. Stilheden er unaturlig. Man ved, at den med ét kan splintres af en eksplosion, der vil sende en sky af det fine sand op mod himlen. Og tage den unge mand med sig.
Det er en knugende fornemmelse at se instruktør Martin Zandvliets film Under sandet – om minerydningen ved den danske vestkyst efter Anden Verdenskrig. I denne uge får den verdenspremiere, når den åbner filmfestivalen i Toronto.
Mere end 2.000 tyske soldater blev i sommeren 1945 sat til at rydde miner ved den danske del af Atlantvolden. De var ellers på vej hjem. Men mens de marcherede i kolonner mod den dansk-tyske grænse, blev en stor del af dem pillet ud og sendt tilbage. Martin Zandvliets film handler om en deling på 14 mand, der indlogeres i et lille skur tæt ved kysten og hver dag sendes ud for at rydde miner under ledelse af Sergent Carl Leopold Rasmussen. Men det er ikke mænd. Som sergenten siger, er det »små drenge, der kalder på deres mor, når de bliver bange«.
I krigens sidste måneder var der ikke flere voksne mænd at tage af i den tyske befolkning, så man sendte selv helt unge drenge, der knap var født, da Hitler kom til magten, afsted. Teenagere.
»De ved ikke, hvad der foregår. De er blevet hjernevasket ind i dette regime og forstår ingenting. En stor del af dem, som danskerne satte til at rydde miner, var disse helt unge drenge, som intet ansvar havde for de voksnes krig,« siger Martin Zandvliet.
»De fik en nærmest umenneskelig behandling. De fik næsten intet at spise og skulle rydde miner meget hurtigt.«
Det er tydeligt, at han med denne film vil grave en historie frem, som årtiers formning af en kollektiv erindring om besættelsen har dækket godt til med sand. Som også Martin Zandvliet har kunnet konstatere findes der ikke meget materiale om minerydningen. Juristen og fritidshistorikeren Helge Hagemann udgav i 1998 en lille undseelig, men veldokumenteret bog om minerydningen med titlen Under tvang. Hovedkonklusionen i bogen var, at ved at sætte krigsfanger til at udføre farligt arbejde gjorde danskerne sig skyldige i en krigsforbrydelse, og det gav dengang anledning til en heftig debat.
Martin Zandvliet er ikke så interesseret i at diskutere, om det var en krigsforbrydelse eller ej.
»Filmen er baseret på tal: Så mange mænd var det, så mange døde, så lidt mad fik de, så kort var deres uddannelse, så hurtigt skulle de fjerne minerne, så mange miner var der. Selv når du bare læser tallene, kan man se, at det var umenneskeligt. Hvis en mand ikke får noget at spise i flere dage, så begynder han at ryste. At ryste på hænderne er ikke godt, når man skal rydde miner. Ligegyldigt om det er et brud på Genèvekonventionen eller ej, så er det forkert.«
Det tog fem måneder at rydde minerne. I den periode var mere end 500 tyskere blevet slået ihjel eller såret.
Foto fra filmen
Opfyldt af had
Jeg møder Martin Zandvliet på Nordisk Film samme morgen, som danskere i massevis bryder loven og fragter syriske flygtninge fra Rødby mod Sverige. Og han fortæller mig, at han med filmen ikke bare ønsker at give et modspil til »glorificeringen af danskernes opførsel under krigen, og det, den har betydet for vores selvbillede«, som ellers går sin sejrsgang lige nu i form af Bo Lidegaards internationale bestseller om redningen af de danske jøder.
»Jeg ville undersøge, hvad der sker med et menneske, der elsker sit land, men bliver sat til at udføre en opgave, som ikke er i overensstemmelse med de værdier, som han troede, det land repræsenterede.«
Det er sergenten Carl spillet af Roland Møller, som Zandvliet taler om. Første gang vi møder ham i filmen, kører han langs kolonnerne af tyske soldater, der er på vej hjem, og da han ser en af dem bære på et dannebrogsflag, eksploderer han i raseri og smadrer den undskyldende soldat til ukendelighed: »Det her er ikke dit, forstår du det?« skriger han ind i hovedet på ham.
»Han er opfyldt af det samme had, som mange danskere forståeligt nok følte over for det folk, som i fem år havde besat deres land,« siger Martin Zandvliet.
Men da sergenten sættes til at kontrollere en lille gruppe af unge, tyske soldater, der skal rydde miner, sker der noget med Carls patriotisme. Han ser de unge drenge arbejde hårdt uden at få ordentlig mad.
»Han bliver jo i tvivl om, hvad det er, han arbejder for. Og det er vel det, vi er mange, der spørger os selv om i disse dage. Ved at behandle flygtninge og indvandrere på denne måde, forsvarer vi så de værdier, vi er så bange for at miste, eller modarbejder vi dem måske i virkeligheden?«
Han peger på, at det vel er handlinger, der afgør et folks værdier, og ikke de fysiske værdier i form af land, sprog og ejendom. Det er også derfor, at filmens engelske titel er Land of Mine.
»Det er mit land! Det ved Carl, men begynder jo, efterhånden som han udvikler sig, at miste troen på det land. Det er måske ikke længere det samme, og der er måske noget, der er vigtigere.«
’De er tyskere’
Sergenten kan ikke længere genkende sit land. Når han skuer ud over klitterne ved Oksbøl, så ligner det sig selv, men når han ser ned på de unge drenge, der kravler rundt i sandet, syge af sult og rystende af angst, så er der noget galt med billedet.
»Og så sker der jo det med ham, at han i mødet med det enkelte menneske holder op med at se på dem som tyskere og begynder at se på dem, som, ja, mennesker.«
Men han er ikke bare patriot og opfyldt af had og hævnlyst, der skal pilles af ham, før han kan genfinde sin medmenneskelighed. Han er også soldat. Han skal adlyde sine overordnedes ordrer. Mikkel Boe Følsgård spiller den overordnede, der roligt svarer sergenten, da han påpeger, at soldaterne bare er små bange drenge: »De er tyskere, Carl.«
Sergenten kommer i konflikt med sig selv: »På et tidspunkt er det faktisk en befrielse for drengene at komme ned og ligge på sandet. Sergenten er mere utilregnelig end de miner, som de nogenlunde ved, hvor ligger, og hvordan man håndterer. Carls vrede kan eksplodere når som helst uden varsel, og de har ikke nogen mulighed for eller ret til at forsøge at afmontere den. De kan bare tage imod hadet.«
Carl er netop blødt op over for drengene, da en ulykke ved minefeltet sætter ham tilbage i rollen som den hensynsløse sergent. Og han indfører blandt andet den kontrol, der blev udført de fleste steder: Når soldaterne har ryddet et minefelt i overensstemmelse med minekortet og fundet det antal miner, som ifølge oplysningerne skulle have ligget begravet der, så skal de gå arm i arm henover feltet. Den såkaldte dødsmarch skulle sikre, at ingen mine var blevet overset.
Et øje for et øje
Det er ikke fordi, Martin Zandvliet ikke forstår, hvorfor danskerne gjorde, som de gjorde. Efter besættelsen lå der to millioner miner i Danmark. Det var mere, end der lå i resten af Europa tilsammen.
»Det var tyskerne, der havde lagt de miner – hvem skulle ellers fjerne dem? Jeg havde nok fået den samme idé at bede dem rydde op efter sig selv, inden de tog hjem, men jeg håber, at jeg havde givet dem mad, uddannet dem ordentligt og i det hele taget behandlet dem bedre,« siger han.
Men det er den klassiske historie om den lille mand, der forsøger at gå op imod et helt system. Systemet gav ikke plads til ret megen medmenneskelighed.
Det var briterne, der beordrede danskerne til at sætte tyske krigsfanger til at rydde minefelterne. De mente faktisk, at de tyske soldater burde kunne fjerne fem miner i timen. De fleste af soldaterne havde aldrig set en mine før. I en situation, hvor Danmark havde brug for uomtvisteligt at fremstå som en del af de allierede, var det svært at gøre andet end at adlyde. Og det havde danskerne heller ikke nødvendigvis lyst til.
Dog blev der gjort undtagelser fra briternes ordrer. Ingen blev tvunget til at fjerne fem miner i timen.
»Briterne hadede om muligt tyskerne mere end danskerne, og det med rette. England var jo ikke blevet skånet for bombninger som Danmark. Og mange briter var faldet i krigen. Når britiske soldater kom til Danmark, blev de modtaget som helte, hvad de også var, men jeg ved fra min research, at de ikke altid opførte sig sådan. Slet ikke når de håndterede tyske soldater.«
Det fremgår også af en scene i filmen. Fjendebilledet er nærmest vendt på hovedet. »Det er vigtigt for mig at sige, at denne film ikke er et forsvar for tyskerne. Slet ikke. Det kan sagtens være, at disse unge drenge har gjort forfærdelige ting, inden de blev sat til at rydde miner, og det ved vi jo, at Tyskland i det hele taget gjorde. Ting, som slet ikke kan sammenlignes med det, der skete på den danske vestkyst. Men pointen er netop, at øje for øje-mentaliteten gør os alle til tabere.«
Manglende britisk offentlighed
Historien om minerydningerne ved den danske vestkyst fylder som sagt ikke meget i historiebøgerne. Og Martin Zandvliet ser ikke bare det som et problem. Han ser også den manglede offentlighed som en forklaring på, at det kunne foregå dengang.
»Når pressen var derude, så lod man jo soldaterne gå igennem terræn, der ikke var mineret, og beordrede dem til at smile og vinke. Man skal selvfølgelig huske, at situationen over hele Europa var kaotisk, men det var jo ikke så galt i Danmark som alle andre steder. Vi havde mulighed for at høre om det.«
Men den manglende kritiske offentlighed betød, at ingen dengang talte om, at danskerne selv havde tjent gode penge på at bygge bunkers og brødføde de tyske soldater. At danskerne selv havde været med til at bygge Atlantvolden. Og meget få satte spørgsmålstegn ved den måde, hvorpå tyske krigsfanger og for den sags skyld også tyske flygtninge blev behandlet. Den kritiske offentlighed skal vi sætte stor pris på i dag, mener Martin Zandvliet.
»Det er farligt at gøre ting, bare fordi systemet retfærdiggør det. Historien om Carl skulle gerne vise, at man skal forholde sig kritisk til det, der foregår, og handle, så man kan se sig selv i øjnene bagefter. Det er jo også det, der sker nu på de sociale medier, hvor folk opfordrer hinanden til at hjælpe syriske flygtninge, selvom det faktisk er ulovligt. De fleste danskere, der var involveret i arbejdet med minerydningen, talte aldrig om det. Og hvis de gjorde, så sagde de, at tyskerne blev behandlet godt, og at danskerne også hjalp med minerydningen. Det er vel noget, man fortæller sig selv for at kunne leve med det. Sandt er det i hvert fald ikke.«
Hvad der til gengæld er sandt er, at Danmark er et smukt land. »Jeg glemmer aldrig, første gang jeg så ud over stranden i Oksbøl. Det er helt ubeskriveligt. Det er jo militært område, så der er ingen sommerhuse eller iskiosker, der har ødelagt naturen. Det er ren kyst.«
Han kan godt forstå, at danskerne hadede besættelsesmagten for at have plastret den til med miner. Men Martin Zandvliets Danmark er ikke defineret af land, sand og vand alene. Det er det indre landskab, der tæller.

