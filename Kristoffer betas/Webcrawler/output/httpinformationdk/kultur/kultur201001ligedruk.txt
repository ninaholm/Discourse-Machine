Har jeg ikke lige druknet dig, hva'?
Eventyrbrutaliteten får ungerne til at huje af begejstring under festivalen 'Absolut Andersen' på Københavns nyåbnede børneteater ZeBU. Og så er det gratis
ZeBu blev indviet som Køben-havns scenekunsthus for børn og unge. Her er kulturborgmester Pia Allerslev i heftig fyrtøjsperformance med Jens Christian Holland under åb-ningsfestivalen Absolut Andersen.


 Som regel opfattes det negativt at buhe i teatret. Men ude i det gamle Røde Kro Teater råbte en masse børn kækt »Ze-BUUUU«, da Bikubenfondens direktør Michael Metz Morch bad dem om det. Ingen hellige køer her. For nu skulle Københavns nye børneteatermagnet, ZeBU, indvies med manér.
»De to kærester ville ikke give op, så de giftede sig oppe på rådhuset,« sagde bestyrelsesformand Bjørn Lense-Møller muntert om instruktøren Marc van der Velden og koreografen Jørgen Carlslund. Åbningskommentaren var en slet skjult henvisning til, at kulturministeren ikke ville lade Corona La Balance fortsætte som succesrigt statsensemble for børneteater. Til gengæld stod Københavns Kommune så klar til at indfange de to talentfulde mænd. Og kulturborgmester Pia Allerslev smilede og bad alle børnene sige til deres forældre, at de skal huske at gå i teatret.
Narret alligevel
Selv læste hun op af Fyrtøjet. For indvielsen af ZeBU - Zenekunst for Børn og Unge blev også starten på en eventyrmaraton. 'Absolut Andersen' er nemlig en tredages gennemspilning af alle 157 eventyr fra den store, røde 'barnedåbsudgave'. Ind på scenen kom skuespilleren Jens Christian Holland iført høj hat og kuffert. Han gav hundene i Fyrtøjet ekstra store øjne - og han lyttede godmodigt til 2. klasse fra Christianshavns Døttreskole, der indædt kæmpede sig igennem Andersen i kor, inden skuespillerne David Owe og Marie Askehave fik gjort soldaten til konge.
Herefter lagde skuespilleren Martin Ammundsen krop og galskab til Lille Claus og Store Claus. Da hans Store Claus stod på broen over åen og frydede sig over sin 'dræbte' lillebror, var ungerne hviskende stille. Hvorefter de hvinede ustyrligt, da Store Claus pludselig fik øje på Lille Claus og udbrød: »Har jeg ikke lige druknet dig, hva'?«
Farvel lystspil
Ellers var det vist kun ZeBU, der blev druknet. I ros altså. Det gamle Røde Kro Teater med dets forlorne suppe-steg-og-is-interiør er blevet neutraliseret af sort maling. Væk er de letbenede lystspil. Nu er det den store 'Zenekunst', det handler om. Foyeren har dog fået møbler med legekurver af Hans Henrik Øhlers, både til kravleglade vuggestueunger og udfladende teenagere.
Denne lørdag performes Andersens eventyr nummer 101-157. Ti timer non-stop. Kl. 18 giver Morten Nielsen f.eks. lokalkolorit med Spørg Amagermo'er. Og man må gerne buhe ad de onde. Bare man ZeBU'er ad de gode.

ZeBU - Zenekunst for Børn og Unge. Øresundsvej 4 på Amager, bus 5A eller Amagerbro Metro. 'Absolut Andersen': I dag lørdag kl. 10-20 non-stop. Gratis. www.zebu.nu

