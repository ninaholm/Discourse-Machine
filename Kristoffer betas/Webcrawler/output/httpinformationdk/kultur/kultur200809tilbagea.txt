Tilbage til Anker Jørgensenland
Mens boblerne - friværdiboblen, Ceposboblen, Nyhedsavisboblen - brister som på tælling


 Som figur er danskeren egentlig ikke ret smuk i medvind. Det har man kunnet iagttage det sidste halvandet til to årtier - og ikke kun hos alle mulige andre, men også hvis man nærlæser bjælken i sit eget øje. Man har haft indtrykket af, at det at score kassen er indbegrebet af al jordisk lykke - og mentalt velvære, fordi man så kan tillade sig at skide mindre heldige en lang march. Man kan realisere sig selv som den, man tror, man hele tiden har været, en udpræget vindertype med alt, hvad dertil hører af materielle goder. Samtidig gror sproget til med udtryk som tabernakke og tilsvarende gloser, der betegner dem, der altså bare ikke kan forstå, at alting ikke er samfundets skyld, men at man virkelig også selv må gøre en indsats. 
En af mine absolutte hade-tv-reklamer er den om den unge, blonde kvinde, der farer rundt i sit køkken, skrigende af jubel, fordi hun har vundet den store gevinst i Lotto. Jeg ser straks for mig, hvordan kvinden efter sin skrige-jubletur i skrabekøkkenet af lavere Ikea-type, styrter hen til den nærmeste bilforhandler for at skifte sin Fiat Pissepotte ud med en gedigen dieselsviner. Og hen til ejendomsmægleren for at finde en ny adresse med et mere fashionabelt postnummer. Fra Søborg til Gentofte f.eks. 
Nielsen, siger vi til os selv, det er kun en reklamefilm, den unge kvinde er sikkert kun en underbetalt skuespiller, der ikke kan finde job på de etablerede teatre, og som heller ikke længere kan få supplerende dagpenge, fordi Claus Hjort tror, man kan sammenligne en skuespillers arbejde med en elektrikers. Fast job otte timer om dagen, lidt Shakespeare, lidt spillefilm, lidt Holbæk Egnsteater, der skulle være nok til ikke at være arbejdsløs noget af tiden. Ellers må Sofie Gråbøl søge over i industrien, hvor der er brug for folk. Men så på den anden side: Reklamefolkene har jo forsøgt at fremstille en genkendelig type - og det er lykkedes så godt, så at man føler lede ved det. Ved en ung, blond og dansk pige i medvind.
En anden retning
Her for ganske nylig er Nyhedsavisen - vistnok den mest succesfulde af gratisaviserne - blevet lukket. Det tror jeg har været et chok for mange. Ikke kun for avisens medarbejdere, der pludselig mister deres arbejde, men også for de mange mennesker, der har troet på, at den slags har kunnet lade sig gøre. At holde liv i et foretagende, der efter hvad man fortæller, repræsenterede et underskud på en million kr. - om dagen! Nu er boblen bristet - og dermed er det blevet klart for enhver, at det hele faktisk var en boble, tom og varm luft i en tynd hinde af realitetsfornægtende illusioner. 
Og det har jo langtfra været den eneste boble, der har svævet i det himmelblå de seneste mange år. Friværdiboblen, for nu at tage den, er der jo også allerede prikket hul på. Ceposboblen har fra starten mere lignet en snotklat end en ballon, og lige nu ligger den og svupper i, hvad man må kalde absolut jordhøjde, ret så fladtrykt, fordi det kun er redaktionen bag tv-programmet Deadline, der gider høre på den. Alle andre, fra de mest yderligtgående socialister til de mest forbenede venstrefolk, kan ikke bruge den til noget som helst. Hverken til at skælde ud på eller til at bruge som krammedyr. Alting går i en helt andet retning nu, det skal man være temmelig tonedøv for ikke at have opdaget. 
Vi nærmer os, mine damer og herrer, kysten til det store, gråmelerede, lidt DDR-agtige - dog minus den videnskabelige socialisme - Anker Jørgensenland, hvor rigdom fjæles bag busk og bom, og alle fattigrøvene må deles om det, der nu engang er. Mere får de ikke. Det kan godt være, det er en grim tanke, men jeg synes faktisk, det lyder dejligt. Danskeren som figur var simpelthen smukkere dengang. Vi var ikke så emsige og så grådige, vi var venligere over for folk, der sidder hårdt i det, også i de tilfælde, hvor det er deres egen skyld. Tiderne var ikke perfekte, heller ikke dengang, og det var danskerne selvfølgelig heller ikke. 
Men det var til at holde ud. Det er det ikke altid nu - af rent æstetiske grunde har man visse dage mest lyst til at holde sig inden døre. Også for ikke at blive kørt ned af en skrigende og jublende lottomillionøse i sin nye dyt.
En modig mand
Det har været høj mode at fremstille Anker Jørgensen som det store skræmmebillede. Som en mand, man nødig vil have tilbage. 
Jeg kunne nu meget godt lide ham. Han var også modig. Tænk, at han kritiserede oliesheikerne på et tidspunkt, hvor det virkelig var farligt at ytre sig kritisk, selv for statsministre. Og tænk på, hvordan datidens borgerlige politikere rystede på hovedet i takt (ja, det var ikke noget kønt syn) og tordnede mod den lille røde mand fra Københavns arbejderkvarterer og hans storpolitiske forvorpenhed. Dengang var ytringsfriheden ikke i nær så høj kurs hos de borgerlige, som den er nu. 
Og når manden, som senere fik femøren opkaldt efter sig, oven i købet tillod sig at oplyse om den anatomiske kendsgerning, at hjertet sidder til venstre, var det lige før, han blev lynchet. Det lød sjovt, når han på fagforeningsdansk sagde 'po-li-tiker', men det var jo det, han var. Han havde noget så senere usædvanligt som politiske holdninger, han var hverken koncerndirektør, som den nuværende statsminister, eller en velfærdskommis som Poul Nyrup. 
Så for min skyld gerne: Lad os søge havn i Ankerland mens boblerne brister over vores hoveder.


