Velkommen papirløse bog
Alt tyder nu på, at den digitale bog har en stor og stærk fremtid


Hvor mange gange har vi ikke hørt det før: Nu kommer den digitale bog, e-bogen og erstatter den trykte bog. Og hvor mange gange har det ikke vist ikke at holde stik alligevel - og den trykte bog har lige så stille og roligt banket sin digitale fremtidsbror på plads. Men nu tror vi på en digital fremtid for bogen. Ikke for at afløse den trykte bog, men som et afgørende supplement, idet den digitale bog bevarer de bedste egenskaber fra den trykte bog, samtidig med at den tilbyder en lang række muligheder, som den trykte bog ikke har.Derfor har vi gjort e-bogen til det store tema i dette sommernummer af Bøger. Det er ikke nok, at den teknologiske mulighed for e-bøger findes. Der er så mange faktorer, der skal virke sammen, for at den papirløse bog kan få succes.Ikke nyskabendeDen første og vigtigste er, at e-bogen som medie ikke bare skal matche den trykte bogs utallige fortrin og den mobilitet, som den trykte bog tilbyder; den skal også tilbyde noget mere. Og det tyder alt på, at Amazons Kindle kan.Bogredaktionen købte i USA et styk Kindle, som Nikolai Thyssen efterfølgende har afprøvet i en måned. Hans erfaringer med Kindlen kan man læse i hans anmeldelse af Kindle på side 6-7, men kort sagt så er hans konklusion, at mediet måske ikke er nyskabende, men fysisk og teknologisk rummer de muligheder, det skal have.De andre faktorer, der gør sig gældende, er, at forfatterne, der skriver bøgerne og forlagene, der udvælger og redigerer bøgerne, både er med på den nye teknologiske mulighed og samtidig fortsat kan tjene penge på deres kreative virksomhed.Danske forlag er klarSom det fremgår af Rasmus Bo Sørensens og Anton Geists artikler om e-bogen, så tror de store danske forlag på e-bogen og er fuldt klar til udfordringen. Både Gyldendal og Lindhardt og Ringhof siger således, at de begge i 2009 forventer at sende omkring 200 nye e-bogudgivelser på markedet. De involverede parter er nok skeptiske, men mener også, at de vil kunne komme til at tjene penge på e-bogen.Også bibliotekerne melder, at de er klar til den nye tid. De eneste, man virkelig kan være bekymrede for, er boghandlerne, for e-bogen er i den grad et medium, hvor boghandlen blot er et forsinkende og fuldstændig overflødigt element. De må imødese helt nye udfordringer.Der lurer i farvandet naturligvis en lang række farer så som risiko for pirateri, og at Amazon, som lancerer Kindlen, vil sætte sig afgørende på en stor del af bogbranchen. Musikbranchen har som den første branche været konfronteret med de udfordringer, som ligger i overgangen fra fysisk til digitalt salg. Der er god grund til for bogbranchen at lære af denne branches erfaringer, når det nu lige om lidt er en kendsgerning, at bogens fremtid også er digital. Vi venter i spænding.
