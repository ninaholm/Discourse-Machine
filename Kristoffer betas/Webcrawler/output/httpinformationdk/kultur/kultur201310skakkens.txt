Skakkens Mozart versus Tigeren fra Madras
Århundredets skakmatch spilles i november i den indiske storby Chennai. En 22-årig nordmand er favorit til at vinde VM-titlen


 
	Lige så ubestrideligt det er, at VM-matchen i Reykjavik 1972 mellem den sovjetiske verdensmester Boris Spasskij og hans amerikanske udfordrer Bobby Fischer blev det 20. århundrede skakmatch, lige så selvfølgeligt er det, at den kommende VM-dyst mellem den 43-årige inder Viswanathan Anand og den 22-årige nordmand Magnus Carlsen fortjener betegnelsen »det 21. århundredes skakmatch«.

	Indtil videre, naturligvis. Vi kan jo ikke vide, om en 17-årig autistisk pige fra Jamaica engang i fremtiden vil dyste om skakspillets fornemste titel mod en 56-årig ukrainsk stormester. Anand er forsvarende verdensmester og har fordel af hjemmebane i de 12 partier, der skal spilles. Det internationale skakforbund FIDE har nemlig af uransagelige grunde valgt at tilgodese inderen ved at henlægge matchen til Chennai i det sydøstlige Indien.

	Denne storby hed tidligere Madras, og Anand gik i begyndelsen af sin karriere under kælenavnet ’Tigeren fra Madras’. Da han som purung stormester for første gang skulle krydse klinger mod de stærkeste mestre, var han kendt for sit ekstremt hurtige spil. Man kunne efter en times spilletid registrere, at han kun havde brugt et par minutter, mens modstanderen, i et aktuelt tilfælde den sovjetiske eksverdensmester Anatolij Karpov, var noteret for et tidsforbrug på 58 minutter.

	Under netop den turnering i Bruxelles spurgte jeg ind til hans horribelt blitzagtige spil.

	»Jeg har skam prøvet at tænke mig om,« svarede han med et underfundigt smil, hvori der spillede ikke så lidt af Østens mystik, »jeg har bare ikke oplevet, at mit spil bliver bedre af det.«

	På det seneste er tigeren imidlertid blevet noget bovlam, og på den internationale styrkeliste med de såkaldte ratingtal (matematisk udregnede styrketal) ligger han på en ottendeplads med 2.775.

	Man skal imidlertid ikke tillægge disse tal al for megen vægt op til en VM-match, hvor duellanterne forståeligt nok ikke vil afsløre deres skarpeste våben, specielt når det gælder åbningsspillet.

	Pludselig er stillingen ikke lige

	Det handler ligesom i det politiske spil om at holde kortene tæt ind til kroppen. Det frapperende ved de nyeste tal (der stammer fra den 18. oktober) er således ikke Anands beskedne placering, men at Magnus Carlsen ligger på så suveræn en førsteplads, som det er tilfældet. Nordmanden er noteret for 2.870 – ingen anden mester, ikke engang legendariske Garry Kasparov, har nogensinde været så højt oppe, han kulminerede med ’kun’ 2.851 – og afstanden ned til armenieren Levon Aronian på andenpladsen (2.801) er mere end dobbelt så stor som gabet mellem Aronian og Anand. Ligesom man i gamle dage hævdede, at »fotografier aldrig løj«, siger skakspillere i dag, at ratingtallene ikke lyver.

	Carlsen har med andre ord ikke vundet sit rekordhøje ratingtal i en tombola. Han har siden sit gennembrud – lad os sætte det til, da han i april 2004 i en alder af 13 år og 148 dage sikrede sig stormestertitlen – med en forbløffende konstanthed videreudviklet sit spil. Styrken synes ikke at kunne stagnere. Og det er vel at mærke sket uden voldsom terpen af åbningsvarianter, der har været tale om rent og skært talent. Det er derfor, at han – med en kliché, indrømmet – kaldes ’skakkens Mozart’.

	Det uendeligt komplicerede spil ligger nærmest uhyggeligt naturligt for ham. Uhyggeligt? Ja, det må mange garvede stormestre synes, når han i tilsyneladende helt lige stillinger fortsætter sejladsen på de vilde vover i stedet for at søge ind i en sikker remis-havn. Vi har oplevet det gang på gang i hans partier. Pludselig er stillingen ikke længere helt lige, og nogle træk senere er Carlsens fordel blevet en kende tydeligere, og meget senere ligner modstanderens brikker en møbeludstilling fra Ikeas baglokale, det allerbageste, hvortil ingen kunder har adgang. Og så tikker en efterhånden velkendt melding ind på skærmen: 1-0 til Carlsen.

	1.000 kroner på Carlsen

	Men vil Carlsen også kunne lave den slags numre mod den gennemrutinerede og normalt så sikkert spillende inder?

	Det kan man selvfølgelig have sin berettigede tvivl om, men alene det forhold, at Anand selv i afbalancerede stillinger må kæmpe for hver eneste hårsbredde på brættet, vil lægge et kolossalt pres på ham. Spørger man eksperter, peger pilen da også mod et skakverdensmesterskab til Norge.

	Den seksdobbelte Danmarksmester Sune Berg Hansen er klar i mælet: »Jeg tror, at Carlsen vinder helt overlegent. Medmindre Anand har haft fysisk træner på to timer om dagen og i øvrigt har trænet med at spille mod computere i lang tid, har han ikke en chance.«

	Sune Berg Hansen tilføjer dog, at Magnus’ nerver er den store joker, men slutter af med at konstatere, at odds 1.35 på norsk sejr er fint. Det har han selv turdet satse en tusse på.

	Er man fristet til at satse på Anand, ligger oddset p.t. på omkring tre gange pengene igen. Danmark stærkeste spiller, Peter Heine Nielsen, der har et indgående personligt kendskab til begge duellanter – han har sekunderet begge – har også Carlsen som favorit, men understreger, at man aldrig skal undervurdere Anand, og at »netop outsiderrollen bringer det bedste op i ham«.

	Efter 2007, hvor Anand sikrede sig VM-titlen, efter at der i mange år havde hersket et syndigt organisatorisk rod omkring den, har han tre gange demonstreret sin skaklige og psykologiske styrke ved at generobre titlen: I 2008 mod den russiske stormester Vladimir Kramnik (manden, der i London i 2000 vippede Kasparov af pinden), i 2010 mod bulgareren Veselin Topalov og i 2012 mod israeleren Boris Gelfand.

	Et andet usikkerhedsmoment kunne være den krasse indiske kost. Men den norske lejr medbringer egen kok, og så håber man naturligvis på, at den kost, Carlsen vil servere på de 64 felter, vil blive for kras for den aldrende tiger.

	Mit eget bud på udfaldet i Chennai bliver nærmest et rungende tjaah. Jeg har stor respekt for Anand og tør derfor ikke pege på en vinder, men vover alligevel et øje med følgende tre spådomme:

	1. Over halvdelen af partierne ender remis.

	2. Der bliver tale om så jævnbyrdig en match, at det bliver nødvendigt at spille samtlige 12 ordinære partier.

	3. Den norske medieverden går amok, hvis gutten fra Tønsberg bringer VM-trofæet hjem til fjeldene.

	 

