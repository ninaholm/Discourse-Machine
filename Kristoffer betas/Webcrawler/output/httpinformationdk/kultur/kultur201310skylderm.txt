’Jeg skylder Maggie alt’
Det var vrede og frustration over Magaret Thatcher, der i slutningen af 1980’erne fik hendes stabschef, Michael Dobbs, til at skrive den satiriske politiske thriller ’House of Cards’, som gjorde ham til en populær og produktiv forfatter, og som siden er blevet til hele to tv-serier. I dag er Michael Dobbs medlem af det britiske overhus, og Information har mødt manden til en snak om debutromanen, som nu udkommer på dansk i en omskrevet og redigeret version

Margaret Thatchers stabschef lod sig inspirere af virkelighedens hændelser, da han skrev den populære ’House of Cards’. ’Man ser folk fra deres bedste side, fordi politikere – selvfølgelig ikke dem alle – når de virkelig er trængt op i et hjørne, viser, hvor ædle de er. Samtidig kan de vise sig fra deres værste side,’ siger Michael Dobbs. Nu udkommer bogen på dansk.


 
	»Dette er britiske ambitioner, når de er størst,« siger Michael Dobbs og peger på den rigt ornamenterede væg- og loftudsmykning. »Victoriansk gotik.«

	Medlem af Overhuset, baron Michael Dobbs er et veritabelt leksikon af viden om den britiske parlamentsbygning i Londons Westminster-kvarter, hvor han lige nu viser to danskere rundt, en journalist og en fotograf. Der synes ikke at være den historie om den enorme og imposante bygning, han ikke kender, blandt andet fordi han, i modsætning til mange af sine kolleger, ikke bare bevæger sig ad velkendte veje rundt i bygningen, der rummer parlaments to kamre: Overhuset, hvor de adelige politikere sidder og reviderer lovforslag, og Underhuset, hvor de folkevalgte politikere sidder, og den egentlige lovgivende magt befinder sig.

	Nej, lord Dobbs forsøger ofte at overraske sig selv ved at prøve noget nyt. Åbne en dør, han ikke før er gået igennem; forcere en trappe ned i kælderen eller op i et tårn, han ikke vidste lå lige dér.

	Vigtig nysgerrighed

	Det er en nysgerrighed, den 64-årige politiker har haft med sig fra barnsben, hvor hans far, der arbejdede i nærheden af parlamentet, om morgenen sendte ham på opdagelse i det omkringliggende kvarter og gav ham besked på først at komme tilbage om eftermiddagen. Og det er en hang til at observere og granske verden omkring sig, som har forberedt ham på det bijob, han i dag er bedre kendt for end for sit mangeårige parlamentariske virke. Michael Dobbs er nemlig også forfatter med en lang række bøger bag sig, mange af dem spændingsromaner.

	Michael Dobbs fortæller, at han elsker researchfasen, som begynder, når han skal i gang med en ny bog og skal finde ud af, som han udtrykker det, »hvor vil jeg gerne hen? Hvad vil jeg gerne vide noget om? Hvem vil jeg gerne møde. Det er genialt«.

	Høj, rank og ulasteligt klædt i et mørkeblåt, diskret stribet jakkesæt, mørke sko og grønt slips viser Dobbs os rundt i selve Overhuset, hvor medlemmerne ligesom i Underhuset sidder på rækker af bænke placeret over for hinanden – Labour på den ene side, de konservative på den anden – og diskuterer politik og nogle gange råber ad hinanden.

	Dobbs, der blev udnævnt til baron og livslangt medlem i 2010, plejer at sidde på en af de bageste rækker, fordi man her kan være i fred. Det er dog ikke så godt, siger han, når man vil blande sig i en diskussion, og flere rejser sig på én gang. Sidder man forrest, kan man nemlig bedre ignorere dem bagved og bare tale videre.

	En flok turister lytter til en guide, der fortæller om den smukke, højloftede sal, alt imens Dobbs slår fast, at parlamentsbygningen er flot at skue udefra, men at den er endnu bedre indvendig.

	»Det er vigtigt at lade folk opleve den indefra, så de kan se, at de får noget for de penge, de betaler i skat,« siger han.

	Guy Fawkes’ kælder

	Vi bevæger os gennem parlamentets bibliotek og ender i en mindre salon, hvor tjenerne serverer te, og vi kan se ud over Themsen. Michael Dobbs fortæller om den katolske oprører Guy Fawkes, der i november 1605 prøvede at sprænge parlamentsbygningen i luften ved at placere tønder fulde af krudt i et kælderrum. Han blev opdaget og siden henrettet, men rummet, hvor krudtet stod, findes stadigvæk, selv om den originale parlamentsbygning for store deles vedkommende brændte ned i 1834 og siden blev genopbygget i gotisk stil.

	»Man skulle tro, at det rum var en ret vigtig del af stedets historie, men nej,« siger forfatteren med undren i stemmen. »I dag er det tæppereparatørernes værksted. Så når man besøger Guy Fawkes’ kælder, finder man små stykker tæppe liggende rundtomkring. Der er et arbejdsbord og en gammel lænestol, en elkedel og et krus og lidt blød pornografi på væggene i form af en kalender.« Han skænker teen op og smiler så. »Det er vidunderligt.«

	Forfærdelig og morsom

	Det politiske komplot, Guy Fawkes var involveret i, er ikke det eneste, som har sendt chokbølger gennem parlamentsbygningen, og grunden til, at fotografen og jeg mødes med Michael Dobbs en lettere regnvåd oktoberdag, er mere nutidige, men ikke mindre voldsomme begivenheder i og omkring magtens britiske centrum.

	Dobbs debuterede som forfatter i 1989 med en stadig meget populær, satirisk roman om britisk politik, House of Cards, der nu udkommer på dansk for første gang. Bogen, som i begyndelsen af 1990’erne blev til en bidsk britisk tv-serie med Ian Richardson i hovedrollen og sidste år til en anmelderrost og Emmy-belønnet amerikansk tv-serie med Kevin Spacey i hovedrollen, handler om det konservative parlamentsmedlem Francis Urquhart. Han indtager den vigtige og magtfulde position som indpisker – Chief Whip – i partiet og forventer at blive gjort til minister efter det valg, som i begyndelsen af bogen er i fuld gang.

	Intet går dog som forventet for den midaldrende, ambitiøse og samvittighedsløse Urquhart, der ved mange ubehagelige ting om mange mennesker, og han beslutter sig for at vælte premierministeren og fjerne alle de andre personer, som står mellem Urquhart og magten. Intet er helligt for Urquhart, der bruger alle tænkelige og utænkelige midler i bogen, der er forfærdelig og forfærdelig morsom.

	Grusom og unfair

	»Det hele er ikke sket i løbet af den samme uge og det samme sted, men næsten alle de tricks, Francis Urquhart benytter sig af i bogen, har jeg oplevet i det virkelige liv,« siger Michael Dobbs.

	»Dog har jeg endnu ikke oplevet nogen smide en journalist ud fra et tag (som det sker i bogen, red.). Men da John Major befandt sig i en af sin karrieres værste kriser, foreslog jeg ham, at han afholdt en pressekonference på taget af Underhuset – bare for at minde journalisterne om, hvor langt ned der er.«

	Dobbs smiler ved tanken. Den britiske politiker og forfatter er uddannet i både England og i USA, hvor han skrev en ph.d. i atomforsvarsstudier og arbejdede som journalist, inden han i 1970’erne påbegyndte sin politiske karriere som kommunikationsrådgiver for de konservative. Han blev en af Margaret Thatchers nærmeste rådgivere og siden hendes stabschef, og da hun i 1990 mere eller mindre frivilligt måtte overlade partiet og regeringsmagten til John Major, fulgte Dobbs med og arbejdede i en årrække for ham.

	Thatcher er et af Dobbs’ politiske forbilleder, men hun var ikke nem at arbejde sammen med, fortæller han.

	»Store mennesker er meget ubehagelige at være i selskab med, fordi de har travlt med at forandre tingene – de er der ikke for at byde én på te og kager og et knus og få én til at føle sig varm og vidunderlig. De er der for at få ordnet ting, og mens de gør det, gør de mange mennesker kede af det. Efter de første seks-syv år havde Maggie efter min mening sin bedste tid bag sig. Hun havde forandret sig, som alle mennesker gør. Jeg havde det forfærdeligt sammen med hende under valgkampen i 1987, hvor jeg var hendes stabschef. Hun var faktisk ret grusom og unfair imod mig, og jeg var meget ked af det og ømskindet.«

	En form for terapi

	For første gang i flere år tog Michael Dobbs på ferie sammen med sin daværende kone, der opfordrede ham til at skrive en bog. Han havde ingen ambitioner om at blive forfatter, men han satte sig alligevel ved hotellets pool med en blok, en blyant og en flaske vin. Det resulterede i House of Cards.

	»Jeg vil tro, at det var en form for terapi, fordi der løb så mange tanker gennem mit hoved oven på de oplevelser, jeg lige havde haft med Margaret Thatcher. Det eneste, jeg havde på min blok, var to initialer: FU – på engelsk betyder det jo …«

	Han sænker stemmen.

	»… ’fuck you’. Jeg ved ikke, hvor de to initialer kom fra, men jeg vidste, at det var personen, jeg ville skrive om, og jeg vidste, at det også skulle være hans personlighed, og at det skulle være hans navn. Derfor kom han til at hedde Francis Urquhart, FU, og han var en gennemført machiavellisk megaloman, der tager røven på alle.«

	Men hvordan kan man overhovedet tillade sig at skrive sådan en roman, når man selv er en del af det politiske liv, man skriver om – giver det ikke sammenstød med kollegerne?

	»Du glemmer, at politikere vældig gerne vil være en del af showbusiness,« siger Dobbs og smiler bredt.

	»Og det, de elsker over alt andet, er at være berømtheder, så de elsker alt, der kan hjælpe dem med at blive berømte. De eneste mennesker, jeg har gjort vrede, er dem, der håbede og ønskede, at de havde tjent som inspiration for Francis Urquhart, og hvor jeg måtte sige til dem: ’Desværre, det er du ikke.’ Så blev de sure.«

	Varierende grader af forkert

	Jeg spørger Michael Dobbs, om han selv vil karakterisere House of Cards, der fik to efterfølgere, som en nøgleroman, men han understreger, at man ikke må forveksle en roman med det virkelige liv, og at hans eget syn på politik bestemt ikke er lige så kynisk og desillusioneret som det, man får serveret i bogen.

	»Jeg synes, at jeg er lidt af en idealist. Jeg har beskæftiget mig med politik i 40 år, og jeg plejer at sige, at jeg ikke er blevet skuffet én eneste gang. Sagt med andre ord, så er politik en benhård branche. Det handler ikke om de lette eller behagelige løsninger, de pæne beslutninger. Det handler om at befinde sig et fandens hårdt sted og indimellem tage beslutninger, der ikke er rigtige eller forkerte, men i et eller andet omfang forkert. Det virker ikke, hvis man ignorerer realiteterne. Politikere, der lover alt, er som regel ikke i stand til at holde noget af det eller kun en lille smule. Det er ikke den form for politik, der interesserer mig. Jeg har to store helte. Den ene af dem er Winston Churchill, en rå og hård mand, og den anden er Maggie Thatcher. Selv om hun slog mig halvt fordærvet, anser jeg hende stadig for at være det 20. århundredes største premierminister i fredstid. Og jeg havde det store privilegium at opleve hende arbejde så tæt på. Hun og Churchill blev store delvist på grund af held og omstændighederne, men også fordi de, når det kom til stykket, gav alt og risikerede alt, inklusive deres liv, for det, de nu engang troede på. Det er for mig, hvad storhed handler om.«

	Men selvfølgelig er House of Cards inspireret af virkeligheden og Dobbs’ mange år i politik, fordi, som han siger, »hvorfor finde på ting, når det hele ligger lige foran én. Politik er en løjerlig profession, og det at skrive politisk fiktion er meget nemt: Man tager virkeligheden, og så fortynder man den i et forsøg på at gøre den troværdig. Man ser folk fra deres bedste side, fordi politikere – selvfølgelig ikke dem alle – når de virkelig er trængt op i et hjørne, viser, hvor ædle de er. Samtidig kan de vise sig fra deres værste side.«

	Mere kynisk og overfladisk

	Men ellers er moderne britisk politik blevet mere kynisk, mener Michael Dobbs, der godt kan savne de dage, hvor tingene var lidt mere sort-hvide: Øst og Vest, højrefløj og venstrefløj. Politik er mindre ideologisk i dag, siger han, og kommunikationsfolk, der som han selv engang blev brugt til at formidle politikernes budskaber, får i dag lov til selv at formulere budskaberne.

	»De politiske partier har ikke i samme grad en ideologi, og derfor bliver deres metoder mere overfladiske og kyniske. Det er selvfølgelig en grov generalisering, og der er mange undtagelser, men det er et af problemerne med moderne politik – den styres af modefænomener og griller.«

	Det synes oplagt at spørge Dobbs, om han fik lyst til at føre House of Cards op til vor tid, da danske Gyldendal kontaktede ham med henblik på at udgive den og de to efterfølgere på dansk. Det svarer forfatteren nej til, for House of Cards er i høj grad rodfæstet 1980’erne og 1990’ernes politiske klima – desuden ville internet og mobiltelefoner gøre det svært at modernisere handlingen. Men der var andre ting, han gerne ville lave om på.

	»Det er bogen, som altid vil definere mig, og den gamle version var noget ulden,« siger Dobbs.

	»Af en eller anden grund går forfattere ikke tilbage og retter i deres værker. Det gør dramatikere. Malere gør det også, omarbejder deres malerier. Dengang havde jeg et stort behov for at vise folk, hvor smart jeg var, og fyldte detaljer og situationer på, som var ligegyldige for historien. Jeg var heller ikke så god til dialog. Jeg skrev House of Cards i en voldsom udladning af samvittighedsnag eller ophidselse eller smerte, og jeg har lært mange af fagets hemmeligheder siden da. Så jeg har strammet den lidt op og gjort den lidt skarpere.«

	I den oprindelige udgave af House of Cards lader Dobbs også Francis Urquhart dø til sidst. Det gav lidt problemer, da figuren genopstod i de to efterfølgende bind, men i forbindelse med den danske udgivelse har forfatteren skrevet slutningen af første bog om, så Urquhart ikke længere dør.

	Politik handler om mennesker

	Til sidst kan jeg ikke lade være med at spørge, hvor meget Francis Urquhart der er i Michael Dobbs. Umiddelbart virker han som Urquharts diametrale modsætning: venlig, imødekommende, taknemmelig over sin succes som forfatter og en ægte britisk gentleman, der er åben, ærlig og tilfreds med at sidde, hvor han sidder, når det kommer til politik og magt.

	»Åh. Francis Urquhart har ikke nogen børn,« siger forfatteren, der selv har fire sønner. »Francis Urquhart er kun interesseret i magt. Francis Urquhart er skotte. Jeg har ikke en dråbe skotsk blod i mine årer. Den eneste lighed er, at han er meget analytisk i forhold til det politiske spil, og han erkender, at det i det politiske liv ikke drejer sig om selve politikken eller manifesterne, men om mennesker, og det er noget, der også ligger mig meget på sinde. Hele min forståelse af politik og historie er, at det ikke handler om diagrammer eller statistik eller trends. Det handler om mennesker, og hvem vi er, og hvad vi gør for, med eller imod hinanden. Francis vælger så lige at have et smule mere grænseoverskridende syn på, hvad man kan tillade sig over for andre mennesker, end jeg gør. Jeg opfandt ham ved et tilfælde. Han har forandret mit liv ved at gøre mig til forfatter. Han forandrer stadig mit liv. Og selvfølgelig tager jeg æren for det hele – men det var et tilfælde.«

	Han smiler og holder en pause.

	»Jeg skylder Maggie og min ekskone alt.«

