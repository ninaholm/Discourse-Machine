Nummer sjok
Rolf Sørensen var den sidste af de store som hævdede at han var ren. Mandag sprang han ud og reddede jobbet som kommentator
Rolf var ikke ren. Det indrømmede den tidligere cykelrytter i går. Foto: Scanpix


 Rolf Sørensen er historiens mest vindende danske cykelrytter, elsket langt ud over landets grænser og fuld af løgn.
I hvert fald indtil i går.
Den blonde danske med kælenavnet "il Biondo" var dopet. Rolf var ikke ren. Rolf brugte epo og kortison som så mange af de andre i 90'ernes cykelelite.
Men han havde svært ved at få det sagt. Bjarne Riis indrømmede i 2007. Andre fulgte efter. Seks år senere også Rolf Sørensen.
»Det må vist være på tide, at også jeg - længe ventet - indrømmer, at have været en del af den epo-epoke, der var en del af cykelsporten i 90'erne,« lød det mandag aften fra Rolf Sørensen.
Nogle vil hævde, at mange dopingsyndere kun har indrømmet, fordi de var presset til det.
Var Bjarne Riis krøbet til korset, hvis ikke andre fra Telekom-toget havde pippet først?
Havde Michael Rasmussen indrømmet, hvis ikke antidopingmyndighederne havde haft ham på kornet?
Havde Rolf Sørensen gjort det, hvis ikke TV2 havde krævet, at han forholdt sig til doping, hvis han ville fortsætte som kommentator på kanalen?
Sportschef på TV2 Sporten, Frederik Lauesen, slog i hvert fald få minutter efter indrømmelsen fast, at Rolf Sørensen kan fortsætte som kommentator på TV2, og at Sørensen er mere værd for stationen efter sin indrømmelse.
Lauesen understreger, at det er vigtigt, Sørensen har bekendt kulør. Sådan i troværdighedens tegn i kølvandet på Lance Armstrongs fald og årets øvrige globale syndflod af anger, indrømmelser og bekendelser fra fortidens pedalkonger.
Rolf Sørensen skriver i sit statement, at han gjorde, hvad han følte sig tvunget til blandt ligesindede. Han undskylder, at han ikke har indrømmet tidligere. Men det var svært at sige det til familien og vennerne.
»Undskyldningen er ikke mindst rettet mod alle de gode folk, der på et fejlagtigt grundlag har forsøgt at forsvare mig,« skriver han.
Det seneste stykke tid har han set sig selv være genstand for satire og latterliggørelse i Rolf er ren-kampagnen. Næppe rart for den forfængelige mand.
Rolf Sørensen gør som de fleste andre fra dengang. Fortæller, at han selv tog de forbudte stoffer, snød og løj. Og vælger i samme åndedrag at undlade andre navne, at fortælle noget, der kan bidrage til kortlæggelsen af cykelsportens mest beskidte tid.
»Der kommer ikke nogle navne herfra. Ingen beskyldninger mod andre navngivne personer. Det er ikke min stil.«
Den beslutning ærgrer direktør i Anti Doping Danmark, Lone Hansen.
»Når det kun handler om ham selv, lægger det ikke så meget til,« siger Lone Hansen, der alligevel gerne vil høre Sørensens historie fra ham selv.
Lone Hansen understreger, at der er en forældelsesfrist på otte år, og da der er gået længere tid efter Rolf Sørensen stoppede sin karriere, får hans dopingtilståelse ingen konsekvenser for hans meritter.
Så klassiker-sejrene i Liege-Bastogne-Liege 1993, Flandern Rundt (1997) samt etapesejrene i Tour de France og Giro d'Italia får han lov at beholde. Akkurat som kommentatorjobbet.
Om kærligheden til "il Biondo" også overlever, det må tiden vise.

