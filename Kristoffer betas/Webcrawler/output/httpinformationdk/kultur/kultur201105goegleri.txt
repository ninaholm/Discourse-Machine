Gøgleri vi har brug
Athelas Ny Musik Festival er allerede en succes ved at have inviteret musikteatermanden Heiner Goebbels


 I disse dage løber Athelas Ny Musik Festival af stablen med et væld af koncerter og begivenheder og hovednavne som Heiner Goebbels og Karl-Heinz Stockhausen under temaet dansk og tysk samtidsmusik.
Heiner Goebbels er lige så meget teatermand, som han er komponist. Hans univers kan synes eksperimenterende, nyskabende og avantgardistisk, men er alligevel tæt på at være lige så klassisk som den omrejsende gøgler og mimers universelle cirkus.
I en årrække arbejdede han sammen med dramatikeren Heiner Müller, som han deler mange ideer med. Men mens Müller til sidst følte, at han var nødt til at afklæde skuespillerne, så de i bogstavelig forstand stod splitterragende nøgne på scenen og aflagde deres replikker, har Goebbels et andet udgangspunkt, hvor han får kollektiviteten frem ved netop at påklæde og iscenesætte sine musikere til bastarden musikteater.
Ufordøjet
Efter en tør omgang transskriberet Mahler i et tørt teaterrum, var festivalens åbningskoncert dedikeret Goebbels »Songs of Wars I Have Seen«. Værket er en musikcollage, hvor Goebbels blander citater fra barokken, jazz, lydoptagelser og tekst i sin musik.
Teksterne er fra Gertrude Steins roman af samme navn og reciteres af de kvindelige musikere, når de ikke spiller. Det er tanker fra en besættelsestid, dagligdags tanker og spekulationer om alt fra honning og hunde til en refleksion over, at verden er middelalderlig og skrøbelig, Værket er en musikcollage, hvor Goebbels blander citater fra barokken, jazz, lydoptagelser og tekst i sin musik.
Teksterne er fra Gertrude Steins roman af samme navn til hver en tid. Denne til hver en tid 'fornemmelse' forstærkes af, at Goebbels har skrevet værket for moderne og historiske instrumenter.
Når musikerne reciterer teksterne, er de styret af musikkens skema og har ikke tid til at være indlevede eller med personligt udtryk, men er bare kollektive stemmer i et kollektivt rum. Steins tekster sorterer ikke mellem vigtigt og uvigtigt og stiller sig ikke an og det upersonlige udtryk klæder dem og gør dem spændende, som ufordøjede ord.
Athelas og Concerto Copenhagen klarede opførelsen flot under ledelse af Athelas' chefdirigent, Pierre-André Valade. Kvinderne var anbragte i bløde lampers skær i et dagligstuemiljø, mens mændene stod på podiet oven over og faldt ind med fremadskridende larm og terror over kvindernes runde venten, bedst demonstreret til sidst af de syngende skåle.
Ud af terrororkestret trådte dog både teorien og trompeten, der i sidste ende begge virkede som de instrumenter, der kunne lede ud af krigens og dagligstuens klaustrofobiske rum.
Tableauteater
Det absolut geniale og fornøjelige ved Goebbels musik er hans vej til det kollektive rum gennem det originale. Jo mere han putter på af usædvanlige valg og løsninger i sine værker, jo mere indtager han af verdens rum og giver tilskueren en mulighed for at færdes frit i tid og sted og hjemligt i det fremmede i gøgleriets verden. Goebbels laver tableauer, også i musikken, der ofte på original vis har et lærred af samplede lydoptagelser, som koncerten bliver en udførelse ovenpå. Musikken sætter sin egen strenge orden, som ingen kan afvige fra og der skal habile musikere til at følge denne orden, mens tilskueren og tilhøreren er helt fri til egne betragtninger og erfaringer. Jeg er enig med min kollega fraThe  New York Times, der skriver, at enhver festival, der kan bringe Goebbels til byen, er fin med ham. Goebbels musikteater er gøgleri, vi har brug for.
Lørdag den 28. Maj kl. 19.30, Republique, Festivalscene
Athelas Sinfonietta og Concerto Copenhagen. Dirigent: Pierre-André Valade. Solist: Hanne Fischer. Gustav Mahler, arr. Arnold Schönberg og Rainer Riehn Der Abschied. Heiner Goebbels, Songs of Wars I Have Seen. Kører frem til den 4. juni.

