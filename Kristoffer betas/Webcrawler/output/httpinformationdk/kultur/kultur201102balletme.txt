Balletmesterens fatale ærlighed
Balletmester Nikolaj Hübbe udleverer sine teenagedansere i 'De Udvalgte' på DR1 i aften. Det rå program viser, at balletskolen bør gøres til et akademi, uafhængigt af balletmesterindblanding undervejs


 
De Udvalgtehedder DR's nye dokumentarudsendelse om Det Kgl. Teaters Balletskole. Og jo. Kun ét balletbarn ud af otte bliver udvalgt til at være 16-årig aspirant ved kompagniet.
Det er ganske modigt og voldsomt, at Den Kgl. Ballet har indvilget i at lade sig følge af tilrettelæggeren Per Weenick og fotografen Morten Krüger med det nærgående kamera. Ikke bare til de muntre øjeblikke, hvor seksåriges forældre bliver lykkelige over, at deres børn bliver optaget til det første ugekursus. Eller til elevrådsmøderne om nye badeforhæng. Men også til de mest nervepirrende øjeblikke, hvor e-mails klikker ind med afslag hos sårbare teenagere. Og helt inde til censormødet, hvor bedømmelsespanelet lægger op til balletmesteren, der beslutter: Antaget eller smidt ud.
Mest interessant er dog balletmester Nikolaj Hübbes selviscenesættelse. Han tager uden tøven sit balletmesteransvar på sig.
»Jeg bestræber mig på at få dumpet balletbørnene så tidligt som muligt,« lyder det kækt fra manden.
Og fornuftigt. Sagen er jo bare den, at han først blev balletmester for et par år siden - og at han måske kun sidder på posten et par år. Hans valg af dansere er altså dybt personlige og farvet af hans forkærlighed for åbne hofter, lange lår og kurvede fødder ...
Helst med stolthed
Disse valg svarer ikke nødvendigvis til balletskolens arbejde med elevens udvikling - eller til lærernes opbakning til eleven. I
De Udvalgtefølges en passioneret dreng, der er blevet opereret for en skade, og som derfor er blevet svag. Han får tid. Men den dedikerede pige, der har en upåklagelig teknik og roses for sine piruetter - hun smides ud. For jeg ville »aldrig benytte mig af hende som danser«, som Nikolaj Hübbe siger for åbent kamera. Etik er mange ting.
Nuvel, beslutningsretten er hans. Men faconen demonstrerer, at den hierarkiske balletskole er parat til at overgå til et mere tidssvarende balletakademi. Lad gerne børnene blive optaget i seks-otteårs alderen. Men lov så børnene, at de ikke kan blive smidt ud, når de er mellem 12 og 16 år - og at de derefter kan gå op til eksamen, hvorefter de kan søge ind som aspirant hos Den Kgl. Ballet eller et andet kompagni. Så vil de kunne få et 12-tal til eksamen - og alligevel ikke blive ansat som aspirant af Nikolaj Hübbe eller hans efterfølger. Vel at mærke med stoltheden i behold. Nu er en udsmidning lig med at være dumpet.
Jovist, Nikolaj Hübbes bramfrie og skånselsløse tv-udtalelser matcher fint X Factor-stilen. Forskellen er bare, at der på balletskolen er tale om eliteuddannede børnekunstnere med op til ni års uddannelse bag sig - ikke om
one-night stuntendevoksne.
Et akademi er ingen garanti for, at balletmesteren vil synes om alle eleverne. Selvfølgelig ikke. Men et akademi vil sikre fair betingelser for balleteleverne.

'De udvalgte' sendes i aften på DR1 kl. 20-21.

