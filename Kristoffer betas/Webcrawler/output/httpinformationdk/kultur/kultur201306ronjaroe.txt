Ronja Røverdatter er da københavner
Norske børn, der taler midtsjællandsk. Og svenske børn, der lyder, som om de kommer fra sydhavnen. TV for børn eftersynkroniseres i stigende grad, og det forringer nordisk sprogforståelse, mener eksperter. Hos DR Ramasjang praler man med, at stort set alle udenlandske programmer for børn eftersynkroniseres
I den norske tv-serie ’Vaffelhjerte’, lyder hovedpersonerne Theo og Lena til at være fra et sted på Midtsjælland. Som næsten alt andet på DR Ramasjang er den eftersynkroniseret.

I øjeblikket kan man følge den norske tv-serieVaffelhjertepå DR Ramasjang. Den foregår ved de billedskønne norske fjorde og fjelde, og der er får, striktrøjer og højt til himlen, og alt hvad vi danskere ellers forbinder med vores naboer mod nord. Men hovedpersonere Theo og Lena lyder til at være fra et sted på Midtsjælland. Som næsten alt andet på DR Ramasjang er den eftersynkroniseret. Selv den indledende sang er indsunget af en dansker.Tidligere generalsekretær i Nordisk Råd gennem 25 år Henrik Hagemann ærgrer sig: »Vi er nået ret langt med hensyn til at sætte fokus på de nordiske sprog i undervisningssammenhæng. Bertel Haarder satte de nordiske sprog på pensum i folkeskolen, men politikerne har slet ikke været lige så aktive i deres krav til tv og radiofonien. Og vi ved ellers, at det er afgørende for sprogforståelsen, at vi som børn møder nabosprogene – talt af naboer,« siger han.Pippi og Emils betydningI 2006 formulerede Nordisk Ministerråd en deklaration om nordisk sprogpolitik. Den kom i kølvandet på en større undersøgelse, der i 2003 fastslog, at det stod skidt til med den internordiske sprogforståelse. Nordmændene var bedst til at forstå nabosprog, men bedst til svensk. Svenskerne var bedst til norsk. Begge nationaliteter forstod knap så godt dansk. Danskerne klarede sig dårligst på alle parametre. Men generelt var den internordiske sprogforståelse ikke prangende, og derfor formulerede Nordisk Råd en sprogpolitik. Målet er at opprioritere nordiske sprog i undervisningen og i form af flere bogudgivelser på nabosprog, og ifølge deklarationen så bør: »Nordens samfundsbærende sprog være meget synlige i det offentlige rum, for eksempel i tv og film«.Selv om deklarationen ikke er juridisk bindende, så har de danske politikere dog forsikret, at DR’s public service-aftale forpligter institutionen til at sende nordisk tv på originalsprog.»Det har stor betydning for det nordiske fællesskab, at vi forstår hinanden, og det er da også min erfaring, at vi forstår hinanden, når vi har brug for det, men det kommer ikke af sig selv. Jeg er ikke i tvivl om, at det har en stor betydning, at børn i mange år har set Pippi og Emil, og at man i for eksempel København har kunnet se svensk tv. Nu er mediebilledet dereguleret og decentraliseret, og man har givet afkald på styring. Det gør det jo blot endnu mere vigtigt, at man stiller krav de steder, hvor man stadig har mulighed for det,« siger Henrik Hagemann.Ifølge sprogforsker Henrik Gottlieb, der er lektor ved Københavns Universitet og særligt har interesseret sig for tekstning og eftersynkronisering af film og tv-udsendelser, så kan man ikke overvurdere betydningen af, at børn møder fremmedsprog, hvis man ønsker, at de skal mestre dem som voksen.»Musikaliteten med hensyn til sprogforståelse aftager drastisk med årene, men hvis man som barn møder et andet sprog i for eksempel otte-års-alderen, så kan man lære det flydende. Man er mere modtagelig over for andre sprogs ’foneminventar’ eller lydbilleder. Voksne eller teenagere, der forsøger at tilegne sig et nyt sprog vil altid tale med det, vi kalder accent. Det, der sker, når man taler med accent, er, at man så at sige udtaler det andet sprog med éns eget foneminventar.«Halvdelen af det at forstå et andet sprog er at kende lyden af det, forklarer han:»Som barn er man mere modtagelig over for det, der læres via musikalitet. Intonation og fonetik skal man gå mere intuitivt og instinktivt til end resten af sproget, og det er børn bedre til end voksne. Så hvis man mener, at vi i de nordiske lande skal bevare evnen til at forstå hinandens sprog, så er det utrolig vigtigt, at vi møder dem som børn.«Det er så at sige næsten ligegyldigt, hvor mange svenske krimier, vi ser. Mens det, at en hel generation af danske børn har set Astrid Lindgren-serier med en dansk fortæller frem for dansk synkronisering, gør en forskel.Henrik Gottlieb fortæller, at man i Rusland og østeuropæiske lande ofte bruger én førstepersons så kaldt ’voice-over’ – det vil sige, at én person taler for hele rollelisten og oversætter manuskriptet direkte og uden dramatisk indlevelse, mens der skrues helt ned for hele det udenlandske lydspor, når der er dialog. Det, vi kender fraEmil fra Lønnebergmed Jesper Christensen som dansk fortæller, kalder Gottlieb for tredjepersons voice-over: »Her er det en rigtig fortæller, der siger: ’Så blev Emils far vred’. Og så ser man Emils far sige noget på svensk, som ikke bliver oversat. ’Emil skynder sig ud i værkstedet,’ siger Jesper Christensen, og så siger Emil måske noget, som bliver oversat, men igen på en måde, så man kan fornemme det svenske sprog. Der er en rammefortælling, hvor man beretter, hvad der sker, og man får samtidig glæde af det oprindelige lydspor. Børnene får noget mere melodi, og det betyder, at de som voksne nemmere kan forstå svensk. Så enkelt er det faktisk,« siger han.Men DR RamasjangsVaffelhjerteer led i en bevægelse væk fra den traditon inden for nordiske tv-serier for børn, der sælges og vises i Danmark. I nogle Astrid Lindgren-serier kan man stadig møde den oprindelige fortæller, mens man for eksempel kun kan købeRonja Røverdatterpå dvd med dansk tale. Birk taler tilmed med en meget udpræget københavnsk dialekt, der ikke giver særlig mange associationer til svensk skov og middelalder, men nærmere til Sydhavnen.I DR’s public service-redegørelse, hvor DR skal dokumentere, at public service-kontrakten er blevet overholdt, fortæller DR Ramasjang med en vis stolthed, at eftersynkronisering er voldsomt udbredt: »På DR Ramasjang bestod 34 procent af sendefladen i 2012 af dansksprogede programmer produceret i Danmark, jf. public service-kontraktens definition, hvilket var på niveau med 2011. En langt større del af fladen på DR Ramasjang er imidlertid dansksproget, da stort set alle udenlandske programmer eftersynkroniseres til dansk, inden de vises.« Lige ved siden af dette citat fremgår det ellers af en boks, at DR’s public service-kontrakt forpligter DR til at »lægge vægt på tv-programmer med dansk eller andet nordisk sprog som originalsprog.«Kirstine Vinderskov er chef for DR Ramasjang og mener, at DR ved at sende serier somVaffelhjertelever op til public service-kontrakten, selv om den er eftersynkroniseret.»Nordisk kultur er på den måde stærkt repræsenteret. Det er vi forpligtet til, ligesom vi også føler os forpligtede til at præsentere børnene for det engelske sprog. Men vi arbejder meget med målgrupper, og vi kan se på seertallene, at når vi synkroniserer frem for at tekste, så rammer vi bredere, fordi vi får de børn med, der ikke kan læse. Så mange børn som muligt skulle gerne få gode oplevelser med Ramasjang. Det er det vigtigste for os,« siger hun.Hun betragter tredjepersons voice -over som en gammeldags måde at henvende sig til børn på.»Den medieadfærd, børn har i dag, gør, at vi med en fortællerstemme ville signalere, at et program kun henvendte sig til meget små børn. Det ville kun ramme et meget ungt og meget lille publikum, og så svigter vi vores forpligtelse over for de lidt større børn, som måske ikke er stærke læsere endnu, men alligevel har en mere trænet medieadfærd end de børn, der i sin tid så Astrid Lindgren-serier,« siger hun.DR sender stadig programmer, der har en fortællerstemme, påpeger hun. Men man arbejder mere på at gøre synkroniseringerne bedre.»Vi kan faktisk tilføre noget kvalitet, når vi eftersynkroniserer. Vi forsøger jo med vores eftersynkronisering at gøre indholdet mere relevant for danske børn,« siger hun.Men eftersynkronisering er ikke nogen uproblematisk måde at oversætte på, påpeger Henrik Gottlieb. Oversættelsen skal passe nogenlunde med skuespillerens talerytme, så der bliver klippet en tå og hugget en hæl, og dertil kommer, at sprogafsmitningen er meget større end ved en tekstet version.»I en undersøgelse af engelske animationsfilm, der forelå i både tekstet version og med dansk tale, påviste jeg, at når der inden for et minut er én anglicisme i teksterne, så er der to i den danske tale. Så man kan med rette stille spørgsmålstegn ved, hvad det er for et dansk sprog, der gengives i ’dansk tale’,« siger Gottlieb.Kirstine Vinderskov fortæller, at det er en afvejning af mange forskellige hensyn, når DR beslutter om et udenlandsk indkøb skal tekstes eller synkroniseres.»Jeg ved ikke om, jeg er enig i, at eftersynkronisering er en problematisk måde at oversætte på. Det har meget høj prioritet hos os. Vi prøver os frem. For eksempel sendte vi den engelsksprogede tv-serieMerlinmed tekster på DR Ultra frem for synkroniseret, fordi den er ret voldsom. Med det signalerer vi, at dette er for større børn, der kan læse, men samtidig arbejdede vi med lixtallet i teksterne, så også de lidt svagere læsere kunne følge med. Det vil vi gerne arbejde mere med. Jeg kunne godt tænke mig, at der var en mere målrettet tekstning til børn.«
