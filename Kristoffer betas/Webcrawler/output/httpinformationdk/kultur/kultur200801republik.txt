'Republikkens præsident er skørtejæger'
Cécilia Sarkozy fortæller i ny bog, hvorfor hun lod sig skille fra Nicolas og dermed gav afkald på at sole sig i positionen som Frankrigs førstedame


 PARIS - Frankrigs tidligere førstedame, Cécilia Sarkozy, har forsøgt at blokere for udgivelsen af en bog, hvori hun citeres for en række skarpe udfald imod sine eksmands udsvævende moral og ringe forældreevner og kalder ham uegnet til at bestride posten som Frankrigs præsident.
Mme Sarkozys bemærkninger i bogen, der udkom i denne uge, er hendes første offentlige angreb på sin eksmand, siden parret skiltes i oktober sidste år.
Det er journalisten Anna Bitton, igennem mange år en nær fortrolig af Mme Sarkozy, som citerer hende for at have betegnet præsident Nicolas Sarkozy som en sauteur (skørtejæger, red.). Ifølge Mme Sarkozy har præsidenten også "sine latterlige sider ... hans adfærdsvanskeligheder kan virkelig skabe problemer". Hun citeres endvidere for at sige, at han er "påholdende med penge" og er "en mand, som ikke elsker nogen, end ikke sine egne børn."
Mme Sarkozy har desperat søgt at få stoppet bogens udgivelse ved en retskendelse på det grundlag, at den skulle repræsentere "et alvorligt indbrud i hendes privatliv". 
Rettens afgørelse faldt i går, og den gav hende ikke medhold, men selv om den havde, var det under alle omstændigheder for sent: Lange passager af de saftigste steder blev torsdag trykt i nyhedsmagasinerne Le Point og Le Nouvel Observateur. 
Bogen, hvis enkle titel lyder Cécilia og er udkommet på forlaget Flammarion, er kun en af tre bøger om den tidligere førstedame, der er udkommet i denne uge. Først på ugen bekræftede Nicolas Sarkozy selv, at han har planer om snart at gifte sig med den nye kvinde i sit liv, eksmodellen Carla Bruni, som han mødte i november, syv uger efter sin skilsmisse.
'Adfærdsvanskeligheder'
I uddragene fra Bittons bog, som er bragt i de to franske nyhedsmagasiner, citeres Mme Sarkozy for flere hånlige udtalelser om sin eksmands "uværdige ungkarlemanerer". Hun beretter således, at det hændte mere end en gang, at republikkens præsident - Sarkozy fylder 53 år den 28. januar - faldt i festligt lag og kom "bumlende hjem fra karaokeparties, der varede til kl. 4 om morgenen."
Hun tilføjer: "Han har sine latterlige sider. Han er ikke en værdig person. Han har reelle adfærdsvanskeligheder og har brug for personer ved sin side, der kan gøre ham disse klart. Jeg gjorde det i 18 år, og så kunne jeg ikke mere. Jeg vil nu være den sidste person i verden til at gøre det." 
Disse og lignende bemærkninger har afstedkommet raseri i Elysée-palæet, den franske præsidents officielle residens, hvor højtstående regeringsembedsmænd hævdede, at Mme Sarkozy har benægtet at have fremsat sådanne udtalelser. Mme Sarkozys advokater søgte imidlertid at få standset udgivelsen med henvisning til, at hendes privatliv blev krænket - ikke med henvisning til, at bogen var løgnagtig.
'Manden i mit liv'
Forfatteren, Anna Bitton, erklærer sig "meget forundret" over Mme Sarkozys "overilede beslutning" om at gå rettens vej. 
"Bogen bygger på en langvarig relation, vi har udviklet igennem mange år af mit journalistiske virke," siger hun. 
Bitton giver også sit bud på den første gode forklaring på, hvorfor Mme Sarkozy valgte at lade sig skille fra præsidenten, fire måneder efter at han overtog sit magtfulde embede. Ved at opgive magtens sødmefyldte privilegier, hævdes det, kunne Mme Sarkozy udtrykke den "smukkest tænkelige kærlighedserklæring" til den mand, for hvem hun forlod Nicolas Sarkozy i otte måneder i 2005 og med hvem hun nu igen er sammen. 
Mme Sarkozy siger i bogen om den franske pr-ekspert, Richard Attias: "Han er manden i mit liv, og jeg er kvinden i hans."

© The Independent og Information
Oversat af Niels Ivar Larsen

