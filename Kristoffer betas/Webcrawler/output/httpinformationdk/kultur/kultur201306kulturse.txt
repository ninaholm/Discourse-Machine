Min kultur: Sebastian Dorset



 
– Hvilken kulturel friluftsaktivitet vil du gå til i sommerferien?

	»Jeg har altid noble intentioner om at være utroligt kulturel i min ferie, men som regel bliver det mest ved snakken.«

– Hvad er den bedste/sjoveste/klogeste friluftsaktivitet, du har været til?

	»For nogle år siden så jeg en del fodbold i de lavere rækker. Jeg synes helt klart flere burde opsøge kampe i 2. division eller Danmarksserien og se hvor inkluderende fodboldfans er.«

– Hvilken bog vil du læse i sommerferien?

	»Jeg læser alt for lidt i løbet af året og overkompenserer så i sommerferien. I år starter jeg med Robert Harris’ Archangel, så jeg kan sige, jeg har læst alt, hvad han har skrevet. I hvert fald alt, hvad han har udgivet. Jeg er jo ikke NSA.«

– Hvilken bog vil du anbefale andre at læse?

	»Som kvartstuderet røver har jeg haft stor fornøjelse af Malcolm Gladwell. Ikke alene kan man bilde sig selv ind, man lærer noget, man samler også skægge fakta op, som gør sig godt under middagen på en charterferie.«

– Hvilke aviser, magasiner og tidsskrifter læser du til daglig?

	»Egentlig kunne jeg klare mig på den fantastiske kombination af Information og Tipsbladet, men jeg får Politiken i postkassen også, for en sikkerheds skyld. Jeg abonnerer på Illustreret Historie, fordi det kompenserer for min utrolige dovenskab i skolen. Og så morer jeg mig over Wulffmorgenthalers nye magasin, når jeg får fingre i det.«

– Hvad hører du af radio om sommeren?

	»Jeg er i et limbo og har brug for hjælp! Jeg er for gammel til P3 og ikke gammel nok til P4, samtidig kan jeg kun lide ideen om P1, men ikke altid udførelsen. Radio24syv føles lidt som at have lusket sig ind til en fest, man ikke var inviteret til. Men Romerriget på 24syv, Orientering på P1 og Pressen på P3. Så er jeg glad.«

	 

