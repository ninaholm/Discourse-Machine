'Hvad er et liv værd?'
Nuruddin Farah har længe været et afrikansk bud på en nobelpristager. Her fortæller den prisbelønnede, somaliske forfatter om sin bog, 'Forbindelser', der skildrer hans borgerkrigshærgede fædreland. Men der er sket noget, siden han skrev den. Valget af Barack Obama har betydet, at tiltroen til frie valg i Afrika er blevet vakt. Selv i Somalia, har landets overgangspræsident for nogle uger siden accepteret at gå frivilligt
Nuruddin Farah. I Afrika siger man, at hvis en sort mand kan vælges til nationens højeste post i det hvide USA, så er alt muligt. Det styrker troen på demokratiets muligheder også i Afrika.


 Forbindelser, den somaliske forfatter, Nuruddin Farahs, netop udkomne roman om et borgerkrigshærget Somalia, er både forvirrende og foruroligende i al sin fremmedhed. Men det er en villet, forvirrende foruroligelse, siger forfatteren og kaster sig ud i en billedlig forklaring på, hvordan det er at færdes i borgerkrigens Mogadishu. 
"Hvis man går hen ad gaden en aften, og der pludselig springer en kat frem fra et mørkt hjørne, så vil man aftenen efter, når man går den samme vej, være på vagt, når man når til 'kattestedet'. Hele ens krop vil være i beredskab." 
"Dette stadige beredskab, hvor faren hele tiden lurer, er det romanens ide at skildre."
Forbindelsers hovedperson Jeebleh er universitetslærer i New York og amerikansk gift. Han har en fortid bag sig som årelang politisk fange i Somalia under Mohamed Said Barre, landets sidste diktator. Da han fik chancen for at rejse ud, efterlod han sin mor i Mogadishu, og hun er i mellemtiden afgået ved døden. Jeebleh rejser ved romanens begyndelse tilbage til Mogadishu, dels for at give sin mor en ærefuld begravelse, dels drevet af en mere dunkel trang til at vende tilbage til sin ungdom og sin ungdoms venner, udløst af, at en somalisk taxachauffør i New York har kørt ham over, så han nær mistede livet. 
"Man forventer ikke at bliver kørt over af en taxa, og så viser det sig, at chaufføren oven i købet er en landsmand. Jeebleh får et chok. Han er i chok, da han ankommer, og han forbliver i chok romanen igennem," forklarer Nuruddin Farah.
En politisk thriller
Jeebleh kommer tilbage til et totalt forandret Mogadishu, der er underlagt krigsherrernes militser, og hvor unge khat-tyggende fyre skyder folk ned for sjov. Der er grund nok til at være i konstant beredskab. 
"Jeebleh er vant til den relative fred i New York - selv om der formentlig dagligt bliver slået flere folk ihjel dér end i Mogadishu," tilføjer Nuruddin Farah nøgternt. 
"Men her er alle love brudt, og hvis man kommer udefra, føler man sig konstant truet. Alt hvad der bevæger sig, når man ikke venter det, giver én et chok," siger han med henvisning til katten. Også Bile, Jeeblehs gamle ven fra ungdommen, og ligesom ham selv tidligere politisk fange, er imidlertid et nervøst vrag, selv om han er vant til mosten. Ja, alle i denne roman er mere eller mindre vanvittige, men mine spørgsmål om, hvorfor, kan kun besvares ud fra hele romanens stemning. Årsagerne, der angives, er så mange, at man som læser famler rundt i et væv af urovækkende antydninger og tvetydige hændelser, der bestandig viser sig at rumme nye foruroligende sider. Og mine forsøgsvise gætterier på, hvem der står bag mordet på bogens monsterskurk, besvares af forfatteren med et 'måske'. Måske er der ikke nogen svar i Mogadishus helvede, måske har flere på samme tid haft den samme plan, måske er det, som Farah antyder, en familiehemmelighed, eftersom skurken, Caloosha er af Jeeblehs klan og halvbroder til hans ven fra ungdomsårene, Bile. 
"Hvor meget ved man om, hvad der foregår inden for en familie," spørger Nuruddin Farah retorisk. "Hvis der sker noget forfærdeligt, vil familien så ikke forsøge at holde det hemmeligt?" 
"Det er en politisk thriller, men ikke af den amerikanske slags. I virkelighedens verden kan man ikke løse alting og få alt til at gå op," erklærer Nuruddin Farah, og tilføjer så forklarende, at Forbindelser er første bog i en trilogi. I den næste, Knots, ('Knuder') har tilstandene ændret sig. Man må altså væbne sig med tålmodighed og indtil videre forblive i Mogadishus skræmmende og knugende atmosfære af uvirkelighed og helvede på jord. (Det sidste understreget af den italienskkyndige forfatters indledningscitater til hvert af romanens afsnit. De stammer fra Dante Alighieris helvedeskredse.) 
Klanerne
En af de ting, man som dansk læser ikke umiddelbart kan komme overens med, er den rolle, klansystemet spiller i romanen. Man ved fra nyheder og avisartikler, at det hænger sådan sammen i Somalia, men i bogen føles klanvældets funktion som en stor mystifikation. Så jeg beder Nuruddin Farah forklare mig, hvorfor klanerne har så stor betydning.
"En klan er en gruppe, der mener at stamme fra samme forfader," begynder han. "Hvis man kan gå 30 generationer tilbage og lande ved den samme forfader, så er man i familie. Og enhver region i Somalia tilhører traditionelt en klan. Før kolonitiden ejede klanerne jorden." 
"I Mogadishu, hvor de allerfleste indbyggere bor, tilhører hver stump jord den ene eller den anden klan," fortsætter han, "og det har været repræsentanterne for klanerne, der styrede landet. Ligesom amerikanerne i begyndelsen ikke ville acceptere, at Hillary Clinton stillede op til senatet, fordi hun ikke boede i Washington, ville man i Mogadishu heller ikke acceptere, at den general, der kæmpede mod amerikanerne, men som kom fra et sted tusindvis af kilometer væk, stillede op til præsident. Det skulle folk nok selv klare, mente de." 
"Men det, der skete, da borgerkrigen brød løs, var netop, at folk, der kom helt andre steder fra, rekrutterede unge, arbejdsløse mænd til en milits, hvor de blev brødfødt og udrustet på samme måde, som hvis de havde været i hæren. Således overtog krigsherrerne klanområder, som ikke tilhørte dem. På det tidspunkt, hvor romanen foregår, var der vel omkring ni krigsherrer, der beherskede Mogadishu, den ene eller den anden milits kontrollerede hver en gade, så man måtte betale, hvis man ville igennem den. Én gang, når man kom ind i den, og én gang, når man forlod den i den anden ende. Det var sådan, de finansierede deres militser." 
"Men situationen er ændret, siden jeg skrev Forbindelser i 2003. I min næste roman, Knots, hvor i øvrigt en kvinde er hovedperson, er det islamisterne, der regerer. De islamiske Domstole har slået krigsherrerne og oprettet en føderal overgangsregering. TFG, - hvorefter de bliver drevet på flugt af Etiopien." 
"Men i dag forhandler overgangsregeringen om national samling med De islamiske Domstole, der har genindtaget de positioner, som etiopierne havde erobret."
Livets værdi
I Forbindelser er det somaliske samfund imidlertid i total opløsning, og det er noget, som er sket siden Jeeblehs ungdom. "Det er et helt andet land, han vender tilbage til, end det han forlod, " siger Nuruddin Farah. 
Ved romanens begyndelse repræsenterer Jeebleh en modpol til livet i Mogadishu, han går ind for fred, han er civiliseret og moderne i vestlig forstand, han nægter at bære våben og nægter at følge sine klanældstes forlangender. Men i romanens forløb, må han erkende, at der er situationer, hvor det er nødvendigt at slå fra sig. Da Jeebleh ved romanens slutning rejser tilbage til New York, er det problem, der fylder ham, spørgsmålet om, hvor meget han selv har forandret sig. 
Forbindelser er blandt andet en roman om, hvad borgerkrigen gør ved folk, men den er også en roman om at vende tilbage til sin ungdom, om at opsøge sine rødder, og om, hvad der giver livet værdi. Her kommer Nuruddin Farah med nogle kompromisløse betragtninger. 
"For Jeebleh har hans liv en værdi, symboliseret i, at han har en livsforsikring. Han lever i fred, og han har en fremtid med kone og børn. De unge i Mogadishu har aldrig kendt til fred, deres liv er ikke værdifuldt, heller ikke for dem selv." 
Da jeg forsøger at protestere, spørger Nuruddin Farah mig, om jeg tror, et æsel, der bærer en sæk guld på ryggen, er klar over værdien af den last, det slæber på. 
"Det er klar over værdien af at trække vejret," svarer jeg, og javist, erkender Nuruddin Farah, "ingen ønsker at dø, men spørgsmålet er, hvordan man vurderer sit eget liv. 
"Man kan eksempelvis måle sit liv på, hvor mange mennesker, som elsker én; man kan måle det på, om man har en høj uddannelse; og man kan måle det på, om man har levet et frugtbart liv. Men jo større kontrol man føler over nutiden og fremtiden, jo højere vurderer man sit liv." 
"Barack Obamas liv er steget kolossalt i værdi i forhold til, hvis han havde været slave!" Nuruddin Farah bøjer sit argument i neon.
Et israelsk og et palæstinensisk liv
"Men i en borgerkrig synker værdien at dit liv. Hvis din telefon ringer, og nogen fortæller dig at din ven - vi kan kalde hende Anna - er død i en trafikulykke, så bliver du ked af det, men du tager det til efterretning. Hvis telefonen derimod ringer, og stemmen fortæller, at Anna, der er 40 år, er sunket død om, mens hun spadserede hen ad gaden, så vil du føle dig forstyrret og forvirret, for det er noget, man ikke venter. Men i Mogadishu sker det uventede hele tiden, så man siger blot: 'Ok. Den og den er død.'" 
"Desuden er gennemsnitslevealderen kun 47 år," tilføjer Nuruddin Farah. 
Han studerer mig et øjeblik med sine venligt-skeptiske, brune øjne. Så beslutter han sig åbenbart til, at jeg nok ikke helt har fattet budskabet og fortsætter: "Lad os tage Gaza og sammenligne det med Jerusalem. Én israeler dør, og så invaderer Israel hele Gaza på grund af den værdi, de tilmåler et israelsk liv. Ligesom amerikanerne i Mogadishu. Der dør én amerikaner, og så bomber de hele byen." 
"Jeg har en israelsk ven, som er leder af en organisation, der kalder sig Physicians for Human Rights. Hun har forklaret mig forskellen på et israelsk og et palæstinensisk liv, som hun ser den. Hun forstår de unge selvmordsbombere, siger hun. En 20 år gammel israeler, der oplever, at en raket rammer naboens have og ødelægger nabodrengens yndlingslegetøj, så han græder, vil beslutte, at de palæstinensere skal have en lærestreg. Han går ind i hæren, han bliver pilot, og er nu i stand til at give palæstinenserne en virkelig alvorlig lærestreg." 
"En 20-årig palæstinenser, der oplever israelernes gengældelsesaktioner, har ikke de samme muligheder. Han vil lige så gerne som israeleren give sine fjender en lærestreg, men han har kun sig selv og sit sind. Så han bliver selvmordsbomber," refererer Nuruddin Farah sin israelske veninde.
Radikalisering
Den somaliske forfatter mener tillige, at de muslimer, man møder i Vesten er mere konservative end muslimerne i de lande, de kommer fra, hvilket i første omgang får mig til at protestere. Radikaliseringen blandt militante muslimer i Mellemøsten kan vel stå mål med emigrerede muslimers konservatisme, mener jeg. Men radikaliseringen er et helt andet fænomen, svarer Nuruddin Farah. "Radikaliseringen er opstået som et resultat af, at de sekulære regimer i de arabiske lande ikke har leveret de resultater, befolkningerne havde forventet. Og så vender folk sig mod andre løsninger." 
"Hvis du går til lægen, og han fortæller dig, at du har seks måneder tilbage at leve i, så sætter du dig ikke bare hjem og venter på at dø. Nej, du går til en anden læge. Og hvis også denne læge kun vil love dig seks måneder, kan det meget nemt ske, at du opsøger en kvaksalver, og når han så lover dig 50 gode leveår, så vælger du at følge hans råd og stole på ham."
"I disse dages finanskrise tager folk deres penge ud af banken og syer dem ind i madrassen, hvorfor? Fordi de ikke stoler på banken. Når man ikke stoler på institutionerne, leder man efter en anden slags forsikring. Og når regeringen mislykkes ... hvor længe har Mubarak siddet," afbryder Nuruddin Farah sig selv. "Jeg kan overhovedet ikke huske, at der nogen sinde har været andre end ham i Egypten!" 
"Derfor er der ingen, der længere stoler på ham. De leder efter andre løsninger, og så er der unge mennesker, som falder for radikale islamisters løfter og bliver selvmordsbombere. Til sidst er folk parat til at gøre hvad som helst."
Obamas betydning
Tidligere i samtalen pointerede Nuruddin Farah, at Barack Obamas liv var steget enormt i værdi. Mener han, at det også betyder noget i Somalia, at han nu - faktisk få timer efter, at vi har siddet her i Lindhardt & Ringhofs forlagslokaler på hjørnet af Vognmagergade og Landemærket - indsættes som præsident for USA? Det har det, mener Nuruddin Farah afgjort: "Siden han blev valgt, har flere afrikanske stater allerede ændret holdning til frie valg," siger han. "I nationer som Kenya og Ghana er der er opstået en ny tiltro til, at landene kan ledes af valgte repræsentanter, og selv i det borgerkrigshærgede Somalia, har landets overgangspræsident, som Nuruddin Farah allerede tidligere har fortalt, for nogle uger siden accepteret at gå frivilligt. Overgangsregeringen forhandler nu med De islamiske Domstole om national samling på et forfatningsmæssigt grundlag, fortæller han. 
"Den 28 januar skal man vælge en ny præsident, som skal være præsident for hele nationen." 
"I Afrika siger man, at hvis en sort mand kan vælges til nationens højeste post i det hvide USA, så er alt muligt. Det styrker troen på demokratiets muligheder også i Afrika." "Det er altid godt at lære af noget, der ikke befinder sig for tæt på. Så er der ikke tale om en rival. Man kan se, at institutioner kan være helt anderledes end dem, man kender og ikke stoler på, og anderledeshed giver håb. Somalierne sætter nu deres lid til det internationale samfund," slutter Nuruddin Farah og bekender sig som 'pessoptimist'. Der er håb forude.


