Arnold og bøgerne
Det var en af de helt store dage for Forlaget Turbulenz og Governators hundredevis af fans, da Schwarzenegger stillede op til bogsignering på et hotel i København. De hovedsageligt 30-40-årige kom for at hylde barndomshelten
Arnold Schwarzenegger og Forlaget Turbulenz inviterede til bogsignering på Hotel Kong Frederik i København, men mange gik forgæves og måtte nøjes med et billede.


 At Arnold Schwarzenegger stillede op for miljøsagen, da han onsdag besøgte København, var utvivlsomt vigtigt, men for flere hundrede fans var det endnu vigtigere, at han også ville signere sin nye bog, Mit utrolige liv, på Hotel Kong Frederik ved Rådhuspladsen. For slet ikke at tale om, hvad det betød for Forlaget Turbulenz. Køen slangede sig forbi Politikens bladhus og videre ned ad Vestergade til det hus, hvor en mindeplade forkynder, at her boede digteren Oehlenschläger engang. Det var sidst på eftermiddagen, men de første havde taget opstilling allerede ved midnatstid. Allerforrest i køen stod Ronnie Rink, 35 år, og pædagog på en byggelegeplads i Hvidovre: »Arnold har været en stor del af min barndom,« fortæller han.
»Jeg var vild med hans film, og jeg ser dem stadig, selv om jeg ikke er teenager længere.«
– Kan han også have en pædagogisk betydning for børn og unge?
»Det kan han, for det er altid godt at have en rollemodel. Så er der jo lige det, at han går rundt og slår folk ihjel, så det skal i hvert fald ikke være små børn, der skal have ham som model, men alle over seks år kan godt kende forskel på virkelighed og fantasi.«
En uperfekt mand
Ved siden af står Christian Sørensen, 33 år, der nok kunne ligne en, der selv dyrker bodybuilding.
»Det er, fordi jeg er tømrer og har hårdt arbejde,« siger han og fortæller, at Arnold har været et forbillede og en inspiration gennem hele livet.
– På grund af filmene eller hans indsats som politiker?
»Filmene og det, at han altid er gået efter de mål, han har sat sig. Jeg bryder mig ikke om, at han er republikaner, men det er fint, at han går ind for økologi.«
– Kan du se gennem fingre med, at han har været sin kone utro?
»Det er jo ikke en god ting, selvfølgelig, men det har gjort ham mere menneskelig i mine øjne, at han ikke er perfekt, hvor han før var lidt robotagtig.«
Der er flest 30-40-årige mænd i køen, men også enkelte kvinder. En af dem er Kristina Vinhøj, der er studerende. »Til præst,« siger hun og griner, så man bliver i tvivl om, hvorvidt det er en spøg. Kristina er selv bodybuilder: »Jeg ved faktisk ikke noget om politik,« siger hun, »det kan jeg lige så godt indrømme. Jeg faldt for musklerne og motorcyklerne i Terminator-filmene, da jeg ikke var ret gammel.«
Hun har taget en bog med, der er så stor og tung, at man nærmest skal være bodybuilder for at bære den. Den er på engelsk, skrevet af Arnold og er en encyklopædi for bodybuildere: »Vi kalder den ’Bibelen’, og jeg vil bede ham om at signere den.« Astrid Dahlberg læser business på Syddansk Universitet. Intervieweren lufter sin fordom:
– Hvordan kan en universitetsstuderende være interesseret i sådan et muskelbundt?
»Det tror jeg, alle piger er et eller andet sted, men jeg er her også for min kærestes skyld. Han er meget mere fan, men jeg synes også selv, det er sjovt at opleve en rigtig stjerne tæt på. Det har jeg ikke oplevet før.«
Hun har taget en plakat med, som Arnold skal signere, så hun kan give den til kæresten som gave.
Æresvagt
Mens vi venter, fortæller en kollega, Finn Edvard fra Lokalavisen, at han som ung journalist på Se og Hør var en af få journalister, der allerede i 1970’erne traf Arnold til et pressemøde i København: »Han var dengang kåret som bodybuildingens Mr. Olympia, men vi stillede kun nogle få høflige spørgsmål og tog et foto, for han interesserede jo ikke så mange mennesker – endnu.«
Men nu ankommer Arnold, og jubelen bryder løs. Han hilser på syv bodybuildere, som danner æresvagt, mens de fremviser deres muskler. Arnold trykker hver enkelt i hånden, siger nogle få ord, som går tabt i larmen, og går så straks i gang med at signere bøger.
For et mellemstort forlag som Turbulenz er det en af de allerstørste dage. Det slog til med et enormt forskud, da det på en amerikansk hjemmeside erfarede, at Governator, som Arnold kaldes, havde udgivet sine erindringer. Det anslår, at der er solgt mindst 500 eksemplarer på førstedagen, og bliver det ved, kan det løfte forlagets økonomi betragteligt.
»Men først og fremmest er vi stolte af at kunne tiltrække en person, der er så kendt i hele verden«, siger Peter Banke, forlagets chefredaktør.
Adskillige når slet ikke at få en dedikation, før Arnold skal videre på sin Europaturne, der også har ført ham til bogmessen i Frankfurt. De ser ham til gengæld vinke fra hotellets balkon – og får travlt med at fotografere ham med deres mobiltelefoner. En ung mand måtte cykle 13 kilometer ud til forstæderne for at købe en bog, da der var udsolgt i midtbyen. Han var ærgerligt nok kun ti meter fra at få en dedikation.

