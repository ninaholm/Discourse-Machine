Kampen om Århus midtby
Århus Festuge foregår på gader og stræder. Det skaber kamp om det offentlige rum
I Århus Festuge er det alle mod alle i kampen om det offentlige rum. Et par piger gik så vidt som til at bemægtige sig Århus Å i såkaldte 'walk-on-water-bubbles'.


 »Hey, it's my show!« griner en engelsk gadegøgler, der præsenterer sig som Tom. Han står på Lilletorv i Århus, og en ung kvinde fra publikum hjælper med hans forestående udbrydernummer. Hun viser håndjern og remme frem med erfarne bevægelser og høster klapsalver hele raden rundt. Til gengæld for hendes frækhed sørger Tom for at presse kvindens ansigt godt ind mellem sine ben, da hun fastgør remmene. »Og smut så med dig - vi ses på mit hotel,« slutter han.
Århus Festuge er i fuld gang på gader, i telte og teatre, og temaet i år er 'Fremtiden er nær!', for Århus er »avantgarde«, mener byens borgmester Nicolai Wammen (S).
»Århus er et bysamfund i markant vækst og forandring. Nye bygninger skyder op, en storslået bydel på havnen tegner sig, og nye veje fører til nye muligheder. Kort sagt er fremtiden ved at blive til virkelighed i Århus,« skriver Nicolai Wammen i fest-ugens program. Og det lyder jo meget godt alt sammen, men hvem ejer egentlig denne fremtidens by?
Kong Gulerod kommer
På Lilletorv kræver taxaerne konstant deres ret og pløjer gennem menneskemængden, mens vores engelske gadegøgler Tom vralter til side. Han er i spændetrøje, med armene surret rundt om lårene og hænderne bundet bagpå. Efter den lille krænkelse af kvinden er Tom i hopla. Han har netop generobret publikums opmærksomhed, indtil en af landevejenes farende svende, en rigtig Kong Gulerod med øl i barnevognen og medaljer på rævehalehatten, gør sin entré. Kong Gulerod langer en rose op under næsen på den bagbundne mand, men han er gal i skralden. Showet keder ham, og på dansk indgår han en pagt med publikum om, at han må sparke englænderen bagi, hvis ikke Tom kommer ud af spændetrøjen på under to minutter.
Tom ser til usikkert til, og sådan efterlader vi ham til hans uvisse skæbne, mens vi siver hen langs den nu fritlagte å mod Mølleparken, et af Århus Kommunes seneste prestigeprojekter.
Fra 2008 har åen været frilagt og Mølleparken omdannet til det, der skulle være et rekreativt sted for alle, men som mest er blevet lege- og affaldsplads for unge i skinnyjeans og sort eyeliner og deres ældre kammerater med lædret hud og en døgntilværelse på gaden.
Bjergets skabninger
Her giver sangeren Kris Herman intimkoncert i mørkningen, men han forstyrres af en stærkt påvirket mand i en skrigende trafiksikker dragt i orange.
'Trafikmanden' involverer sig i en kort cirkeldans med Kris Herman, der er med på spøgen, indtil trafikmanden giver pokker i det. Han skubber til sangeren fra et sted langt inde bag sit eget slørede blik og giver fuck-finger til Kris Herman under bifaldet.
Under en kilometer borte fester Dronningen ved gallaåbningen i Musikhuset. Det føles uendeligt fjernt herfra.
Horder af universitetets nye studerende, de såkaldte RUS'ere, vælter ned fra visdommens tinder til byen for foden af bjerget. Udklædte og beskidte skabninger, der har boltret sig i Aarhus Universitetssøs pløre dagen lang og immatrikuleret sig i lunken dåseøl. Nu kommer de og gør krav på fremtiden.


