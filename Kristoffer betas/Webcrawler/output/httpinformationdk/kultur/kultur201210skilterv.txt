Vi skilter ikke med vores europæiske identitet
Vi vil ikke kendes ved symbolerne for et fælles Europa. Men vores kulturforbrug afslører, at vi alligevel er langt mere europæiske, end vi tror
Melodi Grand Prix er et eksempel på, at det faktisk er lykkedes at skabe noget, der skaber en slags europæisk kulturplatform, mener Ib Bondebjerg, der er professor i Film- og medievidenskab ved Københavns Universitet.


 Ingen, der går tur i København, kan være i tvivl om, at de befinder sig i Danmark. Rødhvide farver dominerer gadebilledet, og danske flag vajer over alt. Men man skal lede længe efter symboler, der viser, at København også er en del af Europa.
»Mange butikker hedder noget med ’dansk’ og benytter sig af danske farver, og du kan nærmest ikke købe en cykel, uden at der står ’dansk kvalitet’ på den. Men de europæiske symboler er i bogstaveligste forstand ikke noget, man skilter med,« siger Anamaria Dutceac Segesten, lektor i Europastudier på Lund Universitet.
I forskningsprojektet Eurosymbols fra 2011 har hun lokaliseret og kortlagt samtlige butikker i den danske hovedstad, hvor ordene ’EU’ eller ’europæisk’ indgår i navnet. Det drejer sig blandt andet om virksomheder som Europæiske Rejseforsikring, frisørsalonen Euro-Afric, Café Europa og Euro Kiosk 94. I alt 13 virksomheder, hvoraf dog kun de 11 er til at få øje på i gadebilledet. Den lave repræsentation kan ifølge Anamaria Dutceac Segesten læses som en pejling af danskernes generelle forhold til det europæiske projekt.
»Europa er ikke særlig prioriteret i Danmark. Det ses snarere som et nødvendigt onde og i hvert fald ikke noget, der er værd at fejre. Derfor bemærker man dårligt nok, man befinder sig i Europa, når man færdes i København,« siger hun.
Selv om Eurobarometret, som EU’s statistiske kontor jævnligt opdaterer, viser, at et flertal af danskerne opfatter sig som europæere, er vi altså yderst forsigtige med at udtrykke det offentligt. Grundlæggende ønsker vi ikke at være en del af den fælleseuropæiske symbolverden.
»Men vores kulturforbrug afslører, at vi alligevel er mere europæiske, end vi går og tror,« siger Ib Bondebjerg, professor i Film- og medievidenskab ved Københavns Universitet.
»Så snart vi taler om politiske symboler, så melder folk fra. Vi bruger ikke EU’s flag, og vi spiller ikke EU’s hymne. Det siger ikke folk noget, for de har rigeligt i Dannebrog og nationalsangen. Men den kulturelle udveksling, som gør, at vi alligevel er europæere og forbundet med Europa, viser sig i vores kulturelle mønstre.«
Kulturudveksling
Den viser sig blandt andet i, at flere tusinde studerende hvert år tager på udveksling i Europa via Erasmus-ordningen. At Europa stadig er vores foretrukne feriedestination. At vi elsker at se europæiske film og tv-serier. Og at de fleste unge drenge holder med et europæisk fodboldt.
»Tv-siden i det europæiske samarbejde er et af de steder, hvor den europæiske dimension ses allertydeligst,« siger Ib Bondebjerg.
»Champions League og Melodi Grand Prix er eksempler på, at det faktisk er lykkedes at skabe noget, der samler Europas befolkninger foran tv-skærmene og skaber en slags europæisk kulturplatform. Kultur vokser ikke frem ved, at man forsøger at skabe en superstat fra oven med politiske symboler. Det vokser frem ved, at folk finder mening i at engagere sig i Europa. Og det gør folk i høj grad på tv-siden i de her år,« siger han.
Både franske, tyske, engelske, spanske, italienske og skandinaviske tv-programmer, serier og film er de senere år nået ud til et større europæisk publikum. Flere europæiske public service-stationer har et udstrakt samarbejde omkring co-produktioner, og nogle lande har lige frem kvoter for, hvor meget europæisk produceret tv de nationale tv-stationer skal vise.
De senere år har flere avisartikler ellers tegnet et billede af, at vi europæere ikke interesserer os for hinandens film. Sandt er det da også, at europæiske film generelt klarer sig dårligt i biograferne, hvor de i gennemsnit optager blot otte pct. af den samlede markedsandel. Men ifølge Ib Bondebjerg er det først og fremmest et udtryk for, at biograferne ikke længere er stedet, hvor det sker.
»Det, der foregår i Europa i øjeblikket, er, at vi bevæger os fra biografkulturen som den dominerende faktor over i tv-kulturen og den digitale kultur, som har fået langt større betydning for udbredelsen af det europæiske. Det kan godt være, vi i Danmark ikke ser mange europæiske biograffilm, men selve tv-fladen er godt repræsenteret af både film og tv-serier fra hele Europa,« siger Ib Bondebjerg.
Han peger blandt andet på britiske krimiserier som Taggart, Morse og Frost, men også den franske thrillerserie Spiral, som blev vist på DR2 i 2010, den italienske mafia-serie La Piovra, som blev produceret fra 1984 og frem og tyske klassikere som Derrick, Tatort og Der Alte.
»Der er en europæisk kulturel integration i gang, men den kommer ikke fra oven, og den udtrykker ikke et ønske om en fælles europæisk identitet. Den lever på den forskellighed, vi har i Europa, og den forsøger at bringe forskelligheden i spil ved at få de enkeltes landes kulturprodukter bredt ud,« siger Ib Bondebjerg.
Ser man på EU’s kulturprogrammer har de da også for længst forladt ideen om, at de kulturelle tiltag skal medvirke til at skabe en stærk fælles europæisk identitet. Det nuværende kulturprogram, som løber fra 2007 til 2013 med et samlet budget på omkring 400 millioner euro, sigter udelukkende mod at »fremme kendskab til og bevarelse af kulturgoder af europæisk betydning« samt »stimulere til dialog mellem forskellige kulturer«.
»Dem, der stadig tænker kulturpolitik som noget, der skal skabe homogene, fælleseuropæiske symboler, går ved siden af virkeligheden. Det har ingen gang på jord. Men det har gang på jord at gøre det nemmere at komme til at se Almodovars og Susanne Biers film på alle mulige platforme. For det er forskellighederne i de kulturelle udtryk, der er Europas styrke.«

