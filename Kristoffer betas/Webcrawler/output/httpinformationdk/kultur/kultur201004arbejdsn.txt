Arbejdsnarkoman uden selvtillid
Lavt selvværd og en asketisk livsstil. Tonight Show-værten Jay Leno har en utraditionel karrierestrategi. Den amerikanske komiker fylder rundt.


 Den 23. og den 24. april 2009 blev det amerikanske talkshow, The Tonight Show, aflyst. Værten, Jay Leno, var blevet indlagt på grund af overanstrengelse. Ikke så mærkeligt, eftersom det var hans første sygedage i 17 år som vært på talkshowet.
»Show business er som en luder. Hav det sjovt, men lad være med at blive forelsket. Hvis du kommer for tæt på, bliver du ædt levende,« sagde Leno kort efter sin indlæggelse til det amerikanske magasin GQ.
At Jay Leno blev syg af overanstrengelse, var måske ikke en overraskelse for dem, der kender ham. I hvert fald er han kendt i underholdningsbranchen som den hårdest arbejdende af alle. Han hverken ryger eller drikker, har aldrig taget stoffer, og han har været gift med den samme kvinde, Mavis Leno, i 30 år. Hans uvane er hans arbejde.
Hans indlæggelse fik heller ikke jaget ham ud af showbusiness. Han opgav The Tonight Show i et lille års tid i 2009, men ikke for at slappe af. Leno fik sit eget talkshow, men det fik lidt for lave seertal, og han kom hurtigt tilbage bag skrivebordet i The Tonight Show.
Selvtillid for kriminelle
Da Leno voksede op i delstaten Massachusetts, blev han drillet med, at han ikke ville drikke og tage stoffer.
Men drilleriet fik ham ikke til at begynde på nogen af delene, tværtimod fik det ham til at holde fast i sin asketiske livsstil.
Og det lave selvværd, der kan følge med mobning, gjorde Leno til et arbejdsredskab. »Lav selvtillid er super for skuespillere og kriminelle. Jeg går ud fra, at alle er bedre og klogere end mig. Hvis man går ud i verden med den indstilling, så skal man nok klare sig,« sagde han til magasinet GQ. Indtil videre har Jay Leno ikke fortalt mange vittigheder om Danmark. Han havde dog en enkelt i
The Tonight Show, da sagen om Muhammed-tegningerne stod på:
»Den muslimske verden boykotter danske produkter. Heldigvis er der ikke så mange moskeer, der er lavet af Lego.«

I Danmark bliver The Tonight Show med Jay Leno vist på TV3+ med en uges forsinkelse.
Jay Leno er en arbejdsnarkoman, og har arbejdet sig frem til en frontposition i Hollywood foto: Michael Albo



