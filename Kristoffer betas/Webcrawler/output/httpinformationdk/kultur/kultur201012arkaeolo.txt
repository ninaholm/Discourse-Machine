Arkæologer finder guld og kongsgård
2010 bød på opsigtsvækkende fund fra fortiden  ikke mindst via luftfotoarkæologi


 Den danske muld er fortsat fuld af værdifulde sager fra vores forfædre. Det viser en opgørelse over væsentlige arkæologiske fund i 2010 fra Kulturarvsstyrelsen.
Arkæologerne har fundet alt fra værdifuldt guld til store fæstningsbyggerier i det forgangne år. Nye opdagelser ved gravhøjene og runestenene i Jelling er særdeles opsigtvækkende, mener Kulturarvsstyrelsens direktør, Steen Hvass.
»Jelling har den evne, at hver gang man piller lidt, så kaster den nye ting af sig, som man slet ikke havde drømt om kunne være derude,« siger Steen Hvass.
Rundt om centrum af Jelling, der også huser to gravhøje, runesten og kirken, er der fundet spor af et gigantisk omkring tre meter højt plankeværk  1,5 km langt omkring et firkantet areal på størrelse med 17 fodbold- baner med huse på indersiden. Arkæologerne vurderer, at det er en del af Jellings længe eftersøgte kongsgård, der her er dukket op.
»Med det fund ændrer anlægget karakter. Så står vi pludselig med et gigantisk anlæg, der ikke er set magen til i hele Nordeuropa. Ingen havde drømt om, at det havde de dimensioner,« siger Steen Hvass.
Opbygningen af kongsgården betyder også, at Jelling nu kan knyttes sammen med ringborge som Fyrkat og Trelleborg og Aggersborg andre steder i Danmark.
»Det er spor af den fysiske samling af det danske rige med monumentet i Jelling som udgangspunkt,« siger Steen Hvass.
To smukke guldfund
Selv om fundene i Jelling er helt unikke, har andre fund også vakt stor opsigt i året, der er gået. Blandt andet trak to store guldfund overskrifter. Det ene var i september, da en fisker under en fisketur ud for Vordingborg fandt en 1.200 år gammel guldarmring i vandet ud for Vordingborg.
Historien om den 150 gram tunge guldarmring strækker sig tilbage til den tidligere vikingetid for over 1.200 år siden. Armringen prydede efter al sandsynlighed en vikingehøvding, som gik i land i Vordingborg.
Senere samme måned fandt Svendborg Museum en fint ornamenteret 1.500 år gammel halsring af guld på Sydøstfyn.
Nogle steder har det dog slet ikke været nødvendigt at sætte spaden i jorden for at finde spor af Danmarks fortid. I Vestjylland har et forskningsprojekt i luftfotoarkæologi afsløret tydelige spor af hustomter i to rækker  gavl ved gavl langs vejen  seks til syv huse på hver side af vejen på en mark. Fundet blev gjort ved at overflyve et område og læse aftegningerne i jorden og afgrødernes vækst.
»Vi er i århundredet efter Kristi fødsel. men det ligner fuldstændig, som en by kunne være planlagt i 1600-tallet. Der har ligget en tanke og en person bag beslutningen om at anlægge en by på den måde, siger Steen Hvass.
Selv om fundet set fra luften tegner spændende, regner han ikke med, at arkæologerne nu går i gang med at grave det hele ud.
»Billedet giver os utrolig meget viden og fortæller os, at der er meget endnu, vi ikke kender til, og derfor er luft-fotoarkæologi et spændende nyt arbejdsredskab. Desto flere oplysninger, vi kan få uden at skulle grave i det, desto bedre er det. Så kan vi gemme det til senere generationer, der måske vil udvikle nye og bedre metoder, siger Steen Hvass. 


