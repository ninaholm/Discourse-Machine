En musikafviger blandt intellektuelle
Mennesker bliver spist i Polynesien, og det er lige det, jeg godt kan lide - altså når det er John Mogensen, der synger


 Ofte er jeg blevet hånet for min musiksmag, som kun lige akkurat ligger et par centimeter over Fede Finn og Funny BoyZ og alt det værste fra dansktoppen. Jeg, der dog er kunstelsker! Men sådan er det, og jeg skammer mig ikke engang over det. Faktisk morer det mig, for folk har sådan nogle meget skabelonagtige opfattelser af prototyper, og hvordan mennesker hænger sammen: At hvis man elsker kunst og litteratur, så er man sikkert til klassisk musik eller - det går også an - heavymetal og andre afarter af rockmusikken.
Heldigvis er mennesker mere sammensatte end som så, ellers ville vi være nogle kedelige og forudsigelse størrelser.
Med lidt god vilje kan jeg sagtens hengive mig til både Metallica og Mozart. En sæson ville tilfældet, at jeg oplevede Figaros bryllup i London, Wien og København, og jeg nød opsætningerne, hver og en. Men jeg opsøger normalt ikke klassisk musik. Bliver kun sjældent grebet af noget nyt i populærmusikken, men husker da engang i firserne, hvor jeg pludselig vågnede op til lyde af Wham!, der sang Wake me up before you gogo! Den hang lige i ørerne, og det er der, de skal ligge, melodierne, for der skal være en god melodi og en sanger eller sangerinde, før musikken bliver lukket ind hos mig. Instrumentalmusik kan de beholde for sig selv.
Min musiksmag blev grundlagt i den tidlige barndom, og jeg kan stadig græde, når jeg hører Keld og Hilda (det bedste fra dansktoppen) synge deres remake af Ved landsbyens gadekær, som fører mig direkte hjem til det sted, nostalgien udspringer af. Eller giv mig Birthe Kjær med Den knaldrøde gummibåd. Ovedriver jeg for at provokere? Ikke meget, selvom det gerne må være lidt mere raffineret a la Gitte Henning og Otto Brandenburg eller Lise Reinau.
Ørehængere, evergreens, sunget af de store croonere. Det er også godt. Sig navnet: Frank Sinatra. Ikke at forglemme gymnasietidens Nina & Frederik samt Edith Piaf, når hun foredragede Milord. Vækker søde minder om dansen og bestemte piger, for det er jo også den funktion, musikken har: 'Vores melodi' er ikke den ringeste funktion.
Hvorfor kan jeg ikke ryste den af mig, den meget nostalgiske tilgang til musikken, som synes at blive mere udtalt med årene? Der har da været perioder senere med stor musik, nye hits. Jazzen og bølgen i halvfjerdserne. Gasolin, Beatles. Masser af ørehængere. Foretrækker alligevel den cd, hvor Kim Larsen synger sange fra 'Glemmebogen', PH's I dit korte liv og Kiplings Mandalay. Ikke et øje tørt. Det samme med Bryan Ferry, når han graver dybt i den gamle sangskat på pladen 'As time goes by'.
De bedste sange stiger frem blandt tusinder, som er indspillet, og som fortaber sig, bliver væk i den blå luft.
Highlights
At det er en billig musiksmag indrømmer jeg, men tag det bogstaveligt. Således kan jeg gå ind i en pladeforretning og komme ud igen, belæsset med en rigdom af opsamlingsplader med highlights fra vokalister, som for længst er gået af mode, og føle mig nær lykkelig. Således gjorde jeg et fund: Jeg opdagede Can't take my eyes off you med Andy Williams sådan cirka 100 år efter alle andre. Anede ikke, den eksisterede. Ville ønske, det var min 'vores melodi' med en eller anden. Bokssættene får man smidt i nakken, de koster en slik, en kæmpe fordel.
Det sjove er, at jeg har været til fester med yngre mennesker, som livede kendeligt op, når en DJ øsede af de gamle evergreens. Som dengang, John Mogensen pludselig gjaldede over anlægget med sin mest drævende countrystemme: Mennesker bliver spist i Polynesien! Og hulalulalej! Fællesnævneren er, at det er musik, som gør mennesker glade - og nogle gange frydefuldt sentimentale. Gider ikke lade, som om jeg kan lide noget 'finere'.

Kristen Bjørnkjær, 65 år, er forfatter og kulturjournalist på Information

