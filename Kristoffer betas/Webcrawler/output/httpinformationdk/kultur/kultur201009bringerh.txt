Vi bringer hermed 12 rettelser
Den fiktive 'Sanne Jensen' har igennem den seneste tid haft lige rigelig held med at få trykt falske læserbreve i Informations spalter. Alle gode gange 12


 Der var engang, hvor Dagbladet Information blev taget ved næsen. Godt og grundigt ved næsen vel at mærke. Og ikke kun en enkelt gang - nej, hele 12 gange er det lykkedes en dansk, kvindelig forfatter at få falske læserbreve trykt på Informations debatsider.
For det fremstod mere end bare almindeligt plausibelt for Informations debatfilter, at denne 'Sanne Jensen' fra Vesterbro i København synes, at krigen i Afghanistan har været meningsløs. At forholdene for asylansøgere i Sandholmlejren er forkastelige, og at tv-programmer om familieforhold ikke har det queer-feministiske aspekt tilstrækkeligt in mente.
For det er der nu engang en god håndfuld kvinder i 30'erne, der går og har en holdning til. Nok i særdeleshed den Informationslæsende slags.
Anonym forfatter
'Sanne Jensen' er en fiktiv karakter i en anonym forfatters kommende roman. Romanen bliver sendt på gaden i marts 2011 - men det er også det eneste, forfatteren og moderen til 'Sanne Jensen' har haft lyst til at fortælle Information.
Læserbrevene er sendt fra en g-mail-konto og er sammen med en falsk adresse på Vesterbro i København signeret 'Sanne Jensen'.
Men hverken den anonyme forfatter eller 'Sanne Jensen' har ønsket at forklare, hvorfor det nu skulle være kunst at tage et dagblad ved næsen.
Det har Johanne Løgstrup fra kunstprojektet Taler til Folket til gengæld. Hun er medkurator på Taler til Folket og hørte ad omveje om den falske og ihærdige 'Sanne Jensen', der i forbindelse med den anonyme forfatters kommende bog gav sig til kende i Information.
Og læserbrevene, der er blevet sendt til avisen igennem et år, passede perfekt til profilen på projektet, der med kuratorens egne ord, undersøger den politiske tales relevans og muligheder i dag.
Ville ikke gå i Børsen
»'Sanne Jensen' er en decideret politisk stemme og et godt eksempel på en konkret politisk ytring. Den politiske ytring er ikke så tydelig længere, i hvert fald slet ikke så konkret manifesteret, som den er i læserbrevene. I -'Sanne Jensens' læserbreve er man enten dybt uenig eller enig,« siger Johanne Løgstrup, der er med i organisationen på Publik, kunstorganisationen der arrangerer Taler til Folket.
I forbindelse med projektet er otte af Sanne Jensens læserbreve blevet hængt op i 32 udgaver på udvalgte steder i København.
Et indlæg om den manglende effekt af fængselsstraffe er blevet placeret ved en legeplads, så kan forældrene få smidt en sandhed i hovedet. Og det kritiske indlæg om privatisering hænger nu på væggene af de københavnske privatskoler.
»Man får slag i ansigtet ved at læse dem, der er en betydning, der lige bliver vendt, og man overraskes over pointen. Så fortæller de en historie om, hvad læserbreve er for noget. 'Sanne Jensen' har en radikal venstreorienteret holdning. Det fortæller noget om Information, for jeg tror ikke, hun var gået igennem på Børsen eller Berlingske Tidende. Holdningen er rimelig velklingende, muligvis en kende rabiat, men ikke helt ude i hampen i forhold til, hvad læserne ellers måtte mene,« siger Johanne Løgstrup.
Såret stolthed
På Informations debatredaktion er de 12 fuplæserindlæg gået lidt ud over stoltheden, og i chefredaktionen har konstitueret chefredaktør, Bent Winther, måttet erklære sig enig med Johanne Løgstrup. »Det er svært at gardere sig mod decideret fup og falsknerier. Vi kan desværre ikke kontrollere ægtheden, af alle de mange hundrede læserbreve, vi modtager hver uge. Og når indholdet, som i disse tilfælde virker autentisk og ikke stikker ud i forhold til mange af de andre breve, vi modtager, så er der heller ingen alarmklokker, der ringer. Men det er naturligvis noget, vi skal være mere opmærksomme på,« siger han og pointerer, at læserbrevene har været iklædt perfekt camouflage.

Redaktionen er trods ivrige forsøg stadig ikke bekendt med 'Sanne Jensens' sande identitet

