På nedtrampede stier
Glimrende Blædel-krimi om et drøvtygget samfundsproblem: trafficking
Et bestialsk mord på en prostitueret i Skelbækgade i København danner grundlag for Sara Blædels nye krimi, der lykkes med at handle om trafficking uden at forfalde til overdreven sentimentalitet.


 Original kan man nok ikke kalde Sara Blædels nye krimi, Aldrig mere fri, hvis man alene ser på temaet. Trafficking - handel med og udnyttelse af kvinder - er ikke bare udskreget som et af de største samfundsproblemer i dele af pressen, men har også været emnet for utallige afhandlinger, bøger og debatmøder de senere år. 
Man skulle altså næsten tro, at trafficking er den hyppigste forbrydelse i Danmark og nærmeste omegn, hvad det vel næppe er. Heller ikke selv om fænomenet er nok så modbydeligt, og at det er beskæmmende, at den type afstumpethed finder sted i et land befolket af verdens lykkeligste mennesker. En hel del krimiforfattere har også bearbejdet emnet, og således dapper Blædel altså ad en godt nedtrampet sti i hælene på en række skribenter som Stieg Larsson, Roslund & Hellström, Anne Grue, Helene Tursten, Therese Philipsen, Susanne Staun, Povl Høst-Madsen og Elsebeth Egholm - for blot at nævne nogle af de nordiske og uden sammenligning i øvrigt. 
Men selv om Blædel ikke er alene om indignationen over den moderne slavehandel med kvinder, og selv om man kunne ønske sig et mere originalt tema, så gør hun det glimrende. Og hun bidrager ikke yderligere til den banalisering af problemet, som man ellers kan frygte, når så mange går til biddet samtidig.
Benhårde banditter
Blædel lægger i bedste tradition for på første side med et bestialsk mord på en prostitueret i Skelbækgade i Københavns luderkvarter. Halsen er skåret over med et enkelt lige snit, og scenen er blodigt sat. Den faste opdager, politiassistent Louise Rick fra drabssektionen i Københavns Politi, er på stedet og går straks i gang med efterforskningen sammen med de faste kolleger. Naturligvis ender Ricks veninde, journalisten Camilla Lind, med at skulle skrive om samme sag for Morgenavisen, og så ruller det derudad med sideløbende spor og opklaringer, der efterhånden flettes sammen. 
Nogenlunde samtidig med ludermordet findes et spædbarn efterladt i en kirke, hvor Linds søn Markus tilfældigvis befinder sig, fordi han er kammerat med præstens søn. Præsten følger med hele vejen gennem bogen, og han er et fint bekendtskab - hermed er også antydet, at de to sager hænger sammen. 
Endnu et drab i prostitutionsmiljøet kommer til, og det synes tydeligt, at der er benhårde banditter på spil, og de skyer ingen midler - drab, afpresning og vild vold - i kampen om det lukrative sexmarked.
Selve spændingskurven er smukt stigende hele vejen gennem Vesterbros sump. 
Ikke bare er blandingen af indignation og distance fin, vigtigere endnu er, at opklaringen kører roligt og let pirrende, så man selv kan opklare med. Det er en af styrkerne ved Blædel: Hun er meget realistisk og præcis i beskrivelserne af mennesker, steder og politimetoder, og hun snyder ikke undervejs. Det er på selve opklaringen, at vægten er lagt, ikke på de kvindelige hovedpersoners dagligdagstrakasserier, hvilket er en befrielse, når man sammenligner med en del af de svenske krimikolleger, der efterhånden fylder siderne godt op med ægteskabsproblemer og hverdagspetitesser. 
Blædel har kort sagt et ærinde, og hun har sat sig ind i sagerne ved grundig re-search. Det mærkes, fordi hun har overblik nok til at dreje stoffet og plottet, så det alligevel fremstår nogenlunde originalt og tilmed uden den overdrevne sentimentalitet, som kan slå enhver god krimi ihjel. Tak for det, og tak for, at tonen, sproget og tråddet er let.
Prisvinder
Der er ingen tvivl om, at Blædels velskrevne bog vil sælge godt, og det er fuldt fortjent, for den er hendes hidtil bedste i serien om Rick - og bestemt en af de bedre i sin kategori. Blædel kan samtidig med den nye udgivelse glæde sig over, at hun netop er blevet valgt som danske bogkøberes yndlingsforfatter i 2008. Hun vandt titlen foran så etablerede navne som Carsten Jensen, Ib Michael, Lene Kaaberbøl, Johannes Møllehave, Maria Helleberg, Svend Åge Madsen, Ida Jessen, Christian Mørk og Kirsten Thorup. Med prisen følger 5.000 kroner og et maleri, og Blædel har givet pengene videre til institutionen Reden, der arbejder med prostituerede. 
Indignationen er altså ægte, og valget af krimitema handler ikke blot om at udnytte den fascination af et aktuelt samfundsproblem, som kan give tusindvis læsere. Desværre kommer bogen nok ikke til at ændre den politiske og sociale dagsorden, sådan som de socialrealistiske krimiforfattere Roslund & Hellström formåede i hjemlandet Sverige med deres Box 21 fra 2005 om samme emne. Men mindre kan vel også gøre det.


