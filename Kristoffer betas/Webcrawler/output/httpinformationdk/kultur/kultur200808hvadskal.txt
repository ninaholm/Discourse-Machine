Hvad skal det til for?



 Sclerose, Hungtingtons Chorea eller kræft. Robin Engelhardt har ikke mutationerne for nogen af disse arvelige sygdomme. I stedet viste dna-testen fra det islandske firma DeCODEme, at han er en ret gennemsnitlig fyr.
- Hvorfor opsøge en viden, der måske kan vise sig at være meget ubehagelig?
"Jeg er ikke bange for at få at vide, hvad min genetiske sammensætning er, for mange af de almindelige sygdomme, man bliver testet for, er langt mere bestemt af ting som livsstil og opvækst. Mutationerne ændrer kun sandsynligheden for at udvikle sygdomme med ganske få procent - med få undtagelser. Man behøver virkelig ikke at være bange for at få taget en gentest."
Han bruger sin test til at få mere viden om sin biologi - og googler så sine egne gener.
"På den måde kan jeg blive klogere end mine læger. Og det vil blive sådan i fremtiden, at patienterne ved meget mere om bestemte sygdomme, som de har forhøjet risiko for at udvikle, end deres læger nogensinde får. Derfor synes jeg ikke, man skal vente på, at lægen fortæller én, hvordan man er skruet sammen, hvis man selv kan opsøge viden."
- Hvis generne har så lidt betydning for udviklingen af sygdommene, er en test så ikke omsonst?
"Indtil videre, jo. Det gode er, at man selv kan søge mere viden om sine mutationer og i takt med at videnskaben finder ud af flere ting få mere viden. På den måde er en gentest en investering. Indtil videre er den genetiske forklaring på sygdommes oprindelse meget svag. Men jeg vil gætte på, at den bliver stærkere for nogle sygdomme, og for andre viser det sig, at gener betyder meget mindre."
- Hvad sagde din familie til, at du påførte dem en viden, de måske ikke ønskede at få?
"Jeg har overtalt min halvbror til også at få lavet en test. Det var sjovt at få bekræftet, at han er min halvbror. Desuden opdagede jeg, at jeg har en mutation for Hæmokromatose, en sygdom, som giver ophobning af jern i kroppen. Min far har netop symptomerne på den sygdom, så jeg har fortalt ham, at han skal blive undersøgt, for det er meget nemt at behandle. Men han har nu ikke fået det gjort endnu."

