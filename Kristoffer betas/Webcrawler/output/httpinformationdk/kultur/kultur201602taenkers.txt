’Vi tænker ikke strategisk i selfieværker’

’Delirium I – The Foolish Virgin: Part 1’ (2014)
 Værk af Alex Da Corte


 Til marts er Louisiana klar med den ny udstilling Illumination, som blandt andet omfatter et farverigt spejlrum af kunstneren Alex Da Corte. Rummet er som skabt til, at gæsterne tager selfies i de reflekterende romber og høster digital anerkendelse på de sociale medier, og spørgsmålet er, om museet efter udstillingen af Yayoi Kusamas værker håber på endnu en selfiesensation. Kurator Mathias Ussing Seeberg giver svar på tiltale.
– Håber du på, at Alex Da Cortes reflekterende gulve bliver en lige så stor selfiesucces som Kusama?
»Det har jeg ikke gjort mig nogen tanker om. Vi håber selvfølgelig, at udstillingen bliver en succes, men Alex Da Cortes værk er et af 100 på udstillingen, så mine tanker er mange andre steder.«
– Hvor strategisk tænker Louisiana i at lave kunstinstallationer, som folk kan indtage og bruge til at markedsføre sig selv online?
»Det tænker vi ikke strategisk i. Man skal huske på, at Kusamas værker – som dagbladene har kaldt for ’selfieværker’ – er lavet i 1960’erne og fremefter. Altså lang tid før der var nogen selfiebevidsthed i samfundet. Når folk indtager dem med deres telefoner nu, er det, fordi det er sådan, de lever deres liv i dag. Kusama har altså ikke tænkt over det, men mange unge kunstnere i dag er optaget af den her overdrevne overflade og visualitet, hvor folk bruger medier til at iscenesætte sig selv. Vi viser i foråret et melankolsk værk af Ed Atkins, som handler om at være tabt mellem den virkelige verden og den digitale. Det hedder ’Happy Birthday!!!’«
– Yayoi Kusama ville med sine kunstrum udforske ’ønsket om at opløse jeget og lade sig opsluge af verden’, som I skrev om udstillingen. Når gæsten tager en selfie i rummet, er det vel på en måde det stik modsatte, der sker?
»Jeg tror personligt, at du ved at leve gennem din telefon nogle gange forhindrer dig selv i at være til stede. Uanset om du er sammen med dine venner eller på kunstmuseum. Men teknologien er stadig ny og spændende, så måske går det i sig selv igen. Måske ikke. Jeg er selv ret gammeldags. Og jeg vil hellere have folk kommer og ser udstillingen med deres telefoner, end at de slet ikke kommer.«
– Skal du selv tage en selfie i Alex Da Cortes-installationen?
»Niks. Jeg er på Instagram, men jeg har stort set ingen selfies. Du finder vist kun nogle, hvor jeg er blevet blød om hjertet og har taget et billede sammen med mine børn.«

