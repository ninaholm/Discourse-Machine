Danmarks frække dreng
Jesper Jensen var venstrefløjens helt i 1960'erne og 70'erne. Gris på gaflen, Weekend, Øjet, Den lille røde for skoleelever, 1. maj-møderne i Fælledparken - Jesper Jensen var med i det hele. Han oversatte også Heine og Goethe
Jesper Jensen var klassens frække dreng i Danmark, og fik en retssag på nakken anlagt af justitsministeren, da han skrev sangen 'Øjet', som Trille sang i fjernsynet. »Ham Gud, han er eddermame svær at få smidt ud.« Guds øje hvilede misbilligende på seksuelle aktiviteter, men han havde jo heller aldrig selv »haft ild på sin cigar«, da han jo »ordnede Maria pr. vikar«.


 Engang var det Jesper Jensen her, der og alle vegne.
Men hvis man spørger de helt unge i dag, hvem Jesper Jensen er, vil mange af dem svare: En af dem, der spiller på håndboldlandsholdet. Det er så ikke lige den Jesper Jensen.
Forfatteren Jesper Jensen havde sin storhedstid i 1960'erne og 70'erne, og dengang vidste enhver, hvem han var. Tusinder af mennesker sang med på hans sange, når de blev fremført ved 1. maj-møderne i Fælledparken i de hede år, hvor der var adskillige strejker på arbejdsmarkedet. I Anker Jørgensens tid.
Første gang den danske offentlighed hørte om ham, var da han sammen med vennen Klaus Rifbjerg og Leif Panduro i 1962 skrev studenterrevyen Gris på gaflen i PH's ånd. De gjorde blandt meget andet grin med en pjece, Statsministeriet lige havde udsendt til alle husstande med anvisninger om, hvordan man skulle forholde sig under en atomkrig. Man skulle holde sig fra vinduerne, kravle ind under et bord og sørge for at have godt med det minutkød, som Irma forhandlede.
Klassekamp
Den lå til venstrebenet, og trekløveret gav den gas. Man skulle tage op til onkel Ole i Springforbi, og bønderne skulle pakke malkekoen ind i en plastiksæk, osv. Revyen voksede sig større end alle tidligere revyer, fordi den havde kulturradikalt vid og bid. Stig Lommer genopførte den på ABC-teatret. Siden fulgte flere revyer.
I de år hvor Rifbjerg og Jensen ofte nævntes som makkerpar, optrådte han som skuespiller i Rifbjergs og Kjærulff-Schmidts kontroversielle biograffilm Weekend, hvor seks unge par tager i sommerhus for at hygge sig med god mad og sprut, men hvor der under det frigjorte ligger voldsomme frustrationer. Portræt af egen generation.
Den lange, ranglede forfatter som engang læste digte op på Louisiana og næste gik i ét med Giacomettis tynde, lange skulpturer, kendte Rifbjerg, begge middelklasseknægte, fra deres gymnasietid på Vestre Borgerdyd. På universitetet læste han til cand. psyk. og blev afdelingsleder på Danmarks Pædagogiske Institut sideløbende med sin skribentvirksomhed.
Han var skattet 'medlem' af den gruppe talentfulde kulturradikale, som dominerede kulturlivet, og som også omfattede Benny Andersen, Johannes Møllehave, Niels Barfoed, Poul Hammerich og førnævnte Panduro. Han var den analyserende og en ekvibrilistisk, leveringsdygtig rimsmed.
Men Jesper Jensen ville noget andet end dem. Han ville klassekamp og blev revolutionær, omend han personligt aldrig ville kunne gøre en flue fortræd, ligesom han holdt sig for god til banal venstrefløjsretorik. Skønt fra en ældre generation stod han last og brast med den politiske del af ungdomsoprøret, der i stigende grad blev marxistisk.
Sangene
Fra den tid stammer nogle af hans stærkeste sange, der såmænd kan blive aktuelle igen, til dels allerede er det. Et par vers fra sangen om »Tidsstudiemanden«:
Næste hold på banen/
alt er klappet og klart/
vi rives ud af vanen/
og presses op i fart/
Ham Overgaard han
understår sig/
i at røre min akkord/
Det blir jo kun ved snakken
du/
vi kommer ned med nakken
nu/
Det er nødvendigt, pi'r, hvis
vi skal ha en chance/
i den international
konkurrence/

Fra »Jyttes sang«:
Det føles sært/
det er svært at forklare/
det dilemma man kommer
i/
når man ikke længere kan
bevare/
det job man aldrig rigtig ku
li/
Glæden ved at lave noget/
er afløst af stress/
hver dag giver nerver på/
de bøjede rygge udtrykker
kun pres/
tænk at man er ked af at
man skal gå/
Fra »Sangen om
merværdi«:
Jeg står op om morg'nen og
går hen på mit job/
og jeg laver noget, og jeg får
min løn/
men det jeg laver er mere
værd end det jeg får/
hvordan sku' nogen
mennesker ellers ku' bli'
rige uden at lave noget?/
Nogen er mere værd end
det de får/
andre bruger mere end de
er værd/
Penge alene skaber ingen
værdier/
penge skaber penge - papir,
papir/
ABC for begyndere i den antikapitalistiske skole og samtidig tæt på arbejderen på gulvet. Det var Jesper Jensen om at gøre at komme ud af den intellektuelle ghetto og få sangene hørt af dem på industriarbejdspladserne, og det blev de - dels via hans debatstykker på Fiolteatret, men navnlig via grammofonpladerne og på 1. maj-møderne, når de blev sunget af Arne Würgler og Benny Holst, og folk sang med.
Retssagerne
Jesper Jensen blev mere og mere klassens frække dreng i Danmark. Ikke mindst da han skrev Øjet, som sangerinden Trille sang i fjernsynet. »Ham Gud, han er eddermame svær at få smidt ud,« sang hun, så det gjaldede. Guds øje hvilede misbilligende på seksuelle aktiviteter, men han havde jo heller aldrig selv »haft ild på sin cigar«, da han jo »ordnede Maria pr. vikar«.
Borgerskabet var forarget. Justitsministeren anlagde sag for blasfemi, men tabte. Tidligere havde han vundet en anden retssag, efter at han som redaktør af Politisk Revy havde bragt samlejebilleder. De var kunstneriske, ikke pornografiske, ræsonnerede Østre Landsret.
Bogen Den lille røde for skoleelever, som Jensen var medforfatter til, vakte ikke mindre forargelse. Den gav gode råd til unge om alkohol og stoffer, men også om hvordan man kunne få skovlen under en lærer ved at gå i seng med ham. Jesper Jensen var med på holdet, der røg hash på kulturministerens trappe. Han var den, der altid gerne gik ind og udfordrede. Senest var han med til at stå brandvagt om asylansøgerne i Sandholmlejren.
Til hans meritter hører, lidt overraskende, at han også oversatte Goethe og Heinrich Heine til dansk i et mundret, modern og ukunstlet sprog, ligesom han skrev digtsamlinger med manderollen og den svære kærlighed som tema.
Skuffelserne
Som person var han dybt indfølende over for andre mennesker, retfærdighedssøgende, varm og venlig, godt og vittigt selskab, skarp i tankegangen. Jeg var i gruppe med ham, da Dansk Forfatterforbund brød ud fra Dansk Forfatterforening, fordi den var passiv. Med Jesper Jensen som sjæl i foretagende ville den afskaffe eksamen i skolerne ved at nægte brug af medlemmernes bøger, og alle skulle være aktive. Til sidst sad han og jeg tilbage i gruppen, som skulle arbejde for kunst til arbejdspladserne. De andre blev hurtigt lige så passive, som dem vi brød ud fra.
En dag i 1980'erne kom han på besøg hos mig med to plastikposer, i den ene raslede det med guldbajere, som han indtog flere og flere af, i den anden var et tykt manuskript, en nøgleroman, hvor han skrev om kvinderne i sit liv, som han i romanen gav blomsternavne. Den blev ikke antaget.
Mest skuffet var han over udviklingen i Danmark efter de borgerliges magtovertagelse. Han tvivlede på, at de ville sidde længe og blev ved med at tro på sine idealer fra 70'erne.
Humøret fejlede dog intet, når han var i festligt lag. Han var en mesterlig forfatter af sjove og rammende lejlighedssange til vennernes runde fødselsdage, skrev også en bog om, hvordan man skriver sange. Når Klaus Rifbjerg gjorde satirisk grin med dem alle, var Jesper Jensen i modsætning til nogle andre stor nok til at se det humoristiske i det.
I de sidste årtier var han i sit idylliske hus i Dragør i gode hænder hos sin partnerske, Vibeke Aagaard, som han havde mødt under tv-arbejde på Danmarks Radio.
Nu er den lange, ranglede død, 78 år.


