Woody om Allen
Woody Allen er sin egen hårdeste kritiker, fortæller dokumentarfilminstruktøren Robert Weide, der har lavet en nærgående film om den amerikanske filmskaber, hvis seneste værk, 'Midnight in Paris', lige er blevet vist på filmfestivalen i Cannes


 I går åbnede den 64. udgave af filmfestivalen i Cannes med verdenspremieren på Woody Allens seneste film, Midnight in Paris. I skrivende stund vides det endnu ikke, hvad kritikerne mener om filmen, men ingen er åbenbart lige så hård ved Woody Allens film som den amerikanske instruktør selv. I hvert fald ikke hvis man skal tro Robert Weide, der har lavet en dokumentarfilm om den amerikanske filmskaber.
»Woodys hårdeste kritiker er ham selv,« siger Weide til Guardian.
»Han er den, der siger, at han aldrig har lavet en stor film. Jeg sagde, 'hvad så med Mig og Annie, Manhattan, Hannah og hendes søstre eller Små og store synder?' Han sagde: 'De film blev ok, men de er ikke store film; de holder ikke for evigt ligesom  Vittorio De Sicas Cykeltyven eller Jean Renoirs Den store illusion.' Han sammenligner sine film med film på det niveau.«
Faktisk var Woody Allen så ked af Manhattan, som de fleste andre betragter som et af hans mesterværker, lige da han havde lavet filmen, at han tiggede filmselskabet om at ikke udsende den. Han tilbød dem at lave en film gratis, hvis de ville gøre det  hvilket de heldigvis ikke gjorde.
En ok film
Til Robert Weide siger Woody Allen, at »jeg har lavet min andel middelmådige og meget dårlige film, ligesom alle andre. Jeg har arbejdet med udgangspunkt i kvantitetsteorien. Jeg føler, at hvis jeg bliver ved med at lave film, vil jeg indimellem være heldig, så én af dem bliver ok. Og det er præcis det, der sker«.
Der er i årenes løb ikke blevet lavet mange film om Allen, der hæger om sit privatliv, men ifølge The Guardian har Weide fået stort set fri adgang til den 75-årige instruktør, både når han ligger på sengen derhjemme og skriver sine manuskripter i hånden, og når han er på optagelse og kommunikerer med de skuespillere, der er så glade for at få lov til at arbejde sammen med ham. Det tog så også Weide 20 år at få Allen til at sige ja til filmen, hvor han følger instruktøren gennem 18 måneder.
»Det hedder sig, at Woody er en minimalistisk instruktør,« siger Weide til The Guardian, »men hvis en skuespiller vil instrueres, instruerer han vedkommende. Som han sagde til mig, 'hvis de stiller mig et spørgsmål, har jeg ikke tænkt mig blot at stirre på dem, indtil de går igen. Jeg svarer.'«

