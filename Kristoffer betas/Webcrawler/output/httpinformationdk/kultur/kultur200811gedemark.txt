Gedemarked ved skak-OL
Norge imponerer ved skakkens folkefest i Dresden


 Gens una sumus, lyder mottoet for det internationale skakforbund FIDE: 'Vi er ét folk'. Og menneskehedens brogede mangfoldighed kan i den grad opleves ved det igangværende skak-OL i Dresden, hvor 154 nationer i åben række - med en spillemæssig styrke svingende fra Ruslands stjernehold til Sierra Leones brikflyttere - kæmper om guld, sølv og bronze. 
Normalt er der helt tyst i spillesalen, mens stormestrene grubler. Men det er ikke tilfældet i år, hvor de tyske arrangører ifølge den danske holdleder Per Andreasen har indtaget en alt for liberal holdning: 
"Reglen er den, at når man er færdig med sit parti, så skal man forlade spillesalen. Det er der næsten ingen, der retter sig efter, og de tyske arrangører håndhæver ikke reglen. Det betyder, at når spillere fra svage nationer er færdige med deres partier ... ja, så står de på tæerne af hinanden og de gode spillere for at se, hvad der foregår. Der er simpelthen helt sort af mennesker omkring Carlsen, Leko og Topalov."
Andreasen kan endvidere fortælle om høje råb under spillet, specielt har de arabiske spillere udviklet en kultur med under uhæmmede brøl at holde hinanden orienteret om slagets gang - og under et par af de første runder har det virket noget distraherende, at en kvindelig afrikansk spiller havde medbragt sin baby, der jævnligt brød ud i gråd.
Norsk dynamit
Men skak bliver der spillet. De to danske hold - det i åben række og kvindeholdet - er begge kommet pænt fra start med to sejre og et nederlag i de første tre runder. Den store overraskelse er imidlertid nordmændene, der har vundet de tre første runder, senest over tredjeseedede Kina, hvor Kjetil A. Lie blev den store helt ved som hvid at slå superstormesteren Bu Xiangzhi (2.714 i rating):
1.c4 c6 2.e4 d5 3.cxd5 cxd5 4.e5 Sc6 5.d4 Lf5 6.Ld3 Lxd3 7.Dxd3 e6 8.Sf3 Sge7 9.h4 Db6 10.Sc3 Sf5 11.Le3 Td8 12.g4 Sxe3 13.fxe3 Le7 14.0-0 0-0 15.Tf2 Sb4 16.Dd2 Da6 17.Td1 f6 18.a3 Sc6 19.exf6 Txf6 20.Se2 Ld6 21.Tdf1 Sa5 22.Sg5! Txf2 23.Txf2 Le7 24.e4 h6 25.Df4 Tf8 26.Dc7 Txf2 27.Kxf2 Lxg5 28.hxg5 Db6 29.Dc8+ Kh7 30.g6+! Kxg6 31.exd5! - slår kineseren tilbage, er der mat på f5! - Dd6 32.Dxe6+ Dxe6 33.dxe6 Kf6 34.d5 Sc4 35.Sd4 g6 36.b3 Sd6 37.Sf3 Sb5 38.Ke3 Sxa3 39.Sd4 Ke7 40.Kf4 Kd6 41.g5 h5 42.Sf5+!
Se diagrammet
Norsk dynamit. Slår sort springeren, løber g-bonden nemlig i mål. Xiangzhi opgav efter: 42. - Kc7 43.Ke4. 


