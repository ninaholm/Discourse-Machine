Forrædere og andre pirater
Den nye bornholmerbåd kunne passende tage navn efter en sand frihedsforkæmper


 Den katamaranfærge der i godt ti år og efter mange sammenstød med bolværkerne har besejlet Ystad-Rønne og via Øresundsbro og det sydlige Skåne holdt Bornholm vejfast med Danmark, bærer navnet Villum Clausen. De færreste ved hvem han er. Men Villum Clausen Kelou, var afhængigt af synsvinklen frihedskæmper eller terrorist. I svenske øjne mest det sidste. Den 8. December 1658 skød og dræbte Villum Clausen således oberst Johan Printzenskjöld, Sveriges guvernør på Bornholm under et besøg i Rønne. Guvernøren færdedes uden eskorte. Han følte sig som lovlig myndighed tryg blandt øens indbyggere. De var jo nu svenskere efter freden i Roskilde, da de svenske landsdele og Bornholm blev afstået til Sverige. Men harmen var stadig stor i København, og Frederik 3. opildnede til modstand. Et oprør i Malmø blev hurtigt knust, mens en sammensværgelse af en snes determinerede bornholmere stod distancen.
Den nationale tradition omtaler guvernøren som tyran, hvilket næppe passer. Men svensker var Printzenskjöld jo og pr. definition fjenden. Som kvittering for de sammensvornes raske dåd hin decemberdag, da Clausen affyrede sin pistol i øjet på den arme Printzenskjöld, tildeltes øboerne, da svenskerne havde opgivet besættelsen, en række privilegier. 350 år senere fik drabsmanden, senere Bornholms kæmner, hurtigfærgen opkaldt efter sig. Clausen var vitterligt ikke noget at samle på og snød med regnskaberne, men man skal bare vente længe nok.
Nu er der blevet ballade over navngivningen af Villum Clausens afløser, en ny katamaran, en ordentlig svend der ligesom Clausen flintrer over Østersøen fra Printzenskjölds fædreland til åstedet for hans død på 1 time og 20 minutter. Folk der jævnligt tager turen glæder sig. Det er længe siden gamle Villum Clausen just var lækker.
Åndelig og kongelig
Et spinkelt flertal har godkendt navnet Leonora Christina, den uregerlige kongedatter, hvis eneste forbindelse til Bornholm var at hun blev sat i spjældet på Hammershus sammen med sin endnu mere rebelske ægtemage Corfitz Ulfeldt. Nu er der jo det ved det at Leonora senere skrev et hovedværk i dansk litteratur: Jammers minde. Denne bedrift burde sådan set være nok til at få et fartøj opkaldt efter sig, skønt danskerne ikke ligefrem rutter med manifeste hædersbevisninger for åndspersoner. Man plejer at opkalde danske færger efter landsdele, erhvervsfolk eller kongelige. Men i sjælden grad smelter det åndelige og det kongelige sammen som i tilfældet Leonora Christina. Derfor kunne man jo forestille sig at alle var glade. Men det er alle ikke. De mere hidsige mener at Christian 4.´s og Kirsten Munks begavede datter var en ussel landsforræder, eller i det mindste indforstået med at hendes mand var det. Til sidst efter turen til Bornholm havnede Leonora i et eleveret fangehul i Blåtårn, hvor hun fik 22 år til at skrive sig ind i udødeligheden.
Titlen landsforræder vejer tungt for de forargede og åbenbart tungere end reputation af kanonisk forfatter i egen ret. Nationale dydsdragoner døjer ved tanken om at den nye hurtigfærge nu skal pløje bølgen blå oven i købet den delvis svenske under den forræderiske fru Ulfeldts pigenavn. Man skulle ellers synes at det er et fremskridt, når en morder og skidt knægt som Clausen afløses af en anden skidt knægts velskrivende hustru, et nationalt koryfæ der endte sine dage som from og fredelig gammel dame i Maribo Kloster.
Andre navneforslag til katamaranen, som man i regeringens forsømte ligestillings navn insisterer på at opkalde efter en kvinde, lød på bl.a. den store keramiker Gertrud Vasegaard og Kronprinsesse Mary. Originalt og det modsatte.
En vovehals blev glemt
Sjovt nok insisterer ingen på det mere nærliggende navn: Dr. Dampe. (En klog mand mener at skibet i så fald bør hedde Damperen).
Dr. Dampe, der ganske vist ikke opfylder det feministiske krav, har unægtelig mere tilknytning til Bornholm end Leonora Christina.
Jacob J. Dampe var indespærret i nogenlunde samme åremål, men var en større helt set i et frihedsperspektiv, også hvad angår Villum Clausen. Udsigterne til kongelige privilegier og en fed tjans kan meget vel have været en mere aktiv drivkraft til drabet på guvernøren end ligefrem hjertebankende fædrelandskærlighed. Den lærde dr. Dampe derimod dr. phil. for at det ikke skal være løgn på en afhandling om Koranen vovede ene mand pelsen i kampen mod enevælden og den smalsporede Frederik 6., men var letsindig og for tidligt ude og blev efter den kongelige omstødelse af en dødsdom for højforræderi og majestætsforbrydelse anbragt i isolation på Frederiksø.
Da staklen endelig slap ud i 1841, var han gået i glemmebogen, og efter den frie forfatning i 1849 gad ingen have noget med ham at gøre. Dampe var en aparte nullermand fra en fortid som alle helst ville glemme. Men at Dampe også nu bliver overset er urimeligt.
Når man nu har to nationale højforrædere, ville det da alt andet lige, også for flommenationalisterne, være ret og retfærdigt at opkalde det nye fartøj efter dansk folkestyres kække avantgarde.
Pirateri er en protest
Bliver vi i det maritime, har NATO´s generalsekretær forhenværende dansk statsminister, i sin tid fyret som skatteminister efter kreativ bogføring, knæsættende niveauet for kommende venstreministre slået til lyd for at sende krigsskibe mod piraterne nede ved hornet. Så genkender man jo ligesom Rasmussen på travet som én der skiller får fra bukke og ikke tror, men ved. Sagkundskaben fortæller ellers at pirateriet udspringer af protester mod rovfiskeri i området, og at det hele begyndte med at somaliske fiskere angreb fremmede fiskerbåde på tyvagtigt fiskeri og siden skræmte dem langt væk. Anbefalingen fra folk med forstand på de dele lyder derfor at krigsskibe frem for at bekæmpe piraterne, der siden fandt på at kompensere for deres svigtende fiskeriindtægter ved at kapre meget andet end fiskerbåde og nu er en pest og en plage, hellere burde operere som fiskeriinspektion og genophjælpe det lokale fiskerierhverv. Rovfiskeriet betød desuden at de fremmede fiskere støvsugede havbunden med bundtrawl og var ved at udslette biotopen. Nu da rovfiskerne er forsvundet, er livet så småt vendt tilbage, alt imens piraterne fortsætter deres grimme gerninger. Sådan er der så meget.
Tordenskjold var røver
Danmarks store søhelt Peter Wessel Tordenskjold levede fedt af kapervirksomhed, statsligt sørøveri. Såfremt Tordenskjold og Co dengang  i begyndelsen af 1700-tallet var blevet lønnet ordentligt af den danske flåde, ville de næppe have ernæret sig sådan. Såfremt somalierne kunne have fortsat deres fiskeri , ville de næppe heller ernære sig ved røveri.
NATO´s generalsekretær og hans gamle partis forslag til løsning af sørøveriet lyder på flere krigsskibe, samt et piratfængsel i nærområdet.
På den anden side kan det jo heller ikke nytte at sætte piraterne i dansk fængsel. Så parrer de sig, når de kan komme af sted med det og får statsborgerskabsberettigede børn, som ifølge den afgåede integrationsminister sprænger hovedbanegården i luften og i hvert fald skal til eksamen i danskhed, så de ved hvor mange gange Danmark har vundet verdensmesterskabet i nationalt navlepilleri, hvem der pissede hvem i øret og skrev Som en rejselysten flåde, hvornår Villum Clausen skød guvernøren i øjet, og at Leonora Christina var en prækulturradikal landsforræder, der ikke fortjener så meget som en piratjolle opkaldt efter sig.


