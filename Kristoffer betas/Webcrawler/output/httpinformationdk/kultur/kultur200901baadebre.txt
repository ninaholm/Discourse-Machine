Både bredde og detaljer i litteraturen
På Testrup højskole mødes et bredt udsnit af danske læsere. Men over kalvestegen ved middagsbordet er enigheden om, hvad der er god litteratur, alligevel ganske udbredt


 Det er så dejligt, at målgruppen er bred, siger Irene om Tag og læs-kurset på Testrup Højskole. 
Hun er dansklærer på Ollerup Efterskole og er her sammen med sin kollega, Annette, ja faktisk er de fem, der er af sted. 
Annette har tidligere været på højskolen, både på forårskursus og på skrivekursus, og det er hende, der har foreslået kollegerne en uges inspiration, som de karakteriserer det, vi er i gang med.
Rektor sagde "ja, selvfølgelig". Der er lidt vikardækning på efterskolen, men ellers bliver eleverne undervist i tysk, engelsk og andet i denne uge, så får de lidt flere dansktimer, når holdet vender tilbage fra opholdet på Testrup.
Gertrud og Dagmar er bibliotekarer. De har kendt hinanden i over 50 år og er med for tredje gang. 
De er så sammenvoksede, siger Dagmar, at de, når den ene støder på en bog, kan finde på at spørge hinanden: "Har vi læst den?"
Begge har de ud over bibliotekararbejdet været konsulenter for Gyldendal, Gertrud er nu på efterløn, men synes stadig, der er herligt at læse og følge med. 
Og på Testrup får de inspiration. "Men der er mindre kage end tidligere," indskyder Martha erfarent. Hun er her også for tredje gang.
Varm mad klokken 12
Man møder rigtig mange med forstand på bøger, når man sidder over kalvestegen med to slags salat eller svinemørbraden i Parmaskinke-svøb inden eftermiddagens seance med panel om tre af de seks nominerede bøger til Montanaprisen: Kristian Bang Foss' Stormen i 99; Helle Helles Ned til hundene og Das Beckwerks Suverænen.
På Testrup får man på god gammel landlig vis varm mad klokken 12 middag - to retter, i dag var der abrikoser og svesker med flødeskum og en generøs håndfuld hasselnødder og rosiner til dessert - og snakken går engageret om de nominerede og formiddagens foredrag ved Erik Skyum Nielsen. 
Bibliotekarerne har hørt ham holde foredrag før, men da var han mere tilknappet mener de. I dag slog han rigtig gækken løs og udløste gang på gang et latterbrøl - ikke mindst da han med udgangspunkt i Kristian Bang Foss' Stormen i 99 og denne romans svælgen i lort, sperm og bussemænd skulle demonstrere, hvordan københavnske bilister i kø forsøgte at skaffe sig af med de bussemænd, de i kedsomhed havde gravet frem fra næseborets dyb.
Skyum talte om litteraturen i 2008. Han sporede en voksende omsorg for detaljen og så den som forfatternes måde at besinde sig på en større omsorg, nemlig omsorgen for vores fælles jord.
På den måde lå der et fællesmenneskeligt og etisk perspektiv i såvel Helle Helles akribiske notering af 'kinagryde' som middagsret eller en forsvunden fløjtenisse, og i Niels Franks digtede ægteskabsløfte om at spørge sin (engelsktalende) ægtemand: "Where are my underwear? Did you close the window in the kitchen? Are you leaving already?".
Aidt, Andkjær og Balle
Kursusdeltagerne kan opvise en bred vifte af alder og kønsmæssigt er der måske med en lille overvægt af midaldrende kvinder. De udgør jo også, som bekendt, udgør kernen i det læsende segment, men der er også mange unge og ret mange mænd. 
En af dem er Niels, som ikke har været her før, og måske er det ikke helt atypisk, at det er Gertrud og Dagmar, de to bibliotekarer, der har inviteret ham med. 
Han er ikke meget for Helle Helles Ned til hundene. Den er for pæn og for kedelig, synes han. Gertrud synes, at Kirsten Hammanns En dråbe i havet er formmæssigt mere spændende end Christina Hesseholdts Camilla and the Horse, og så er den 'skræmmende aktuel'. 
Efter Gertruds mening er Hammann en bedre forfatter, og så er det vel også lidt svagt, at Hesselholdt nomineres to år i træk. 
Også Michael havde gerne set en nominering til Hammann, men også til Naja Marie Aidt for Poesibog og til Kim Leine for Valdemarsdag. Og så er der Dage med slave af Dorrit Willumsen og Sissel-Jo Gazan Dinosaurens fjer.
Flere savner Ursula Andkjær Olsens nye store digtsamling, Havet er en scene, og flere er også skuffede over, at Solvej Balles erindringsbog, Frydendal, ikke har opnået nominering. 
"Den er årets læseoplevelse," mener én, og Gertrud fremhæver det fine i, at Solvej Balle ikke bare skriver barndomserindringer, men også perspektiverer dem i forhold til sin egen søn.
Vi gætter lidt på, hvad kritikernes modvilje kan skyldes. Erik Skyum Nielsen er med i dommerkomiteen, men ikke i den komité, der har foretaget nomineringerne. Så selv om han kalder taler om Balles "skingre hellighed", kan det altså ikke skyldes ham. Over middagsbordet bliver vi dog enige om, at det alligevel nok skyldes noget i den retning. 
Der er andre anmeldere end Erik Skyum, hvem det er faldet for brystet, at Solvej Balle ikke bryder sig så meget om nutidens tingsfikserede materialisme. Selv om alle anerkender hendes tyngde.
Erik Skyum foreslår en læsning - vistnok ikke kun af Solvej Balle - hvor tidens fetichering af tingenes og deres overvældende mængde er nået et punkt, hvor tingene selv begynder at protestere og insistere på deres historie, "de gange du har rørt ved mig eller delt mig med andre". Interessen for detaljen, bevægelsen fra det høje med det lave, ned i tingene er vokset frem de seneste 10-15 år, mener han, og så citerer han sprogforskeren Otto Jespersen: 
"Verden består af småting. Hvad det handler om, er at se stort på dem." 
Et lille oprør
Skønt man således kan finde kritiske røster over for udvælgelseskomiteens afgørelser, og skønt kursusdeltagerne repræsenterer en bred vifte i alder og køn, så er enigheden om, hvad der er god litteratur dog ganske udbredt. Det er de samme navne, der efterlyses igen og igen, når man spørger folk.
På den baggrund virker det helt oprørsk, da en kvinde spørger Erik Skyum "hvorfor Carsten Jensen og Jens Christian (Grøndahl) 'Skønskrift', som Skyum har kaldt ham, er dårlige.
Men hun kommer ikke langt med det. Skyums læsevaner er brede, de rummer rigeligt både Jensen og Grøndahl, selv om han ikke bryder sig om Grøndahls "duftende, pyntede skrift".
Sådan bølger diskussionerne under Testrup Højskoles vægmaleri af orange og gule unge mænd og kvinder, der vandrer mod lyset i et landskab med frugttræer, i højre side en lille by med røde tage, et par hjorte og sandelig også et par aber - alt sammen holdt i grønt og orange, malet i kridtede frescofarver og inddelt i en art prismelignende struktur, der vistnok skal vise lysets brydning over sceneriet. 
Midt i på toppen står to mænd, de eneste, der er holdt i blåt, med selve solen som baggrund. Den ene er en purung yngling, den anden har en vis lighed med Bertel Haarder. Men det er givetvis helt utilsigtet.


