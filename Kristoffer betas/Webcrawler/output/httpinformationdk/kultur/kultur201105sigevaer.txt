Hvad vil det sige at være menneske, Alfons Åberg?
Interview. Forfatteren Gunilla Bergström kendte engang den danske kultur. I denne uge var hun på besøg i Danmark for at fortælle om den lille dreng  med de store sandheder


 Da Gunilla Bergström var barn blev hendes forældre skilt.
»Man kan ikke sige, det var trist. Sådan var det bare,« siger hun. Akkurat lige som Alfons Åberg kan finde på at tænke: »Det bedste er, når de voksne leger. Men far vil ikke altid lege. Det næstbedste er vægskabet, for der står fars værkstøjskasse.« I uforfærdet konstaterende stil har Gunilla Bergström gennem 38 år skrevet om det evige barn, Alfons Åberg, og da hun på den svenske ambassade gav foredrag i tirsdags, kunne man konstatere, at den nysgerrige, men alligevel tilbagelænede og roligt observerende Alfons Åberg har en del til fælles med sin 'mor'.
Forfatteren Gunilla Bergström har gennem hele sit liv rejst mellem to verdener. Først mellem moderens pæne og ordentlige lærerhjem og faderens bohemeagtige kunstertilværelse. De giftede sig begge igen efter skilsmissen, moderen med en kollega, faderen med en dansk kunster.
»Dengang kendte jeg den danske kultur. I dag er den måske lidt anderledes,« siger Gunilla Bergström diskret.
Begge steder var en stor søskendeflok af sammenbragte børn. De voksne var ikke så optaget af at aktivere børnene, som de er i dag.
»Børnene fik lov at være i fred,« som hun formulerer det.
Men Gunilla Bergström skylder sin far meget. Han var en ivrig historiefortæller og elskede at være sammen med sine børn. Men også han kunne sætte sig bag en avis ligesom Alfons' far og bare sige 'hmmm', hver gang børnene spurgte om lov til noget. Og Gunilla Bergström og hendes søskende oplevede også deres kunsterstedmors meget disciplinerede arbejdskultur. Hun gik ind i sit atelier kl. 8 og så måtte hun ikke forstyrres før kl. 12 medmindre nogen var i livsfare. På den måde oplevede Gunilla Bergström en klar adskillelse mellem børnenes verden og de voksnes.
»Måske mere end hvad vi giver vores børn lov til i dag.«
Fænomenologen Åberg
I den nye Alfons Åberg-bog, der udkom på dansk i tirsdags, møder han også en anden verden. Bøgerne har ellers altid været hverdagsforankrede og handlet om en Alfons Åberg, der skal bare lige..., eller en »Alfons Åberg, 4 år. Han kan være slem, og han kan være sød. I aften er han slem, for han er ked af det. Han vil ikke sove.« Men i Alfons Åberg og Supersækken har han haft en drøm, hvor han var konge og havde »gjort noget fantastisk! Noget virkelig stort og smart og usædvanligt.«
I de seneste bøger har Gunilla Bergström nemlig været optaget af det store spørgsmål: Hvad vil det sige at være menneske? Og Alfons Åberg har udviklet sig til lidt af en fænomenolog og undrer sig over de ting, som det for voksne kan være næsten skræmmende at tænke på. Som for eksempel i Hvor langt når Alfons? fra 2003, hvor far råber: »Er du der, Alfons?« »Det er lige det, Alfons spekulerer over. Er jeg her? Selvfølgelig! Det ser alle, der kender ham. Det er ham! Lille, rund og kort. Der er hans højre arm. Der er den venstre (med et æble). Hans ben og tæer og hans tynde hår. Her er hele hans krop  fra top til tå. Et solidt hylster  som kaldes Alfons. Her står han helt sikkert. MEN ALFONS ER IKKE TILFREDS! En skal, et futteral  med et navn ... Er det mig? Selveste Alfons  lige netop ham! - men siger det alt? Hvad med VARMEN fra hans krop? Skal den ikke regnes med? Den findes for resten stadig i den stol, som han lige sad på ...«
Den filosofiske Alfons er syv år. I andre bøger er han fire, i andre igen er han fem. »Det afhænger helt af hvilken historie, jeg gerne vil fortælle. Jeg har aldrig planlagt at skrive en serie om lige netop Alfons. Det er bare blevet sådan. Hver gang siger jeg: Nu er det absolut sidste gang. Absolut sidste gang!«
Magi hverdagen
Alfons Åberg er det evige barn, og for Gunilla Bergström har der altid været magi i hverdagen.
»Der behøvede ikke være prinsesser og troldmænd, for virkeligheden er fantastisk nok i sig selv,« siger hun.
Men alligevel synes hun, at det var på tide at fortælle noget om det at drømme, om at have et åbent sind og acceptere, »at det man husker, har man også oplevet på en måde, selvom det bare var en drøm.« Gunilla Bergström fortæller, at hun altid morer sig over anmeldelserne af sine bøger.
»Journalisterne ser de mest fantastiske ting, som jeg aldrig selv har tænkt. Med den seneste bog mente alle, at jeg skrev om samfundsudviklingen. Men det gjorde jeg slet ikke. Alfons og Supersækken handler om sjælen,« siger hun.
Og hun slår med det samme fast, at det ikke er sjælen i åndelig eller religiøs forstand, men mere en opfattelse af, at vi skal huske sjælen som et supplement til alt det rationelle.
»Alt går så hurtigt i dag. Vi skal tjene så mange penge, så vi kan købe alle de rigtige ting, alle skal profilere sig og syne af en hel masse, men hvad hjælper det, hvis der er helt tomt heroppe,« siger hun og sætter en finger på toppen af hovedet.
Selvom Gunilla Bergström og historierne om Alfons ofte er blevet taget til indtægt for noget, som slet ikke har været tanken hos forfatteren, så er hun meget bevidst om, at det ikke er lige meget, hvad hun skriver. Alfons Åberg-bøgerne er oversat til mere end 30 sprog.
»Det forpligter at have så stor en læserskare,« siger hun: »Jeg har et ansvar. Jeg må kunne forsvare det, jeg fortæller, og det har jeg måske især i de senere år været meget opmærksom på. Derfor skrev jeg også bogen om krig, Alfons og Hamdis soldaterfar. Børn ser så meget krig, og derfor skylder vi også at forklare dem, hvad det er. Hvis de spørger.«
Men det er vigtigt, at det kun sker, hvis de spørger. Det har aldrig været Gunilla Bergströms stil at moralisere. Hun observerer og går ind i Alfons verden på hans præmisser. Et faktum, der nogle gange har været svært at håndtere for de voksne læsere. For hvor er Alfons Åbergs mor? Hun må da være der, eller have været der, og hvor er hun nu? På indkøb? I bad? Død? Fraflyttet? På arbejde? Fraværende har hun i hvert fald været i 38 år. Mange har ment, at Gunilla Bergström var forud for sin tid som fortaler for alternative familieformer. Men det har hun aldrig påberåbt sig. Og morens fravær virker heller ikke som noget odiøst i bøgerne. Sådan er det bare. Måske er hun der bare ikke lige nu. Det er i hvert fald ikke noget, der forstyrrer Alfons. Kun de voksne, der gerne vil have orden, struktur og firkantede kasser, spørger gang på gang Gunilla Bergström: Hvor er Alfons' mor?
Pas på med kasserne
Og nu er hun der pludselig! I Alfons og supersækken. I fars' tanker. I et minde om dengang »han mødte sin elskede fru Åberg«.
»Ja, der må jo i hvert fald have været en fru Åberg på et eller andet tidspunkt, ellers ville der jo ikke være en Alfons,« siger Gunilla Bergström drillende til spørgsmålet om, hvorfor der pludselig dukker en mor op i historien. Men Gunilla Bergström tilføjer ellers ikke noget om denne gådefulde fru Åberg.
Man fornemmer på denne vævre lille kvinde med det korte hår, den glade fortællerstemme og det store smil, at det er ikke alt, man skal forklare, men det er ikke det samme som, at det ikke har en betydning. Hverdagen kan være magisk, hvis vi giver plads til sjælen og ikke hele tiden insisterer på at putte ting i kasser. Hvis vi er åbne, som et barn, kan der ske ting, som fortæller os noget om det at være menneske. Store og smukke budskaber fortalt via et barns klarsyn. Som for eksempel historien om, hvordan Alfons Åberg fik sit navn.
»Min mellemste søster var en vild pige, som altid sprang omkring, klatrede i træer og sloges med drengene. Men hun elskede at lege med dukker. Jeg legede aldrig selv med dukker, men det gjorde min søster. Da vi var små, var vi ofte i sommerhus. Og derude havde vi nogle naboer, som vi besøgte tit. De var så søde ved os. Gav os slik og karameller. Fortalte historier og sang for os. Min mor sagde til os, at nu skulle vi ikke forstyrre dem hele tiden. Men de var så søde vores naboer. Og de hed Lise og Alfons. Da min søster fik sin første dukke, spurgte jeg hende, hvad den hed. 'Den hedder Alfons,' sagde min søster. Og jeg måtte jo som storesøster sige: 'Nej, men det er jo en pigedukke, Alfons er jo et drengenavn, det går ikke.' 'Nå, men den hedder altså Alfons alligevel,' svarede hun. Hun synes, det var et sødt navn, og så var det bare sådan.«


I teksten er brugt uddrag fra: 'Novra, Alfons Åberg', 'Godnat, Alfons Åberg', 'Hvor langt når Alfons?', 'Alfons og supersækken'



