Vi har brug for hjælp udefra
Uddrag fra Hans Kornø Rasmussensbog, 'Den danske stamme'
Arbejdskraft. Indvandrere kan ofte gå direkte ind på arbejdsmarkedet, som her hos Bilka i Tilst, og på den måde bidrage til samfundsøkonomien, siger Hans Kornø Rasmussen, der advarer mod at øge fødselstallet, eftersom det vil medføre voldsomme stigninger i de offentlige udgifter de første mange år.


 I de næste mange årtier skal der overføres flere både økonomiske og menneskelige ressoucer til den voksende gruppe af ældre. Og da antallet af erhvervsaktive, uden indvandring, vil falde, vil det skabe problemer, hvis de danske kvinder pludselig begynder at føde flere børn. 
Et dilemma der blev stillet til skue, da den nytiltrådte familie- og forbrugerminister Carina Christensen den 7. marts 2007 i Berlingske Tidende markerede det overraskende synspunkt, at danske familier i stedet for 1,8 børn skulle op på tre børn pr. kvinde. Det skal siges til hendes forsvar, at hun ikke havde læst på lektien. For ses der bort fra året 1946, skal man tilbage til 1921, før Danmark oplevede en samlet fertilitet på det niveau. Det kan også nævnes, at gik ministerens ønske i opfyldelse, ville fødselstallet i Danmark ligge højere end i for eksempel Tyrkiet, Sydafrika, Marokka, Algeriet og Tunesien.
Men det var værre, at ministeren ikke havde tænkt på, hvor dyrt det ville blive. Det havde Dansk Arbejdsgiverforening til gengæld. Gennem den økonomiske model Dream, som også havde stået bag Velfærdskommissionens beregninger, udregnede de, hvad ministerens ønske ville koste. Dream-modellen måtte dog opgive at beregne omkostningerne ved en så stor forskydning i fertiliteten. Tre børn pr. kvinde ville indebære, at der i år 2100 ville være 17 millioner indbyggere i Danmark.
I stedet så Dream-gruppen på, hvad omkostningerne ville være, hvis fertiliteten steg fra de nuværende 1,8 børn pr. kvinde til 2,4. Netop det antal børn, danske kvinder ifølge undersøgelser i gennemsnit ønsker, hvis de frit kunne vælge og havde de rette muligheder.
Under overskriften "Velfærden kan ikke holde til flere børn" skriver ArbejdsMarkedsPolitisk Agenda den 15. marts 2007 om denne stigning i fødselstallet, at det vil kræve, at bundskatten allerede i 2011 hæves med 9,63 procentpoint, og folketallet vil stige til 7,4 millioner i år 2040. Og magasinet konkluderer: "Hvis danske kvinder fulgte deres hjerte og fik i gennemsnit 2,4 barn i stedet for de 1,8 i dag, ville velfærdssystemet bukke under".
Tilbage står, at Danmark nødvendigvis må tiltrække arbejdskraft udefra, hvis samfundet skal hænge sammen.
'Den danske stamme' anmeldes af Bertel Haarder her.

