Pia Kjærsgaard på armslængde af kunsten
Partilederen sjofler møderne i Statens Kunstråd. Det gør ordførerne for S, SF  og Enhedslisten også. Men Pia Kjærsgaard (DF) rehabiliterer sig ved at indlede en karriere som kunstmaler


 Uha, var der mange, der tænkte, da Pia Kjærsgaard (DF) lod sig indvælge i Statens Kunstråd: Vil hun nu respektere armslængdeprincippet? At hun havde tænkt sig at gribe om styrepinden, fremgik af hendes tiltrædelseserklæring:
»Jeg mener altså det her alvorligt, og alle dem, som måtte have fordomme om, hvad jeg ved om kulturlivet, de kan godt tro om igen. Jeg ved faktisk temmelig meget, og jeg har tænkt mig at levere et stykke seriøst arbejde.«
Nu - et år efter hendes indtræden i Kunstrådet - står det klart: Ikke alene respekterer hun armslængdeprincippet i forhold til kunsten. Hun holder sig helt væk.
Dagbladet Politiken kunne forleden afsløre, at Pia Kjærsgaard ikke har deltaget i ét eneste af de fire møder, der har været holdt, efter hun blev valgt. Flovt. Lige så pinligt er det, at det har venstrefløjens indvalgte kulturordførere heller ikke. Socialdemokraten Mogens Jensen, SF's Pernille Frahm og Enhedslistens Per Clausen har ladet tomme mødestole være deres bidrag til installationskunsten.
Pia Kjærsgaard viser sit politiske talent ved at vende fraværet til en offensiv. Til TV 2 siger hun: »Jeg tror, det gælder alle politikere i Folketinget, og så må man jo bare spørge sig selv, hvad man kan gøre ved det. Og det har jeg altså tænkt mig at gøre noget ved.«
Med dette dunkle ordvalg sigter Pia Kjærsgaard tænkeligt til, at hun faktisk har gjort noget for at bringe sig på arms nærhed af kunsten. Hun har nemlig stillet sig op foran et staffeli med pensel i hånden og begået et kunstværk. Nemlig det nette maleri, akryl på lærred, der ses over for og bærer titlen 'Mark med blomster'.
Kjærsgaards kunstværk er et bidrag til Lions Club initiativet 'Kendte danskere maler', hvor også navne som Margrethe Vestager (R), Bertel Haarder (V) og Klaus Rifbjerg optræder som penselsvingere. Billederne bort-auktioneres af Lauritz.com ved netauktion frem til 27. september, og provenuet går ubeskåret til Lions' humanitære arbejde.
Så alle I, der i årevis gerne har villet have Pia Kjærs- gaard hængt op i en krog på væggen, nu er det bare om at klikke ind og byde.

Pia Kjærsgaards og de andre billedkunstneres bidrag kan beses og bydes på ved klik på: www.lauritz.com

