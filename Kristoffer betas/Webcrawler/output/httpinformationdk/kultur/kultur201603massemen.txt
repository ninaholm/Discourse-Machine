Massemennesket
Selv om nutidens danske politikere taler vældig pænt om de tapre danskere, der står op og smører leverpostejmadder hver morgen, inden de tager på arbejde, kan man godt mærke den lille gysen: Godt det ikke er mig!


 Johannes V. Jensen var en berejst mand. Fra det fjerne Østen fortæller han om et særligt transportmiddel. Han skriver – gengivet efter min hukommelse – følgende: En Rickshaw er et tohjulet køretøj med to vognstænger hvorimellem løber en kineser. I begyndelsen af forrige århundrede skriver han – hvad der for et nutidigt øre lyder lidt pudsigt – om »lokalbanen i New York«. Her foretager han en lille køretur. Han sætter sig over for en mand, med hvem han ikke udveksler et eneste ord, men alligevel føler sig i stand til at psykoanalysere fuldt og helt.
Manden er tydeligvis ’typisk funktionær’, en lidt kvalm skikkelse, der glæder sig over, at der findes et tilpas stort antal mennesker med en endnu lavere status i samfundet end han selv. En stræber, der gerne vil opad, men på den anden side allerede har fundet sig tilrette, der hvor han er. Absolut ikke noget kultiveret menneske, måske netop derfor føler Jensen ikke nogen trang til at tale med ham.
