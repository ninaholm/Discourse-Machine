Provokerende kunstpris er blevet kedelig
Mark Leckey vandt i går den kontroversielle Turner-pris for en kunstinstallation, der kombinerer skulptur, film, lyd og performance 


 Homer Simpson, Katten Felix og Hollywood-filmen Titanic er alle elementer i den 44-årige Mark Leckeys vinderudstilling Industrial Light & Magic.      
Udstillingen indbragte ham i går en af kunstverde-nens mest omdiskuterede priser, Turner-prisen, samt en check på 25.000 pund. Det var sangeren Nick Cave, der overrakte Mark Leckey prisen ved et prisuddelingsshow i London.
Turner-prisen går til en kunstner under 50 år, der enten er født i Storbrittanien, eller som bor eller arbejder der. Vinderne er samtidskunstnere, der udfordrer den gængse opfattelse af, hvad kunst er. Provoen Damien Hirst, der blev verdensberømt for sine hajer i formaldehyd, er blandt de tidligere vindere. 
Dette års vinder Mark Leckey virkede både glad og overvældet, da han på syngende nordengelsk takkede for prisen med ordene 'Det er godt at gøre noget, der påvirker britisk kunst. Det er en god ting.'
Giver liv til tanker
Mark Leckey bruger ifølge Tate Britain sin egen biografi som udøvende kunstner bosat i London, men vokset op i det folkelige Nordengland, som en ramme for sin kunst. Leckey undersøger, hvordan kræfter som begær manifesterer sig i hans eget liv og i verden omkring ham. 
’Han hylder individets forestillingsevne og vores mulighed for at  indoptage, genfinde og give liv til tanker, rum og objekter’, lyder forklaringen på Leckeys nominering. 
De tre andre nominerede kusntnere var alle kvinder med en ikke-engelsk baggrund. De talte den bangladeshisk-fødte Runa Islam, polske Goshka Macuga og irske Cathy Wilkes. Alle arbejder de med multimedielle installationer ligesom Mark Leckey, og deres værker trækker på både film, foto, skulptur, maleri og performance. 
Værkerne kan ses på en samlet udstilling på Tate Britain i London til og med 18. januar 2009. Mark Leckey er også repræsenteret på udstillingen.
Akademisk og kedeligt
Udover at være udøvende kunstner, er Mark Leckey også underviser i Filmvidenskab på Frankfurt am Main Städelschule. Det kan ses i hans vinderudstilling Industrial Light & Magic, hvor en halv time lang optagelse af et af hans egne oplæg udgør kernen. 
Temmelig langt fra tidligere tiders provokerende vindere, kunne man mene. Og det er da også langt fra alle, der er lige begejstrede for årets prismodtager. Kedelig og akademisk, lyder dommen over vinderudstillingen fra førende aviser i både England og udlandet. 
’For en pris, der har trivedes på grund af vrede overskrifter om uredte senge og lamper, der tændes og slukkes, er det mest kontroversielle ved årets pris manglen på kontroverser’, skrev The Guardian tirsdag med henvisning vinderudstillinger som Tracey Emins My Bed fra 1999 og Martin Creeds The Lights Going On and Off fra 2001. 
Det sidste værk fik den britiske udenrigsminister til at afskrive Turner-pris-udstillingen som ’noget konceptuelt lort’. 
Det er værker som disse, der tvinger spørgsmålet ’Er det kunst?’ frem, som man savner blandt de nominerede i år, mener Guardian, der kalder årets bidrag for ’tørre, for akademiske og værst af alt, for kedelige’. 
Nørdekunst
Laura Cumming fra The Observer er enig:
’Sammenlignet med de vilde halvfemsere, hvor alt maste sig på, skreg og sprang i ens øjne, og fremtvang et reaktion på den ene eller anden måde, føles dette år blodfattigt, akademisk og stille’, skrev hun umiddelbart efter udstillingen åbnede 30. september.  
I den tyske avis Die Zeit er reaktionen ikke meget mere begejstret end i den britiske presse. Avisen hæfter sig ved at temaet for Leckeys kunst ifølge Tate Britains egne kuratorer er ’spændingen mellem billede og selvet i dagens verden’. ’Nørdekunst’ kalder avisen den slags værker, der peger mere indad end udad.
’Endnu engang gjorde et teoretiserende, refleksivt, ud over alle grænser selvreferentielt kunstsyn gældende’, skriver Die Zeit om årets vinder.   
Se video-interview med Mark Leckey.

