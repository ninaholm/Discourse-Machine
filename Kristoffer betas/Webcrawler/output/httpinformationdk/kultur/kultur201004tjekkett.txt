Tjekket Tjekhov
Deutsches Theater leverer Tjekhovs 'Mågen' i en moderne version. Teksten er levende og vittig, scenografien er rå og enkel, skuespillerne dygtige og veloplagte. Der er ikke en finger at sætte noget sted. Det skulle da lige være dét: At det er så rigtigt, at det næsten er rutine
Corinna Harfouch og Alexander Khuon i 'Mågen'.


 Den tyske instruktør Jürgen Gosch døde den 11. juni 2009 i Berlin, men denne aften lever både han og Tjekhov i København. Deutsches Theaters gæstespil, Tjekhovs Mågen, instrueret af Gosch, har været et trækplaster siden premieren i Berlin i 2008, og Skuespilhuset er derfor fyldt til randen af forventningsfulde tilskuere.
De tyske skuespillere slår tonen an: De traver gennem publikumsrækkerne op i Johannes Schützs scenografi, der består af en massiv grå bagvæg med siddeplads til de medvirkende. De sidder med front mod publikum og iagttager sceneriet, når de ikke selv er på. Meike Droste, der spiller Mascha, indleder med en bemærkning om, at forestillingen starter om lidt. Og det gør den i mere end én forstand. Både den forestilling, vi skal se, og den forestilling, der bliver udgangspunktet for handlingen i Mågen.
Teaterdrømme
Den unge Konstantin, der er søn af den berømte skuespillerinde Irina Arkadina, drømmer om at blive forfatter. Han har skrevet et stykke, med hvilket han vil forny teatret. Hovedrollen i Konstantins stykke spilles af den unge Nina, som Konstantin er forelsket i. I Jürgen Goschs version af Mågen er Nina ikke en ung, naiv skønhed, men et sitrende espeløv, en gennemsigtig og skrøbelig pige, som Kathleen Morgeneyer spiller med så stor intensitet, at hun kunne splintres eller fordampe for øjnene af én. Nina kaster ikke sin kærlighed på Konstantin. Hun forelsker sig i teateret og i Boris Trigorin, der ud over at være berømt forfatter også er Irina Arkadinas elsker. Og så har vi balladen: Den ene elsker den anden, der elsker en tredje. Som om den lykkelige kærlighed ikke havde det svært nok med de odds, får den konkurrence af kærligheden til kunsten. Der er med andre ord både amoriner og ambitioner i luften på dette landsted, hvor divaen Irina Arkadina med familie og følge holder ferie. Landet er ikke et sted for sarte bymennesker med bohemesjæle.
Dialogen er sprudlende, replikkerne vittige, og metaforerne om måger, der drages mod søens mystiske vande, står i skøn kontrast til den måge, der skydes og udstoppes. De sværmeriske digterdrømmes møde med virkeligheden resulterer her i et styks stift fjerkræ. Mågen blev opført første gang i St. Petersborg på Alexandrine Teatret i 1896, men i Skue- spilhuset anno 2010 beviser Deutsches Theater, at både tekst og tematik er aktuelle: Vi vil have berømmelse og anerkendelse, vi vil ses, høres og elskes ligesom Tjekhovs figurer, der har så travlt med at få opfyldt deres behov, at de ikke ænser hinanden, men farer rundt som komiske egoister. Men det selvoptagede liv har en pris. Mågen dør, kærligheden dør, Konstantin dør.
Veloplagte spillere
De tyske skuespillere brillerer på skift: Corinna Harfouch i rollen som den aldrende Irina Arkadina nærmest svirper med sine smil eller ondskabsfuldheder for sekundet efter at blive grebet af forfængelig alderdomsfornægtelse eller panisk angst for at blive forladt af sin elsker. Alexander Khuon spiller Trigorin, der drives af tilfældet og af sin lyst: Måske har han lyst til Irina, måske har han lyst til Nina, måske har han mest lyst til at fiske. For der er jo andre fisk i havet. Og søen. Og når førnævnte Meike Droste giver den fuld skrue som stangstiv godsforvalterdatter, der sniffer kokain fra sin håndryg, gibber det i én, fordi skue- spilleren er struttende gravid. Jo, de tyske skuespillere kan deres håndværk. Men netop det indøvede og velsmurte i denne opsætning gør spillet en anelse rutinepræget. Intet er overladt til tilfældighederne. Det skulle da lige være de undertekster, der hjælper det danske publikum gennem tre timers klingende tysk serveret med skrue. Oversættelsen har svært ved at følge med spillerne, og en vits er alt andet lige mindre sjov, når man allerede har læst pointen.
Det blev til tre fremkaldelser og stående applaus fra de danske tilskuere. Et velfortjent bifald både til de tyske skuespillere, men også til Gosch og Tjekhov, der lever videre i den kunst, de begge har levet af. Og leet af.

'Mågen'. Tekst: Anton Tjekhov (1860-1904). Instruktion: Jürgen Gosch (1943-2009). Scenografi og kostumer: Johannes Schütz. Gæstespil af Deutsches Theater, Berlin. Skuespilhuset, Store Scene

