Ren fluxus
Vogteren af de amerikanske hitlister, Billboard, har fundet på noget nyt: Gennem analyse af amerikanske tweets har de skabt en hitliste baseret på, hvilke sange folk deler. Ikke som en ugentlig rapport, men som livetransmission. 
En tilfældig dag, et tilfældigt øjeblik i den forløbne uge dyppede Informations musikredaktør tåen i floden, der altid forandrer sig. Og hørte øjeblikkets top-10. Tre timer senere så den helt anderledes ud – og der var nul gengangere


Trey Songz: ’Nana’Tåget liderfanfare for en vis Nana. Trey Songz kender hende vist utrolig godt – og kan vist virkelig godt lide, hvad han har erfaret. Det soulede omkvæd blender med et lavthængende beat, mens en tværfløjte bidrager til den mærkværdigt melankolske stemning, der forlener nummeret med overgivelse. Og giver det en fornemmelse af, at Trey Songz ikke rigtig tror på sine egne kække ord, men at han virkelig håber på, at de virker.Lorde: ’Tennis Court’På en liste, hvor excesser og fedhed bliver hypet i stor stil, er Lorde – stadig – befriende lytning. Udover at være en laber electropopperle, så formidler »Tennis Court« den unge newzealandske dames skepsis over at blive kendt og miste forbindelsen til den helt almindelige morskab, man har med sine venner, hvor end man nu hænger ud. Men ikke i en dyr klub. Sandsynligvis bare nede ved tennisbanerne.Beyoncé: ’Drunk In Love’En kødelig kærlighedssang fra før søster Solange gik amok på Beyoncés ægtemand Jay-Z i en elevator. Alle familier har problemer, lød det i en officiel erklæring fra ægteparret efter den lækkede overvågningsoptagelse af miseren.Og selvom man også bare kan nyde den håndfaste og alligevel æteriske produktion, Beyoncés vokale hyperboler og Jay-Z’s forpustede tilsynekomst, så giver det nu sangen en vis gravitas at vide, at alt ikke er en dans på chokoladedyppede roser i B-land.At damens kærlighedssange også kan være redningskranse eller påmindelser om, hvor meget der er at tabe.Justin Timberlake: ’TKO’De lange popsange har for længst indtaget hitlisterne, men Justin Timberlake ligger nu alligevel i den tunge end med over syv minutters lal om, hvor vild han er med thesignificant other. Tekster er ikke hans stærke side, men det er hans stemme og mesteren Timbalands produktioner til gengæld. Og »TKO« har et imponerende episk flow og boblende dybdeperspektiv. Selvom man ikke ligefrem synger med på omkvædet. Hvordan var det nu lige, det var?Kevin Gates feat. Doe B: ’Amnesia’Et par hjemmedrenge stikker halerne mellem benene og påberåber sig hukommelsestab. Det eneste, Gates og den nu afdøde gæsterapper Doe B kan huske, er, at de har scoret masser af damer. Så alt er ved det gamle.Juicy J feat. The Weeknd: ’One Of Those Nights’Den totale desillusion har for alvor lagt sig over den canadiske sanger/producer The Weeknds værk, og det lysner ikke i samarbejde med Memphis-rapperen/-produceren Juicy J.»One Of Those Nights« er en forrået fortælling om stoffer og groupiesex; om kvinder, der nedgør sig selv for at være tæt på stjernerne. Og om mændene, der hader sig selv, fordi de udnytter selvsamme kvinder. Intet har vist mening i deres privilegerede morads. Sangen? Melankolsk dødsejlende. Teksten? Urovækkende.Miley Cyrus: ’Wrecking Ball’Er det en nyklassiker i svøb? Det er i hvert fald en countrypowerballade med rhinguld på stemmelæberne og en kampesten bundet om hjertet.Future: ’Honest’Autotuning lever! Og lad os nu bare være voksne og acceptere den som endnu et virkemiddel i værktøjskassen. Ikke mindst når den bruges begavet på andenstemmen bag rapperen Future på en sundt dumpt drønende sang. Desværre rapper Future så lige som så mange andre – angiveligt ærligt – om alle de frit tilgængelige kønsdele og guldkæder. Men igen sker det med den melankolske tone, som man også finder hos Juicy J og The Weeknd. Selv når man blærer sig skal det åbenbart være med en tåre i øjenkrogen i disse krisetider.Drake: ’Started From The Bottom’Stadig en fabelagtig dans på opbrudt klaver og hvislende dampstempler her over et år efter udgivelsen.Bun B: ’Triller’En del rappere derude har travlt med at stadfæste deres old skool maskulinitet og rødder i gangstaland. Bun B er en af dem. Og han gør det med en damphammers diktion.
