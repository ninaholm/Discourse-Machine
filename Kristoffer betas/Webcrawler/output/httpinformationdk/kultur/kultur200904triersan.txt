Triers 'Antichrist' til Cannes
Lars von Trier er sammen med Pedro Almodóvar, Quentin Tarantino og Ken Loach på konkurrencemenuen ved årets filmfestivali Cannes


 Det var ventet, og i går blev det bekræftet: Lars von Triers nye film, gyseren Anti-christ, er blevet udvalgt til hovedkonkurrencen i Cannes. Lige efter påske kunne man i en trailer for første gang se levende billeder fra filmen, der har Charlotte Gainsbourg og Willem Dafoe i hovedrollerne. De spiller et ægtepar, som efter at have mistet et barn isolerer sig i en hytte i skoven i et forsøg på at komme sig over sorgen og komme videre med deres liv.
Trier er eneste danske indslag i hovedkonkurrencen, men årets festival afsluttes med Jan Kounens kærlighedsdrama Coco Chanel & Igor Stravinsky, der har danske Mads Mikkelsen i rollen som den russiske komponist, der havde et forhold til det franske modeikon. Filmen er en del af det officielle program, men vises uden for konkurrence.
I hovedkonkurrencen får Trier selskab af en række af verdensfilmens mest velkendte og spændende skikkelser: Ken Loach er klar med Looking for Eric, en komedie med den franske fodboldspiller Eric Cantona på rollelisten. Spanske Pedro Almodóvar medbringer Broken Embraces, østrigske Michael Haneke The White Ribbon, taiwanesiske Ang Lee Taking Woodstock, koreanske Park Chan-Wook Thirst og amerikanske Quentin Tarantino Inglorious Basterds.
Fra hele verden
Der er dog også blevet plads til en række yngre, mindre kendte instruktører, blandt andre britiske Andrea Arnold, franske Gaspar Noé, israelske Elia Suleiman og thailandske Brillante Mendoza.
Årets åbningsfilm er Pixars computeranimerede UP, der vises uden for konkurencen sammen med Terry Gilliams The Imaginarium of Doctor Parnassus, Alejandro Amenabars Agora og Robert Guédiguians L'armée du crime. En række midnats- og specialscreeninger byder på alt fra Michel Gondrys seneste værk, L'epine dans le coeur, til Drag Me to Hell, Sam Raimis tilbagevenden til gysergenren efter at have lavet de tre Spider-Man-film.
I sideserien Un Certain Regard optræder ikke mindst japanske Kore-Eda Hirukazu med Air Doll, russiske Pavel Lounguine med Tzar, rumænske Corneliu Porumboiu med Politist, Adjectiv, thailandske Pen-Ek Ratanaruang med Nymph, iranske Bahman Ghobadi med Nobody Knows about the Persian Cats og franske Deni Dercourt med Demain de l'aube.
Og således nåede vi næsten hele verden rundt.
Festivalen i Cannes begynder den 13. maj, og formand for hovedjuryen er i år den franske skuespillerinde Isabelle Huppert.

Find en liste over alle filmene i konkurrence på www.festival-cannes.fr

