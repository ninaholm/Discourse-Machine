Salget af fagbøger dykker
Mens skønlitteraturen stadig har godt tag i kunderne, er salget af faglitteratur på hastig retur, viser nye kvartalstal fra bogbranchen, der samtidig cementerer den fortsatte tilbagegang for bogklubberne. Forklaringen skal blandt andet findes i den øgede konkurrence fra internettet


 Skønlitteraturen med krimier og biografier er stadig danskernes foretrukne valg, når muldvarpeskindet skal op af baglommen i den lokale boghandel. Til gengæld undgår vi helst hylderne med faglitteratur, og vi vælger i stigende grad bogklubberne fra som indkøbssted. 
Ifølge Bogbarometrets seneste kvartalstal går salget af skønlitteratur fortsat frem, mens salget af faglitteratur og bogklubbøger er på kraftigt tilbagetog med et fald på henholdsvis syv og 14 procent i tredje kvartal af 2008. Samlet set oplever bogsalget et dyk på fire procent i forhold til samme periode sidste år.
Ifølge direktør i Forlæggerforeningen Marie Svane er tallene udtryk for en generel ændring i danskernes bogindkøb. 
"Der er tale om generelle tendenser, der ikke kun begrænser sig til dette ene kvartal," siger Marie Svane, som vurderer, at de frie bogpriser har skærpet konkurrencen mellem de fysiske boghandlere, supermarkederne og internetboghandlerne på bekostning af bogklubberne.
"Meget tyder på, at danskerne i stigende grad køber deres bøger over nettet, hvor de kan surfe sig frem til noget nær samme besparelse, som bogklubberne kan tilbyde," siger hun. 
Hun peger samtidig på internettet som en af hoved-årsagerne til det faldende salg af faglitterære bøger.
"Nogle af de udgivelser, man tidligere solgte i bog-form, har forbrugerne ikke længere brug for, fordi de i stedet får deres behov dækket på nettet, hvor ydelserne tilmed ofte er gratis," siger Marie Svane, som imidlertid ikke ser nedgangen som uafvendelig.
"For nettet kan også være uoverskueligt, og det betyder, at der stadig vil være efterspørgsel på det overblik, en bog kan tilbyde. Men faglitteraturen må nok indstille sig på at skulle finde et lavere leje fremover," siger hun.
Ingen Blekingegadebande
I Arnold Busck på Købmagergade i København har butikschef Sonny Schneider også mærket til det faldende salg af faglitterære bøger. 
"Sidste år havde vi Blekingegadebanden, som vi kunne køre kampagnetilbud på. Det var virkelig noget, der flyttede nogle bøger, men i år har vi ikke haft en faglitterær bestseller, og derfor har salget været mere spredt," lyder hans forklaring. 
Ifølge administrerende direktør på Gyldendal Stig Andersen er der grund til at holde et vågent øje med udviklingen.
"Der er ingen tvivl om, at det faglitterære område generelt er truet af internettet og onlinetjenester som Wikipedia," siger han.
Han ser dog samtidig en række modtendenser. 
"På Gyldendal har vi endnu ikke mærket nedgangen, og det tror jeg skyldes, at vi har drejet profilen på vores faglitterære udgivelser fra at være meget opslagsvenlig til at være mere læsevenlig. Det betyder for eksempel, at vi nu satser mere på politiske bio-grafier og mindre på alfabetiske fagbøger som leksika og ordbøger," siger han. 
Når det kommer til bogklubberne, er det straks sværere at spå om fremtiden, mener Stig Andersen.
"Bogklubben er en for-retningsform, der skal arbejde med sit koncept. I dag kan du klikke dig rundt på nettet og finde tilbud, som er lige så gode, som dem, bogklubberne kan tilbyde. Derfor gælder det for bogklubberne om at skabe andre grunde til, at folk skal købe bøgerne end bare prisen. Det handler blandt andet om information, loyalitet, diverse ekstraydelser og høj kundeservice," siger han og tilføjer:
"Og så er det vigtigt hele tiden at udvide udbuddet af de titler, medlemmerne kan vælge imellem. Det er en del af den moderne forbrugers frihedstrang: Man vil have mulighed for at vælge mellem mange forskellige titler i sin bogklub, på samme måde som man vil have mulighed for at vælge forskellige franskbrød hos sin bager."


