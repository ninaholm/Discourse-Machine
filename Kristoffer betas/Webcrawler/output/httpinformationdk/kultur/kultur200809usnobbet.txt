Usnobbet børneteater fra 2400 No-Way
Langs Købehavns Kanal skyder pragtbyggerierne Operaen og Skuespilhuset op i horisonten og tegner et billede af byen som storslået og über-kulturel. I Københavns Nordvestkvarter ligger et nedlagt bilværksted, og her har teatergruppen Batida til huse. De laver stor kunst - for børn
Børneteatergruppen Batida, der holder til på Rentemestervej i Københavns Nordvest-kvarter, rejser tit ud i verden med deres produktioner.


 I en hemmelig hule på Rentemestervej kan man møde Batida, en teatergruppe, som laver teater for børn og turnerer både Danmark og verden rundt der, hvor der er noget på spil, med deres sjove kostumer og deres musik. De vil tage børn alvorligt og hjælpe dem med at forstå verden. Gruppen består af 10 skue-spillere, en tekniker og en administrator. De har eksisteret siden 1985, er vokset ud af en gammel kollektivbevægelse og har været med til at tegne kvarteret fra 2400 No-Way til et internationalt skatkammer af små kreative virksomheder og familier.
Salen er højloftet og tom, for Batida er på vej på turné, så to musikere øver på deres messinginstrumenter i rummet med højt til loftet. Foyeren er ikke lavet af glas, men har solide trægulve, væggene er ikke beklædt med abstrakte malerier, men med et kæmpe verdenskort med røde streger, som vidner om gruppens høje rejseaktivitet. Til den ene side er lageret med rekvisitter og kostumer, som ville få enhver prinsesse til at ønske sig i skuespillerens sko. Lyseblå træsøjler holder huset oppe, og den blomstrede voksdug beskytter bordet mod pletter - for her kommer jo børn og voksne - men sørger samtidig for et broget karakteristisk billede af en kunstnerbule, som har så meget på hjerte. 
Batida bringer altså usnobbet børneteater ud i verden, men hvad er det, der gør dansk børneteater helt specielt? 
"Det specielle ved dansk børneteater er, at det bygger på et helt andet menneskesyn og en anden opfattelse af børn, end man har mange andre steder i verden," siger Søren Valente Ovesen, skue-spiller og daglig leder på Batida. 
"Det, man laver for og med børn, skal ikke nødvendigvis føre til noget. Andre steder vil man have, at børn enten skal underholdes eller uddannes. Det vil sige, at man har meget rigtig dårligt pjatte-teater for børn med pastelfarvede kaniner, der hopper rundt og synger. Nogle søde historier, som ender godt, og det er ikke farligt. Ellers er det for at børn skal lære noget, f.eks. at Østen er rød, og Mao er stor, eller man skal børste tænder, eller man skal lade være med at ryge og helst undgå at få aids og sådan noget."
Voldelig historie
Sus Hauch, også daglig leder og skuespiller på Batida, supplerer med et eksempel fra en af teatrets egne forestillinger, Maria Bonita, som er en virkelig historie, der handler om fattige mennesker, som bliver undertrykt og derfor tager sagen i egen hånd. Under en børneteaterfestival opstod en diskussion med nogle udenlandske kollegaer. 
"De mente ikke, at man kunne spille forestillingen for børn, for hvad skulle de bruge sådan en voldelig historie til. Vi svarede, at den kan spilles for børn, da det tager fat i nogle emner, som optager børn."
Og det er skam alvorligt nok - og dødaktuelt.
"Det handler om en helt; hvorfor han får status som helt, når han i virkeligheden er en skurk," siger hun.
Det er dog ikke hvad som helst, som kommer på scenen.
"Når vi laver forestillinger til børn og unge, gør vi det jo nænsomt. Man skal jo tænke sig om, når man laver teater for alle, og vi har netop ikke gjort det voldeligt, for børn er måske endnu mere sårbare."
Søren Valente Ovesen mener, at det handler om at respektere børn nok til at give dem en erfaring i livet til at træffe nogle vigtige valg, uden at de nødvendigvis selv skal gennemleve alle trængsler og lidelser selv.
"Det at lave kunst for børn er at betragte dem som nogen, der har et liv selv. Børn stiller nøjagtig de samme spørgsmål til tilværelsen, som voksne mennesker gør, og de har stor ret til at stille dem. Vi skal ikke give dem svaret, men give dem materialet, for god kunst giver mennesket materialet til at forstå verden med."
Han nævner termen "teater i øjenhøjde", som har været karakteristisk for dansk børneteater:
"Vi har et skolevæsen og et børnesyn, som rigtig mange institutioner og forældre praktiserer over for børn, og derfor er teateret et, der afspejler det børnesyn. Og så har vi verdens bedste lovgivning omkring børneteater. Det er i mødet med publikum, at teatrene udvikler sig. Derfor er det danske børneteater verdensberømt."
Politisk projekt
Batida har rejst mange steder i verden igennem to årtier. De har det, de kalder et take away-teater, som gør, at de kan lave teater i enhver gymnastiksal, på ethvert torv eller scene, som måtte findes i verden. Al musik i forestillingerne spilles live på scenen, hvilket ifølge gruppen er med til at give forestillingerne åndedræt. Desuden taler musik en form for universalsprog, som gør det velegnet til at kommunikere, når de rejser ud i verden, eller når de opfører forestillinger for børn af anden etnisk baggrund her i Danmark.
Gruppen rejser, fordi det giver dem en kæmpe inspiration at møde udenlandske kollegaer og publikum, men det det er også en form for politisk projekt. Søren Valente Ovesen nævner, at når de opfører forestillinger i Kina, kunne de godt gøre ubemidlede børn lykkelige, mens de ser forestillingerne, men hvis man vil rykke noget, skal man have fat i Kinas kommende magthavere, middelklassen:
"Middelklassens børn og forældre går nu og leder efter et andet livs- og børnesyn, for det børnesyn, der har været fremherskende i Kina i 1.000 år er autoritært," siger han.
"Når de ser noget, som har et niveau, som ligger langt over det, de er vant til, ser de pludselig, at det her er et andet syn på deres børn. Og så vil de måske gerne have, at skolerne f.eks. betragtede børnene på samme måde."
De er enige om, at Batida ikke kan frelse verden alene, men at de er med til at sætte bølger i gang, som får middelklassen til at skabe en anden virkelighed i Kina, som så forhåbentlig også gør livet bedre for alle de fattige kinesere og for minoriteterne.

'Fra Gaden' er et nyt element hver tirsdag, hvor vi portrætterer kunstnere foran deres egentlige gennembrud, mindre kendte kultursteder og nye alternative in-stederi byen

