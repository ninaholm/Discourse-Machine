Blod, sved og mange tårer
En gammel, glemt mand vendte tilbage som vinder, og en ung mand fandt sig selv og græd af glæde i ugen inden de høje bjerge
Det var ikke bedrøvelsens tårer, der stod i øjnene på Mark Cavendish, da han i tredje forsøg viste sin høje klasse og dementerede al kritik om, at han skulle være i mental ubalance og i dårlig form. På sejrspodiet græd han af glæde.


 Støvskyerne har lagt sig, larmen er afløst af stilhed, og brostenene i det franske Flandern er igen blevet kreaturveje i et mennesketomt landskab og ikke længere skueplads for et cykelløb. Tre fredelige etaper i fladt terræn efter den usædvanligt strabadserende start på Tour de France har givet ro over feltet. Tid for de allerede trætte til at restituere, og tid for de mange småkvæstede til at slikke sårene. Tre dage i sprinterterræn og dermed ærgerligt for amerikaneren Tyler Farrar, der fik mange knubs og brud på håndleddet på Ardenneretapens kollektive regnvejrsstyrt, men kører videre i troen på, at tiden læger alle sår. Om end ikke brækkede knogler på et par dage. Farrar skulle have været førsteudfordrer til den unge englænder Mark Cavendish i massespurterne, men da denne slet ikke har præsteret i nærheden af det, han gjorde sidste år - seks etapesejre - er de hurtige mænds hierarki blevet godt rystet. Uventet udnyttet af den 36-årige italiener Alessandro Petacchi, der er vendt tilbage til Tour-feltet efter i nogle år at have kørt på et lille italiensk hold, og som ikke har vundet en Tour-etape, siden han vandt fire i 2003.
Petacchi er ikke verdens muntreste mand og et mareridt for en interviewer. I feltet kun overgået af Aleksander Vinokourov og Denis Menchov. Men Petacchi var nærmest løssluppen, da han efter sin anden etapesejr sagde til kameraet, at den massage, han havde fået af brostenene dagen forinden, havde gavnet ham.
Sjov i gaden
Hver generation af ryttere har sin store sprinter, og allerbedst er det for publikum, hvis der er to, som er meget forskellige i temperament og kørestil, men lige gode. Sådan var det, da spradebassen Mario Cipollini dystede med den høflige Erik Zabel, der i forhold til medierne aldrig rigtigt kørte fra sin DDR-bagrund. De havde konkurrence fra sprintere, som vandt meget - Tom Steels og Robbie McEwen - men disse passede ikke ind i cykelsportens fortolkningstradition for dueller mellem modsætninger.
Mark Cavendish og Tyler Farrar skulle have været det nye par. Ikke fordi amerikanerens resultater i den direkte konfrontation matcher englænderens, men fordi de passer til rollerne. Cavendish er med sin sportsdirektør Brian Holms ord lidt vanvittig, og han har ikke mange venner i feltet. Han skal helst have nogen eller noget at slås med for at kunne kanalisere vreden ned i pedalerne. Farrar optræder stilfærdigt og overbevisende i tv-reklamer for sin sponsors kontaktlinser og er over for pressen imødekommende, veltalende og pæn, som havde han lige forladt college. At Cipollini dengang skulle reklamere for kontaktlinser eller brillestel var lige så utænkeligt, som at Zabel skulle anbefale et produkt, som gav sjov i gaden. Dem er der nu ikke så mange af i cykelsport.
Og i den udeblevne sprinterduel mellem de to, Cavendish og Farrer, sneg Petacchi sig ind til et comeback, som man efter synsvinkel kan kalde opsigtsvækkende eller anonymt. Opsigtsvækkende, fordi ingen havde regnet med ham og afskrevet ham som gammel efter et dyk i hyppigheden af sejre og en Tour-succes, som ligger syv år tilbage. Anonymt, fordi alle kommentatorer mere har hæftet sig ved at Cavendish tabte og var i krise, og Farrar havde brækket hånden, end at den aldrende italiener faktisk vandt. To gange. Overbevisende - og på en måde han ikke plejer at vinde. Han skal af sit hold bringes frem til de sidste 200-300 meter i meget høj hastighed, hvorfra han så kan skrue tempoet op. Han er ingen improvisator og ingen dribler i positionskampen. Men han vandt faktisk sine to etaper i denne uge på egenskaber, han ikke har. Den første ved at undgå styrtene i og før finalen og helt alene tage bestik af situationen med 70 km i timen. Den anden ved en genistreg. Uden støtte af sit hold, Lampre, men fint positioneret af sin eneste mand i spurten, Danilo Hondo, foregreb han accelerationen fra de hurtigere folk og trådte en meget, meget lang spurt hjem. Uden at være blevet bragt op i den udgangshastighed, han ynder, og som man altid har betragtet som forudsætning for hans sejre.
Og dem er der mange af. Hvis jeg hørte rigtigt, så fortalte TV 2 Sportens Dennis Ritter, at han har vundet 46 gange i de tre store etapeløb, Giro, Tour og Vuelta, og La Gazzetta dello Sport sender ham først over stregen i 173 professionelle cykelløb. Han er med sin resultatliste, palmarès som det hedder i sproget, en af verdens mest vindende sprintere i hundrede år, og blandt sine konkurrenter i denne uge er der ingen, der i antal sejre kommer nær ham. Men man er tilbøjelig til at glemme ham.
Robuste ryttere
Petacchis første skridt ind i anonymitet blev taget i 2002. Ruten til verdensmesterskabet i Zolder i Belgien var aldeles flad og som tegnet til Mario Cipollini. Det italienske hold var sammensat med det ene formål at støtte ham. Robuste ryttere, der kunne køre den farverige sprinter og nationalhelt til den sejr, han manglede. Men man skulle tage en mistelten i ed. Petacchi havde i den sæson været den nye sprinterstjerne og vundet mere end Cipollini, og kunne man stole på hans loyalitet? Det blev diskuteret voldsomt i italienske medier. Skulle han overhovedet være med?
Forløbet blev, at Petacchi var mere end loyal og med en monsterføring på den sidste kilometer afleverede han sin interne rival til et verdensmesterskab, han selv kunne have vundet. Siden har han trods sine mange sejre været denne lidt mutte og grå skikkelse, udadtil i hvert fald, der ser helt bedrøvet ud, når han vinder.
Det var ikke bedrøvelsens tårer, der stod i øjnene på Mark Cavendish, da han i tredje forsøg viste sine høje klasse og dementerede al kritik om, at han skulle være i mental ubalance og i dårlig form. På sejrspodiet græd han af glæde og lettelse over at have kørt sig ud af det forventningspres, der har ligget tungere og tungere på ham for hver dag, han har fejlet.
Hvis han har tvivlet på sig selv, det værste for en sprinter, så har hans hold HTC-Columbia tilsyneladende ikke, for de sloges vildt for ham på den anden af ugens tre flade etaper, og efter en perfekt aflevering fra hans førerhund i spurten, Mark Renshaw, gjorde han arbejdet færdigt og vandt overbevisende. Petacchi blev lukket inde ude ved barrieren af Tyler Farrar, der minsandten deltog i slagsmålet med den kvæstede hånd tapet op, og der er nu lagt op til nye drabelige sprinteropgør, når feltet engang kommer ned fra de bjerge, som tårner sig op fra i dag.
Med tre etaper i Alperne går løbet ind i en ny fase. Ikke den afgørende, men den afslørende, hvor man kan få den første besked om styrkeforholdet mellem favoritterne. Udgangspunktet i deres indbyrdes stilling er, at Cadel Evans fører foran Andy Schleck efter deres fremragende kørsel på brostensetapen, og Alberto Contador, der satte forbavsende lidt tid til der, følger lige efter. Tidsforskellene er små, men store nok til, at det er den spanske favorit, der nu er i angriberens rolle. En situation, der passer især den uafrystelige Cadel Evans godt, mens Andy Schleck og Team Saxo Bank godt kunne finde på at sætte Contador og Evans under pres for i første omgang at finde svagheder på deres hold, der ikke synes alt for stærke.


