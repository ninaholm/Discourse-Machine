Tidligere Claus Beck-Nielsen, nu Helge Bille Nielsen
Forfatteren Claus Beck-Nielsen erklærede sig i 2001 for død. Året efter genopstod han som unavngiven værkfører for Kunstfabrikken Das Beckwerk. Nu viser det sig, at han ikke er spor navnløs


En forespørgsel hos Folkeregisteret. Mere skulle der ikke til for Advokatfirma Christian Harlang for at opklare, hvad den forfatter hedder, der tidligere hed Claus Beck-Nielsen. "Helge Bille Nielsen", lød svaret. Det er otte år siden, Claus Beck-Nielsen erklærede sig selv for officielt død. Siden blev kunstfabrikken Das Beckwerk oprettet med det erklærede formål at videreføre liv og værk efter Claus Beck-Nielsen. Forfatteren kaldte sig nu værkfører og benægtede at have et navn.Det var derfor i fuld overensstemmelse med normal praksis, at Das Beckwerk afviste det brev, virksomheden fik tilsendt fra Christian Harlang d. 28 januar."Das Beckwerk modtog i sidste uge en skrivelse fra Dem stilet til en Claus Beck-Nielsen. Vi må gøre opmærksom på, at vi ikke har nogen ansatte eller tilknyttede medarbejdere af dette navn. Derfor ser vi os ude af stand til og på ingen måde forpligtiget til at reagere på de fremsatte krav i Deres skrivelse," skrev Das Beckwerk til advokatkontoret, som havde rettet henvendelse på vegne af performancekunstneren Thomas Skade-Rasmussen Strøbech, der imod sin vilje spiller hovedrollen i kunstfabrikkens seneste roman, Suverænen.I brevet krævede Christian Harlang, at Claus Beck-Nielsen redigerede en række detaljer om Thomas Skade-Rasmussens person ud af romanen, samt udbetalte en erstatning på 30.000 kr. Men denne Claus Beck-Nielsen fandtes altså slet ikke.Kun dommeren måDa Christian Harlang den 19. marts indstævnede forfatteren for byretten var det da heller ikke under navnet Claus Beck-Nielsen.Advokatkontoret havde i mellemtiden konfereret med Folkeregisteret og rettede derfor stævningen til Helge Bille Nielsen."Jeg er principielt navnløs, men efter flere års kamp med den danske stat, som ikke vil have nogle borgere, der blot har et nummer og ikke noget navn, har jeg været nødt til at tage et navn. Og der har jeg simpelt hen bare taget det, der stod på min dør, da jeg flyttede ind, og som vist nok har stået der siden 1929," siger forfatteren, der stadig bærer det samme CPR-nummer, som da han hed Claus Beck-Nielsen.Allerede i selvbiografien Claus Beck-Nielsen (1963 - 2001) fra 2003 fremgik det, at forfatteren lod et dørskilt med navnet Helge Bille hænge på døren, da han rykkede ind i sin lejlighed i efteråret 2002.Men han fortalte ikke, at han helt officielt tog lejlighedens tidligere ejers navn og tilføjede sit eget Nielsen.De mange mennesker, der igennem tiden har brokket sig over ikke at vide, hvordan de skal tiltale forfatteren, skal dog ikke glæde sig for tidligt."Helge Bille Nielsen er ikke noget, man kan kalde mig. Kun hvis man er så heldig, at man er dommer, og jeg er for retten," siger forfatteren, der understreger, at han blot er en af flere ansatte på kunstfabrikken, og derfor kun kan anklages som medansvarlig for virksomhedens virke.
