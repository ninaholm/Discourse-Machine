'Botox og friværdi'
Forfatter Lone Hørslev ser tilbage på 00'erne, nu hvor det næste årti nærmer sig


 Hvordan ser du 00'erne?
»Jeg ser fladskærme, angrebskrig, sms'er, smoothies, angsten for mistænkelige mørklødede i metroen  og angst for hvede og influenza fra fugle eller svin. Miltbrand, Facebook og botox og friværdi, kontorlandskaber og orkanen Katrina, tsunamien og samtalekøkkener, den globale finanskrise og Peter Lundin og Harry Potter.
00'erne, synes jeg, desuden har været meget præget af en mediekultur, der i stadig stigende grad forherliger dumhed, en ballondans omkring den heldige vinder af en forside på en formiddagsavis og en tur i poolen på Paradis Hotel. Som børnene synger: 'ud med de kloge, ind med en ko, den kan være ligeså go'«
Hvad vil du huske fra 00'erne?
»På den private front er det først og fremmest mine børns fødsel i 2004. Noget mere omstyrtende end at sætte børn i verden kan et menneske næppe opleve. Professionelt var det også stort at debutere i 2001 med min første digtsamling, men jeg er lige ved at sige, at det var endnu større at debutere i Hvedekorn i 2000 - det var et sus.«
Hvilken episode står for dig som indbegrebet af årtiet, der er ved at være slut?
»Indbegrebet af et årti? Jamen det kan man da ikke. Der var Anders Fogh Rasmussens første nytårstale selvfølgelig, hvor han gør op med smagsdommeriet osv. De ting han sagde der, hele stemningen i hans måde at udtrykke sig på, synes jeg kom til at præge min opfattelse af tiden. Noget af tiden. Eller... en anden stor del af tiden tænkte jeg nok i virkeligheden mest på andre ting.«
Hvilken sang står for dig som typisk 00'erne?
»Det må næsten være noget med Britney Spears. Den der sang hvor hun klipper alt håret af og viser sit køn på vej ud af en bil, hvad er det nu den hedder?
Hvilken bog?
»Man siger jo, at noget af det redningsarbejderne lagde mærke til under oprydninen efter tsunamien i Thailand i 2004, var de mange eksemplarer af Dan Browns Da Vinci Mysteriet, der flød rundt i gaderne. På alle mulige sprog.«
Hvilket tv-program eller tv-serie?
»Nu ser jeg meget lidt fjernsyn. Men nok Klovn«
Hvilket kunstværk?
»Hornsleths forskellige værker. Jeg er totalt på herrens mark i forhold til ham og hans ting. Men jeg er sikker på, at han nok skal blive husket for i hvert fald den med geden. Og Damian Hurst - hvad ved man om ham? Man ved, at hans værker er enormt dyre. Det tror jeg også er ret typisk for tiden. «
Hvad vil helst glemme fra 00'erne?
»De der støvler alle piger begyndte at gå med på et tidspunkt, som mest lignede hjemmesyede og forede (!) andefødder i ruskind. De klædte absolut ingen.«
Hvad forventer du af 10'erne - og hvad frygter du mest ved 10'erne?
»Jeg forventer flere bær på buskene, flere smil på gaden, jeg forventer at større social ansvarlighed vil blive ligeså trendy som X Faktor. Fremtiden kan bare komme an!«

