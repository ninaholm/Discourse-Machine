Information tilbyder litterært asyl til verdenslitteraturens uønskede
Astrid Lindgrens negerkonge fra ’Pippi Langstrømpe’ er langtfra den eneste uønskede litterære figur. Informations kulturredaktion har derfor nedsat et nævn, og har efter grundig sagsbehandling besluttet at give asyl til disse truede figurer fra verdenslitteraturen
 Madame Bovary


 Astrid Lindgrens negerkonge fra ’Pippi Langstrømpe’ er langtfra den eneste uønskede litterære figur. Verdenslitteraturen ligefrem vrimler med utugtige, ukorrekte, amoralske og anløbne figurer, som på forskellige tidspunkter eller i forhold til forskellige tiders moral har været forbudt for en større offentlighed. Informations kulturredaktion har derfor nedsat et nævn, INFULF (Informations Nævn for Forfulgte og Utugtige Litterære Figurer), og har efter grundig sagsbehandling besluttet at give asyl til disse truede figurer fra verdenslitteraturen.
Madame Bovary - fra Gustav Flauberts ’Madame Bovary’
Åh, dejlige Emma Bovary. Du begik en fejl, da du giftede dig med lægen Charles Bovary, for du var jo slet ikke til et kedeligt middelklasseliv i provinsen. Du drømte derimod om eventyr og stræbte efter luksus og lir. Så hvad skulle du med Charles? Du var jo fanget der i de fugtige rum med al din bitterhed over dit liv. For at udholde det tomme liv i provinsen måtte du forfølge dine drifter. Det forstår man, når man læser din forfatter, Gustave Flauberts, skildring. Men din utroskab og udenomsægteskabelige sex blev ikke kun din egen undergang, den voldte også din forfatter store problemer og smerte. Du var anstødelig ud over alle grænser og var til fare for den offentlige moral, og Gustave måtte forsvare sit værk i det, der må betegnes som litteraturhistoriens mest berygtede retssag. Men Emma, du har en plads i alle læsendes hjerter, og får helt naturligt en plads på vores asylcenter blandt stærke og eventyrlystne mænd.
Grevinde Eva Hatzfeldt - fra Herman Bangs ’Håbløse slægter’
For nogle er hun den unge mands drøm om en smuk, erfaren elskerinde, for andre en farlig forførerske, der ophidser en ung mand til utugt. Vi taler om den heftige grevinde Hatzfeldt i Herman Bangs debutroman Håbløse slægter fra 1880. Sådan set er det vældig morsomt at forestille sig, at en flok dommere for godt hundrede år siden ophidsede har siddet med Bangs roman og skulle afgøre, om liderligheden var der for egen skyld eller for kunstens. 

Datidens moral og censur endte med at mene, at hendes forhold til romanens unge hovedperson William Høeg var utugtigt og pornografisk, og hendes forfatters værk blev efterfølgende forbudt ved politiretten i juli 1891. Dommen gav Bang al den berømmelse, han kunne ønske sig, og bogen var allerede udsolgt, da den skulle konfiskeres fra boghandlerne. 
Den høje herre, Georg Brandes, mente tillige, at Bangs debutroman litterært var en total katastrofe; Bang svarede igen, at Brandes’ ideer om kunst var totalt forældede og sådan fortsatte det med, at Brandes om Bang skrev, at »hans forstand er en middelgod fruentimmerforstand. Der er ingen mandlig gang i hans tanker«. Vi taler vel at mærke om et hovedværk i nyere dansk litteratur. Grevinde Hatzfeldt med de lokkende lokker, Messalina, den kåde Bakkantina, haremsdamen med den brutale, umættelige lidenskab skal være noget så velkommen her hos os.
Mustafa - fra Martin Jakob Strids ’Mustafas kiosk’

»Skal små børn virkelig lære rim ved hjælp af islamofobi?« spurgte en forarget svensk kvinde i anledning af debatten om Martin Jakob Strids elskede børnebog Mustafas kiosk. Og en del andre svenskerne var enige. Så ja, for dem der skulle have glemt det, så havde vi allerede sidste år en nordisk broderstrid om racisme i børnelitteraturen. Bogen blev kritiseret for sin skildring af figuren Mustafa, som af svenske læsere blev kaldt for en »racistisk karikatur« og en negativ stereotyp af muslimske mænd. Presset var så voldsomt, at det svenske forlag følte sig nødsaget til at skrive en undskyldning på Facebook, hvor de var »oprigtigt kede af at have såret og krænket både voksne og børn«. Vi i INFULF ser mere nuanceret på sagen. Vi har ikke tænkt os at svigte kioskejer Mustafa, så vi har tildelt ham asyl hos os og tilmed sendt ham en invitation med tilbud om, at han kan indrettet sin kiosk her hos os.
Shylock - fra Shakespeares ’Købmanden fra Venedig’
I Shakespeares berømte stykke Købmanden i Venedig er Shylock den jødiske pengelåner og den perfekte stereotyp af den pengeglade, grådige og følelseskolde jøde. Men han er også årsag til, at Shakespeare er blevet anklaget for antisemitisme.

Godt nok er der ikke nogen fortællerstemme, der lufter racistiske karakteristikker, men flere af stykkets andre figurer formulerer racistiske anklager, som eksempelvis Antonio, købmanden fra Venedig, der er nødt til at låne penge af Shylock og må bøde med sit eget kød, da han ikke kan betale lånet tilbage. Shylock taber retssagen mod Antonio og skal ikke alene betale halvdelen af sin ejendom til Antonio, men tvinges også til at konvertere til kristendommen. Selvom Shylocks nærighed og usympatiske natur kobles direkte til, at han er jøde, er Shakespeares skildring nuanceret og udspiller sig på baggrund af en større kakofoni af forskellige stemmer og ideer fra den tid. Shylock skal selvfølgelig have asyl, fordi det er vigtigt at rumme denne kontroversielle figur, der viser en karikatur, og hvad den siden er brugt til i en politiseret og især nationalsocialistisk virkelighed. Han er både projicering af en meget menneskelig tankemåde og en kulturel fejlsporing, der finder sted, når man skal finde syndebukke. Vi giver ham en plads og sørger for, at han kan indrette sig her med sin lille bankvirksomhed.
Negerkongen - fra Astrid Lindgrens ’Pippi Langstrømpe’
’Neger’ er nedsættende, og det bruger vi heldigvis ikke mere, men i en anden tid, hvor fremmede kulturer var mere eksotiske, måtte Astrid Lindgren godt lade sin hovedperson Pippi tale om sin far som negerkonge af sydhavsøerne.

Lad gå, at svensk tv i en genudgivelse af tv-serien kalder negerkongen for konge, men ingen skal pille ved den oprindelige Pippi Langstrømpe. Vi indretter en lille sydhavsø til ham med skønne kurrekurreduttere og hele molevitten. Han kan også få lov til at optræde i bastskørt, hvis han skulle få lyst.
Humbert Humbert - fra Vladimir Nabokovs ’Lolita’

Nu begynder det at blive udfordrende, men også den pædofile Humbert Humbert skal have litterært asyl, til trods for at han har forført den kun 12-årige nymfe Lolita. Humbert Humbert er den elegante og belæste europæiske mand, der ser Lolita gennem et filter af litteratur, og romanen er, formet som den forsvarstale i en retssag den er, en skandaløs indlevelse i den pædofiles fantasi om og tilbedelse af den helt unge kvindekrop. Uanset at det er pakket ind i den højeste europæiske litteratur, er Lolita offer for en pædofil mand. Han er skyldig, men lige så skyldige er sproget og litteraturen. Det viser Vladimir Nabokov også i sin fantastiske roman. Humbert Humbert er en skurk, men han skal have litterært asyl hos os, fordi vi har brug for ham til at minde os om helt fundamentale forbudte og utugtige drifter og hele litteraturens rolle i den slags – men vi lover samtidig at sørge for, at han ikke forgriber sig på flere uskyldige ofre.
Huck Finn - fra Mark Twains ’Huckleberry Finn’
Hvor mange er klar over, at også den elskede gavtyv, Huckleberry Finn i Mark Twains klassiske amerikanske roman, i flere omgange var bandlyst og uønsket af censuren?

Egentlig burde der ikke være noget kontroversielt i historien om den frække Huck og slaven Jimsfærd ned ad Mississippi-floden, hvor Huck mister sin uskyld og lærer om livets mere barske sider. Han er let at placere i en tradition som en ægte amerikansk frihedshelt, der forsøger at bryde løs fra alle civilisationens bindinger og leve i et drømmeland uden begrænsninger. I 1885 blev bogen kaldt obskøn og bandlyst af offentlige biblioteker, fordi man mente, at den hyldede en amoralsk vagabonds livsførelse. Bogen er siden blevet en amerikansk klassiker, men helt frem til nyere tid har amerikanske organisationer og borgerrettighedsbevægelser fra tid til anden krævet bogen fjernet fra skolernes læseplaner, fordi bogen med de 215 gange ’nigger’ opfattes som racistisk. Vi krammer Huck, kan se at hans brug af ’nigger’ er ironisk og del af forfatterens strategi for at vise tidens stereotype forestillinger om sorte.
Kaptajn Haddock med pibe - fra diverse af Hergés Tintin-bøger

Han er ikke den eneste tegneseriefigur, som mange ikke ønsker skal ryge i al offentlighed. Tænk også på Lucky Lukes smalle cigaret og Rasmus Klumps ven Skæg, der måtte smide piben. For nogle år siden måtte tyrkisk tv-station betale næsten 200.000 kr. for at have vist en tegnefilm, hvor Haddock ryger, fordi man var bange for, at det ville påvirke børn til at ryge i et land fuld af storrygere. Vi er ikke i tvivl om, at presset mod den stakkels Haddock kun vil tage til. Vi tolererer både eder og tobak. Ja, faktisk må kaptajn Haddock bande og pulse løs, som han vil, på vores permanente asylcenter, ligesom han må spise så mange lakridspiber, han vil.

