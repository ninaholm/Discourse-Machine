Klogere på menneskers liv og færden
Den islandske askesky har lagt en dæmper på aktiviteter og besøg fra udlandet på CPH PIX. Men filmene har været gode - ikke mindst dem i festivalens talentkonkurrence
Instruktøren Kaspar Munk viser endnu en gang - denne gang med filmen 'Hold om mig' - at han som få andre formår at skildre børn og unge menneskers liv og følelser på en sjælden loyal og troværdig måde.


 Det kunne nemt være blevet en kedelig problemfilm i stil med Historien om Kim Skov, der i min skoletid blev brugt som den store pædagogiske pegepind, når man ville have unge mennesker til at forstå de alvorlige konsekvenser af mobning. Men Kaspar Munks debutfilm, Hold om mig, er heldigvis så meget andet og mere.
Den beskæftiger sig godt nok med mobning og ensomhed og skolegårdens nådesløse hierarki og vil være et godt udgangspunkt for diskussion for både elever, lærere og forældre, der burde tvinges til at se den. Men det er samtidig så velspillet og sanseligt fotograferet en film, at man først og fremmest gribes af historien om en gruppe store skoleelever, hvis liv forandres for altid pga. en ulykkelig hændelse, og derfor ikke lægger mærke til, at man undervejs også bliver klogere på de unge menneskers liv og færden.
Hjertegribende
Kaspar Munk, der efterhånden har lavet kortfilm i en del år, har tidligere vist, at han som få andre formår at skildre børn og unge menneskers liv og følelser på en sjældent loyal og troværdig måde. Hold om mig er en lille film  - den varer kun 75 minutter  - men den fortæller en hjertegribende historie, der kun vokser sig større og større, jo mere man tænker over den.
Og så er Hold om mig blot én af en række seværdige debutfilm, som på årets udgave af CPH PIX dyster om den københavnske filmfestivals New Talent Grand PIX - og efter min mening en af favoritterne. Fra Finland og Zaida Bergroth kommer f.eks. et dramatisk og opfindsomt fortalt familiedrama, Last Cowboy Standing, der handler om en ung mand, som tænker tilbage på sin barndom og de tragiske hændelser, der rev hele hans familie og ellers trygge og lyse tilværelse fra hinanden.
Og fra den anerkendte, norske dokumentarfilmskaber Margreth Olin kommer Englen, hendes første spillefilm, der har en fantastisk Maria Bonnevie i hovedrollen og er en stærk beretning om ødelæggende afhængighed og misforstået kærlighed.
Umanerlig kedeligt
Lidt lysere ser man trods alt på tilværelsen i engelske Nick Whitfields skæve Skeletons, som handler om to mænd, David og Bennett, der arbejder med at vælte skeletterne ud af folks skabe. De to er en slags metafysiske, følelsesmæssige ghostbusters, som har rigeligt at lave, for indimellem kan det være en god idé at få gjort noget ved al sit gamle rod. Problemet er dog, at Davis og Bennett har deres egne skeletter at slås med, og det får uheldige konsekvenser, da de tilkaldes af en kvinde (spillet af Paprika Steen), hvis mand har været forsvundet i otte år.
Skæg er også Agathe Teyssiers The Invisible Woman. Den handler om en ung kvinde, Lili (Julie Depardieu), der helt bogstaveligt bliver usynlig - ofte på de mest upraktiske tidspunkter - hvilket både har at gøre med, at hun har svært ved at træde i karakter som sin helt egen, og at en familieforbandelse tilsyneladende forhindrer hende i at have andet end et umanerlig kedeligt liv.
Men faktisk er Lili en superheltinde in spe, og Teyssier leger veloplagt og underspillet med superheltegenrens konventioner, uden at The Invisible Woman på noget tidspunkt mister jordforbindelse. Faktisk er den noget så usædvanligt som en snakkesalig dramakomedie om franske neurotikere tilsat et pænt drys populærkultur, hvilket giver den kulør og energi.
Uden for CPH PIX' talentkonkurrence har der også været en række spændende tilbud blandt de mange af filmene, der endnu ikke er sikret dansk biografdistribution.
Menneskelig klangbund
F.eks. er den tyske dramathriller Die Tür - Døren  - med Mads Mikkelsen i hovedrollen en overraskende velfungerende og sine steder ret morsom - hvilket ikke er så mærkeligt, som det lyder - film om en maler, David (Mikkelsen), hvis lille datter drukner i familiens svømmepøl, mens han er i seng med nabokonen.
Fem år senere er David blevet skilt fra sin kone og ved at gå til i druk og sorg. Han forsøger at begå selvmord, men finder i stedet det, der viser sig at være en passage, en dør, til fortiden, faktisk samme dag, hvor datteren druknede. Han redder hende, men kommer ved et uheld til at slå sit gamle jeg ihjel og må nu indtage rollen som sig selv.
For en (kort) tid går det godt, men David er ikke den eneste, som opsøger fortiden gennem passagen, og sådan laver man en ny variation over et gammelt tema og giver på original vis spændingsfilmen en solid, menneskelig og psykologisk klangbund.

New Talent Grand PIX uddeles i aften, og CPH PIX i København slutter i morgen, men fortsætter endnu et par dage i Århus
Flere af de omtalte film kan ses i dag og i morgen
Spilletider og -steder på www.cphpix.dk

