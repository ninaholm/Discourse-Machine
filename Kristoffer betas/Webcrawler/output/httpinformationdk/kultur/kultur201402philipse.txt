Philip Seymour Hoffman er død
Skuespilleren Philip Seymour Hoffman er død i sit hjem i New York. Han blev kun 46 år
 
	Han blev blot 46 år gammel, Philip Seymour Hoffman. Den amerikanske skuespiller blev søndag fundet død i sin lejlighed i New York – med en kanyle i armen, rapporterede politiet, der også fandt heroin i lejligheden


 
	Den amerikanske skuespiller Philip Seymour Hoffman er søndag fundet død i sin lejlighed i New York, skriver avisen Wall Street Journal på sin netavis.

	Skuespilleren, der blev 46 år, er blandt andet kendt fra filmen Capote, der indbragte ham en Oscar for bedste skuespilpræstation.

	Han huskes desuden for sine roller i film som The Big Lebowski og Boogie Nights.

Læs nekrolog: Den talentfulde Hr. Hoffman

	Avisen citerer en kilde i New Yorks politi for oplysningen om dødsfaldet.

	Videre skriver Wall Street Journal, at politiet er ved at undersøge årsagen til hans død.

	For en uges tid siden var der forlydender på Facebook og internetmedier om, at Philip Seymour Hoffman faktisk var død, men det viste sig dengang, at det var et af de kedelige tilfælde, hvor nogle finder det morsomt at lyve kendte personer døde.

	Den amerikanske avis nævner ikke noget navn på politikilden, der har oplyst, at skuespilleren er død, og der foreligger heller ingen bekræftelse fra familie eller andre. Det franske nyhedsbureau AFP skriver imidlertid, at det har talt med en politimand, der heller ikke vil identificeres, men kilden siger, at årsagen til dødsfaldet nu er ved at blive undersøgt.

	Ifølge oplysningerne til AFP blev politiet kaldt til skuespillerens lejlighed omkring klokken 17.15 dansk tid.

	Avisen The New York Times skriver, at skuespilleren blev fundet af en ven, der ikke kunne få liv i Hoffman.

	Avisen citerer en politikilde for at sige, at årsagen til dødsfaldet umiddelbart ser ud til at være en overdosis.

	Philip Seymour Hoffman havde angiveligt en del problemer med misbrug, har flere medier ifølge magasinet Forbes rapporteret.

	Forbes skriver, at Hoffman i maj i fjor var til afvænning på grund af heroinmisbrug.

	Han skal have haft misbrugsproblemer allerede som ung, men i de seneste to årtier holdt han stien ren – med undtagelse af en periode i 2013, hvor han faldt i igen.

	Philip Seymour Hoffman havde en søn og to døtre med sin livslange partner, Mimi O'Donnell.

