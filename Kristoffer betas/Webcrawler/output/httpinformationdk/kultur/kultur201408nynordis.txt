Ny nordisk begejstring for amerikansk junkfood
Hverken fødevareministeren eller de stærkeste ramsløg kan holde den amerikanske fødevareimperialisme stangen. McDonald’s storsælger, og til efteråret kommer Stabucks og Dunkin’ Donuts for alvor til landet. Hvorfor er vi så vilde med de amerikanske brands?


 Kaffen mangler americanoens karakteristiske creme på toppen. Til gengæld er den lunken. Det er torsdag aften i Københavns Lufthavn, og i kaffebaren Starbucks langer en uniformeret og uinteresseret barista forskellige eksotiske kaffevarianter over disken til de ventende. Der er ingen autenticitet, ingen glæde og ingen god kaffeoplevelse forbundet med at købe en americano til 34 kroner hos Starbucks. Men den er amerikansk, og snart må man ikke nøjes med lufthavnen og udvalgte storcentre landet over, hvis man vil have sin kaffe fra Starbucks: Til efteråret åbner en butik på Rådhuspladsen.
Ligeledes gør Dunkin’ Donuts og butikker, der sælger den klassiske amerikanske frozen yogurt, deres entre på handelsgader landet over. Ja, selv på Nørrebrogade mellem grødbarer og økologiske sandwicher kan man få en omgang nedkølet yoghurt med brownies og M&M’s. Noget tyder på, at det nye nordiske køkkens sejrsgang er udført på en betragteligt tyndere line, end man umiddelbart skulle tro. Eller at det måske bare er eliten, der har danset, mens den brede befolkning har kigget den anden vej.
Men hvad skyldes amerikanske kæders succes i Danmark? Er det efterkrigstidens fetichdyrkelse af det økonomisk succesfulde USA, der lever videre i nye generationer, eller er det et spørgsmål om, at vi stadig gerne vil spise junk og ikke kun jordskokker – uanset hvad Claus Meyer og Thomas Rode siger?
Flere rodfrugter
Selv om vi holder konferencer i udlandet om nordiske råvarer og modtager michelinstjerner på stribe, er vi fortsat delt op i et sundhedsmæssigt a- og b-hold forklarer seniorrådgiver og kostvaneforsker ved DTU Sisse Fagt.
»Den nye nordiske mad er noget, der i høj grad bliver italesat af kokke og ildsjæle, og det er stadig lidt en elitær sag. Det er næppe kommet ud til hr. og fru Danmark. Dem med kort uddannelse spiser stadig mere usundt end dem med lang uddannelse.«
Der er dog ifølge Sisse Fagt generelt set en tiltagende bevidsthed om sundhed i befolkningen, og den seneste kostvaneundersøgelse fra 2008 og noget så simpelt som butikkernes udbud af kål og rodfrugter viser da også, at vi spiser sundere og har adgang til flere nordiske afgrøder året rundt. Derfor er der også en grænse for, hvad man faktisk kan slippe afsted med at lancere i Danmark.
iBureauet/Mia Mottelson
»Enhver trend starter altid med at være noget nyt og måske fremmedartet og dermed spændende. Men der er ikke nogen, der løfter et øjenbryn, hvis der åbner en ny burgerkæde, medmindre den har et helt epokegørende anderledes koncept, og jeg tror ikke, at en fødevarekæde, der ikke støtter den igangværende sundhedstrend, i det lange løb har nogen gang på det danske marked. Der kommer hele tiden nye aktører på markedet, men oftest tager en ny aktør markedsandele fra en gammel aktør, snarere end den nye aktør får befolkningen til radikalt at tage nye vaner til sig,« siger Sisse Fagt.
Burger til folket
Denne sundhedstrend betyder dog ikke, at danskere samtidig er begyndt at lægge burgere og fritter på hylden. Tværtimod har McDonald’s åbnet fire nye restauranter og øget sin omsætning med 10 pct. i 2013. Og godt nok lancerede burgerkæden i 00’erne salater, men det er stadig de fedtede burgere, nuggets og fritter, der er kernesortimentet. For nylig introducerede McDonald’s et morgenmadstilbud, der ud over den klassiske amerikanske morgenmad med en McMuffin, Hash Browns eller bacon og æg, også findes i en dansk variant med havregrød. Men det er de amerikanske produkter, de danske forbrugere vil have, forklarer kommunikationsdirektør hos McDonald’s Stine Green Paulsen. McDonald’s succes er ifølge hende en kombination af god mad, et gennemført koncept og en rimelig pris.
»Prisen er vigtig. Rigtig mange har ikke råd til at gå på de restauranter, der lancerer den nye nordiske mad med fokus på lokale råvarer. Det er meget et hovedstadsfænomen, men McDonald’s er for alle danskere.«
Et andet aspekt er, at McDonald’s’ koncept ganske enkelt passer godt med den måde, danskerne lever på, mener Stine Green Paulsen.
»Vi vil gerne have et hurtigt måltid, når vi er på farten. Vi vil spise et sted, hvor der er hyggeligt, og hvor både børn og voksne kan lide maden. Man ved, hvad man får.«
Stine Green Paulsen forklarer, at 50 pct. af alle gæsterne på McDonald’s ved, hvad de vil bestille, allerede inden de træder ind ad døren hos McDonald’s. Det er med andre ord den universelle appel, en Big Mac har, kombineret med produkter målrettet lokal efterspørgsel – i dansk sammenhæng nøglehulsmærkede wraps og burgere – der gør, at McDonald’s stadig giver nye nordiske køkkener baghjul.
Kaffekultur
Tilbage på Starbucks i lufthavnen ryger den halvkolde kaffe ud. At kaffe er blevet en identitetsmarkør er ingen hemmelighed, hverken for kultursociologer eller dem, der indtager den flydende koffein. I det senmoderne samfund ved man godt, at der er forskel på at drikke fem-seks kopper god jordemoderkaffe for at holde sig vågen gennem en lang arbejdsdag og på at drikke en espresso om morgenen og en cortado om eftermiddagen for nydelsens skyld. Man ved også, at én ting er fødevarer og smagsløg. Noget andet er brand. Efter en ungdom med automatkaffe var det en øjenåbner for en ung gymnasieelev at komme på en Starbucks i London, hvor kaffen ikke bare var kaffe. Den var et aktivt tilvalg knyttet til en kultur, hvor det at kunne henslænge sig under Starbucksparaplyen signalerede dedikation og kvalitetsbevidsthed. Kaffe var ikke bare kaffe, men også et brand. Og brand er en effektiv kvalitetsmarkør, der signalerer konsistens, kvalitet og ikke mindst tidløshed i en verden, hvor der altid er et nyere og bedre tilbud. Eller som den amerikanske elektronikgigant Philips’ daværende chefdesigner Stefano Marzano formulerede det omkring årtusindeskiftet:
»Samfundet ændrer sig i sagens natur konstant. Folk kommer, og folk går. For at sørge for kontinuitet på trods af alle disse ændringer, etablerer de fleste brandfællesskaber et sæt værdier, der giver mulighed for at bevare en fornemmelse af evighed og kontinuitet selv om de mennesker, der udtrykker disse værdier, konstant skifter.«
The American way
Man får ud over sin kaffe og sin donut også et element af produkt, der rejser sig over sin egen tid og f.eks. peger tilbage på efterkrigstiden, hvor amerikanske kulturprodukter for alvor vandt indpas i Danmark.
»USA kom til at stå for det materielt gode liv, og dette gode liv blev forbundet med samlebånd og Ford-biler, men også rummelige boliger, fyldte køleskabe og solbrændte ansigter med hvide tænder. Dette ideal blev også knyttet til konkrete varer, som kom til at symbolisere det gode liv,« forklarer lektor i historie ved Syddansk Universitet Nils Arne Sørensen, der leder forskningsprojektet Amerikansk på Dansk.
Amerikaniseringen af dansk kultur kan ifølge Nils Arne Sørensen spores helt tilbage til slutningen af 1800-tallet, men kom især i to bølger efter Anden Verdenskrig. Først umiddelbart efter krigen, hvor produkter som hotdogs, hamburgers, cornflakes, grillmad og tyggegummi gjorde deres indtog i Danmark og samtidig blev kopieret intenst i danske produkter som Yankie Bar, DANDY tyggegummi og Jolly Cola. Den anden bølge ramte i 80’erne, hvor særligt McDonald’s-brandet ikke kun var udtryk for en burgerkæde på dansk jord, men på godt og ondt et symbol på USA og amerikaniseringen, forklarer Nils Arne Sørensen.
En del af forklaringen på, at selv Nørrebrogade er blevet tæmmet af amerikanske kæder, er dog også helt økonomisk lavpraktisk, siger Nils Arne Sørensen.
»Fremmarchen og succesen skal også forklares med forretningsmodellen. Franchisemodellen gør det let at ekspandere med begrænset risiko set fra moderselskabets perspektiv.«
Samtidig lever vi fortsat i en verden, hvor den amerikanske kultur er meget dominerende, og hvor vi konstant udsættes for amerikanske referencer, forklarer Nils Arne Sørensen. Behovet for frossen yoghurt med frugt og chokolade er med andre ord ikke opstået helt ud af det blå.
»Den rolle, som Hollywoodfilm spillede i forbindelse med product placement er i vid udstrækning overtaget af amerikanske tv-serier de sidste 25 år. I serier fra Beverly Hills over Friends og til How I Met Your Mother er variationer af de amerikanske brands hele tiden til stede.«
Autenticitet er noget, vi enes om
Men når det umiddelbart fremstår paradoksalt, at amerikanske brands kan sejre i en by, der virker mest optaget af autenticitet og lokalproduktion, skyldes det ifølge sociologen Ulla Holm, at autenticitet er en social kategori og ikke noget, der findes objektivt ude i virkeligheden. Vi bliver enige om at tilskrive bestemte produkter og fremgangsmåder autenticitet, og derfor kan vi også hurtigt blive enige om at afklæde disse ting auraen og i stedet iklæde andre produkter den.
»Det, vi har forbundet med autenticitet – local food, local proces og urban farming – kommer jo faktisk fra USA. Det er på vestkysten og New York, man har opfundet det, og det er her, man gør det mest radikalt.«
Men der kan ifølge Ulla Holm også iagttages ændringer i attituden mod USA.
»Amerikansk kultur er ikke længere så tabubelagt, som det har været i mange år, hvilket bl.a. kan skyldes den her tv-seriebølge, der er med til at åbne for andre felter, f.eks. gastronomien.«
Og den amerikanske gastronomi er blevet stedmoderligt behandlet i Danmark, mener Ulla Holm.
»Det paradoksale er, at fastfood er et enormt innovativt og kreativt gastronomisk felt. Men den bliver ikke taget seriøst i Danmark i samme omfang, som den f.eks. gør i amerikansk presse, hvor man anmelder og omtaler nye produkter.«
I stedet sidder man fast i en opfattelse af f.eks. McDonald’s som et symbol på den globale kulturimperialisme og homogenisering. Men ifølge Ulla Holm hører der mere til historien.
»McDonald’s er enormt kulturelt sensitiv. I Japan har man lige lanceret Tofu McNugget, og man forsøger at tilpasse sig lokale fødevarekulturer og smagsløg over hele verden.«
Men det handler også om, at vi grundlæggende ikke forstår, hvilken betydning brandet har i amerikansk sammenhæng, mener Ulla Holm.
»Brands er gode til at skabe hjemlighed og tryghed. Måske forstår man det ikke rigtigt, før man har kørt en hel dag i USA og set neonskiltet og det her velkendte sted. Der er en eksistentiel tryghed i de her brands. USA er et kæmpe land, hvor man hele tiden er omgivet af fremmede, og så er det rart at komme hjem til en oase i produktjunglen.«
På Rådhuspladsen åbner Starbucks til efteråret. I lufthavnen ligger der stadig en halv kop kaffe i skraldespanden. Den smager bare ikke godt.

