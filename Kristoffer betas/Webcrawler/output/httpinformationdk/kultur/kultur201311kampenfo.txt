Kampen om fortællingen om Wikileaks
Den offentlige kamp om fortællingen om Wikileaks er et absurd teater, der bliver ved med at gentage sig. Der er kommet Hollywood-film, dokumentarer og bøger af stort set samtlige journalister, der nogensinde har haft noget med organisationen at gøre. Og hver ny udgivelse om organisationen eller Assange mødes af modspin fra Wikileaks, der nu også selv er begyndt at producere film 
 
	I et brev til skuespilleren Benedict Cumberbatch, forsøgte Julian Assange tilbage i januar at få Cumberbatch til helt at lade være med at påtage sig rollen som Assange i ’The Fifth Estate’. Foto: Nordisk Film


 
	De ligner lidt hinanden. Taler med samme accent og har samme platinblonde hår. Fiktionens Julian Assange fra The Fifth Estate, der har premiere i dag, siger ting på den særlige dramatiske måde, som virkelighedens Assange også gør det. Fiktionens Assange er interessant og fascinerende. Han har tydelige barndomstraumer, agerer kynisk, egoistisk og lader ingen stå i vejen for målet, der altid helliger midlet. Men på trods af den umiddelbare lighed er der altså tale om fiktion. Hollywood-filmen om Wikileaks bygger godt nok på to dokumentariske bøger – men bøgerne er skrevet af personer, som Wikileaks-stifteren har været i hård personlig konflikt med – og filmen har taget sig fiktionens friheder til at omskrive og gendigte begivenheder.

	Netop det har fået virkelighedens Assange til at rase over fiktionens portrættering af ham og hans organisation. I et brev til skuespilleren Benedict Cumberbatch, der spiller Assange, forsøgte virkelighedens Assange tilbage i januar at få Cumberbatch til helt at lade være med at påtage sig rollen som fiktionens Assange: »Du vil blive brugt som en lejemorder til at antage sandhedens fremtrædelsesform, men kun for at henrette den. Til at præsentere mig som moralsk kompromitteret og placere mig i en forvansket historie. Til at skabe ikke et fiktionsværk, men en forringet sandhed,« skrev Assange.

	Stærke billeder

	Spillefilm i så stor en produktion, som The Fifth Estate skaber stærke billeder. Filmen gendigter begivenheder, sætter folk ind i nye sammenhænge og fokuserer på særlige hændelser og karaktertræk ved centrale nulevende aktører. Dermed bliver det selvfølgelig ikke bare til passiv underholdning, men bliver reelt medskabende for den virkelighed Wikileaks og Assange agerer i. Og for den måde folk opfatter projektet, hans barndom, hans personlighed og hans karaktertræk.

	Menneskers erindringer om centrale politiske og historiske begivenheder vil altid være et mudret puslespil af faglig viden, fortællinger fra fiktionen og personlige overleveringer. Og Hollywood er den måske væsentligste medskaber af disse fortællinger på grund af billedernes evne til at lagre sig. Hvilke dele af vores viden om amerikansk politik kommer fra West Wing og House of Cards? Eller fra faglitteratur og Foreign Affairs? Hollywood eller uddannelsesinstitutionerne? Med tiden ender det hele med at smelte sammen, som Assange udtrykker det i brevet til Cumberbatch:

	»Intet præger offentlighedens holdninger så markant og samtidig så diskret som spillefilm, fordi de er i stand til at passere under den radar, der eskluderer bestemte synspunkter,« skriver Julian Assange.

	»For at retfærdiggøre sig selv, vil det hævdes at være fiktion, men det er ikke fiktion. Det er forvrænget sandhed om levende mennesker i kamp mod kollosalt stærke modstandere. Det er et værk af politisk opportunisme, påvirkning, hævn og frem for alt fejhed«.

	Små og store korrektioner

	Protesterne mod filmen var forgæves. Cumberbatch droppede ikke sin rolle, filmen blev lavet alligevel, og får premiere i Danmark i dag. Wikileaks lækkede versioner af manuskriptet på nettet, med tilhørende angreb på både fremstillingerne af de store interne konflikter og af små detaljer som Assanges eventuelle hårfarvning. Modstanden mod The Fifth Estate har været markant. Men den er også bare den seneste konflikt i den langvarige kamp, der har udspillet sig om fortællingen om Wikileaks og Assange. Julian Assange har ofte raset mod fremstillingerne af ham, og udsendt korrektiv efter korrektiv fra sin primære kanal med omverdenen – organisationens Twitter-kanal med to millioner følgere. Det er sket med stort set samtlige af de 7-10 bøger, der er udgivet om organisationen, og det skete også tidligere i år, da Wikileaks lækkede manuskriptet til Alex Gibneys dokumentarfilm We Steal Secrets: The story of Wikileaks. Filmen, der bliver vist flere gange i løbet af den kommende uge på CPH:DOX, forsøgte Assange med en ekstremt høj detaljegrad at pille fra hinanden i manuskriptet. Fra de små faktuelle detaljer til den helt overordnede fremstilling, hvor Alex Gibney ifølge Assange allerede i titlen laver upassende antydninger:

	»Titlen er usand. Den insinuerer, at Wikileaks stjæler hemmeligheder. Dette er en uansvarlig injurie. Ikke engang kritikerne i filmen siger, at Wikileaks stjæler hemmeligheder,« sagde han i kommentarerne til det lækkede manuskript.

	Mens modoffensiven tidligere har bestået af kritik og hårde angreb, gik Wikileaks endnu længere med modsvaret til The Fifth Estate og lancerede deres helt egen dokumentarfilm Mediastan. De lavede et stort Twitterfremstød for filmen, og hyldede Mediastans umiddelbare spredning på de sociale medier og gode ratings på IMDB, mens de hånede The Fifth Estate for dens dårlige salg efter premieren i USA.

	»Hvorfor er det, at alle ser på David? Fordi Goliat er så ulideligt kedelig,« citeres Assange for i en pressemeddelelse.

Mediastan følger et hold Wikileaks-aktivister af forskellig nationalitet på deres vej igennem blandt andet Kirgistan, Turkmenistan, Uzbekistan og Afghanistan for at finde lokale mediepartnere, der tør publicere de amerikanske diplomatiske indberetninger, som er blevet lækket til Wikileaks.

	Den opgave er ikke nem i den del af verden, som ellers ifølge Julian Assange er overordentlig interessant rent geopolitisk. Filmen undersøger på rejsen hvilke mekanismer, der fører til censur og selvcensur, og selv om den som sådan ikke er noget mesterværk, så er det befriende i sig selv at se nyt materiale om organisationen. For hvad der kendetegner stort set alle filmene og bøgerne om Wikileaks er, at det er den samme del af organisationens historie, der skildres i dem alle sammen. Det samme tre-fire årige hændelsesforløb fra 2007-2011, som ovenikøbet allerede mens det stod på blev skildret til overflod i alverdens medier.

	En farce

	At bog efter bog, film efter film, portræt efter portræt bliver ved med at tage udgangspunkt i det samme hændelsesforløb har medvirket til, at hele fortællingen om Wikileaks efterhånden er blevet en gentagelse af de samme konflikter om, hvordan forskellige historiske begivenheder udspillede sig. Det fjerner fokus fra de afsløringer, som organisationen har bidraget med, og samtidig er det som om konflikterne – mellem Assange og dem, der forsøger at skildre ham – følger en nærmest ensartet skabelon: Nogle mere eller mindre udenforstående ønsker at formidle, hvad Wikileaks er for et projekt, hvorefter Assange går nidkært til angreb på alle detaljer og fortællinger, der kan være uenighed om. Det er ærgerligt, for selv om der ikke er tvivl om, at Wikileaks har været et af de sidste mange års mest interessante projekter, har kampen om fortællingen efterhånden udviklet sig til en farce. Måske er det fordi, miljøet omkring Wikileaks er så interessant og historierne om krypteringen, internettet, hemmelighederne og den mystiske australier er for god til, at journalister og filmskabere kan lade være med at beskæftige sig med formen frem for indholdet?

	På den store globale konference for undersøgende journalistik i Kiev i 2011 brød der endnu engang diskussioner ud om samarbejdet mellem Wikileaks og Guardian, og om hvem der havde ansvaret for, at det var gået så galt med samarbejdet mellem de to organisationer. David Leigh, der var Guardians daværende redaktør for undersøgende journalistik og forfatter til en bog om Wikileaks, sad i panelet og blev angrebet fra salen, mens han forsvarede sin egen og Guardians ageren. Til sidst fik en undersøgende journalist fra Reuters nok, tog mikrofonen og sagde appellerende til David Leigh og de hundredevis af forsamlede journalister: »Please, kan I ikke snart få det her til at stoppe. Det er ærligt talt pinligt for os alle sammen«. To år efter kan vi konstatere, at han ikke fik sin vilje. Lad os håbe for alle parter, at der ikke går længe, før han gør.

