Folk



 Mobning I
I verdens skolegård må ’de store lande ikke mobbe de små’, understregede Barack Obama søndag over for Rusland, mens Ukraine stod bagved med blodtud og rakte tunge. Pædagoger, der har fået nok af konkurrencesamfundet, bør gå ind i diplomati.
Mobning II
Obama var i går i New Delhi. USA er rasende over, at Indien fortsat producerer billig hiv-, malaria- og kræftmedicin, der redder millioner af liv. USA’s magtfulde medicinalindustri vil have det stoppet. Man må åbenbart godt mobbe store, fattige lande.
Mobning III
I dag er Informations kulturredaktør, Anna Sperling, i Goa. Hun måtte stå i kø i timevis på den indiske ambassade for at få turistvisum. Indien er nemlig sur på Danmark efter Niels Holck-sagen – og så kan man jo altid mobbe glade turister.
Mobning IV
Til februar besøger Dalai Lama igen Danmark, men udenrigsminister Martin Lidegaard vil ikke mødes med den tibetanske eksilleder. Sådan kan ’vi bedst hjælpe tibetanerne’, mener han. Nationalstatslig mobning følger tyngdekraftens love.

