Ikke blot Førerens dulle
Ny biografi ønsker at korrigere det populære billede af Eva Braun som en dum blondine og en uselvstændig skolelærerdatter fra Bayern, hvis udprægede naivitet harmonerede med den koleriske diktators længsel efter barnlig uskyld


 Hun blev gift med en af verdenshistoriens mest berygtede massemordere. Men alligevel ved vi forbløffende lidt om Eva Braun, og hvad der i bogstaveligste forstand rørte sig i hendes skæbnesvangre forhold til Adolf Hitler.
Allerede før krigen forsøgte tjenestefolk uden held at finde spor efter eventuelle hyrdestunder i parrets brugte sengetøj. Manglen på beviser ledte dengang til formodningen om, at Braun og Hitler ikke havde et sexliv, og den forestilling har rodfæstet sig i populærhistorien. Men måske er der tale om en forhastet dom. For da Eva Braun ved lejlighed fik præsenteret et fotografi af den britiske udenrigsminister Chamberlain siddende på en sofa i Hitlers lejlighed i München i 1938 fnisede hun og udbrød: »Hvis bare han kendte til historien bag den sofa.«
Sådan lyder en af anekdoterne i historikeren Heike Görtemakers Eva Braun. Leben mit Hitler, som forsøger at kaste lys over de meste dunkle aspekter af forholdet mellem den unge Braun og den ældre diktator. Velrenommerede Hitler-eksperter som eksempelvis Joachim Fest og Ian Kershaw anskuer som oftest Braun som et ubetydelig vedhæng til et magtmenneske, der helt og holdent smeltede sammen med sin politiske mission.
Men Braun var mere end blot adspredelse for Hitler, mener Görtemaker. For den paranoide Hitler, der fra begyndelsen af sin forbryderiske karriere gjorde en dyd ud af rutinemæssige udrensninger i egne geledder, var Braun først og fremmest en klippe af loyalitet, mener Görtemaker, og der bestod reelle ideologiske overensstemmelser mellem parret. Efter fleres års omgang med ledende nazister kan Braun umuligt kan have undgået en vis ideologisk afsmitning, skriver historikeren.
Forsøget på at rekonstruere den emotionelle spændvidde mellem diktatoren og den unge bayriske kvinde forbliver imidlertid en vanskelig opgave, fordi Görtemaker må forlade sig på de få breve, som den unge Braun har afsendt til slægtninge og fortrolige veninder, samt på tvivlsomme udsagn afgivet i efterkrigstiden af tidligere nazister, hvis væsentligste interesse sandsynligvis har været at redde deres eget skind. Hitlers breve fra Braun sørgede han selv for at få brændt, inden parrets selvmord i førerbunkeren 30. april 1945.
Gift med Tyskland
At store dele af fortællingen om forholdet mellem Eva Braun og Hitler sandsynligvis til evig tid vil henligge i uvished, skyldes således ikke mindst bevidste overvejelser fra Hitler selv. For at beskytte det offentlige billede af førerens ensomme hengivenhed til fædrelandet og for til fulde at kunne appellere til den kvindelige del af befolkningen, valgte Hitler med overlæg at hemmeligholde forholdet til sin veninde. Otto Wagener, den første stabschef for SA, fortalte efter krigen, at Hitler på spørgsmålet om, hvorvidt eventuelle kvindelige beundrere kunne friste til et giftermål, malmfuldt havde understreget: »Jeg har en anden brud: Tyskland. Jeg er gift med det tyske folk, med dets skæbne.«
Selv om Hitler utvivlsomt i de fleste tilfælde selv troede på myten om den ensomme og opofrende førerskikkelse, var han i tilfældet Eva Braun således mere bevidst om en spaltning mellem den offentlige Hitler og den private Adolf. Og ikke mindst om den politiske nødvendighed heraf.
På trods af Hitlers forsøg på at hemmeligholde forholdet, er det sikkert, at parrets første møde fandt sted hos antisemitten og verdenskrigsveteranen Heinrich Hoffman, der drev et mindre fotostudie i München. Hoffmann, der indtil 1944 fulgte Føreren på nært hold, skabte sig en karriere på at forsyne det opadstræbende naziparti med billeder til propagandabrug. Det var eksempelvis i Hoffmanns studie, der ikke lå langt fra nazipartiets hovedkvarter i München, at Hitler perfektionerede de groteske positurer, han gjorde brug af under sine timelange taler.
I 1929 aflagde den 40-årige Hitler et af sine mange besøg hos Hoffmann og blev øjeblikkeligt betaget af den nyansatte praktikant, den 17-årige Eva, som han inviterede i operaen med bemærkningen: »Jeg er altid omgivet af mænd, så jeg forstår at påskønne mit held, når jeg befinder mig i selskab med kvinder.« Eva var uvidende om sin ældre bejlers politiske virke, men var til gengæld ikke uimodtagelig for hans charme. At Hitler var mere end almindeligt interesseret i pigebarnet viste sig ved, at han lod den senere topnazist Martin Bormann undersøge hendes families racemæssige baggrund, der var tilstrækkeligt arisk til, at forbindelsen kunne fortsætte.
Selvmordsforsøg
Således forvisset kunne Hitler, sandsynligvis i 1932, indlede et decideret parforhold med Eva Braun. Netop på denne tid var de politiske vinde særdeles gunstige for nazipartiet, og Hitler forlod stadig hyppigere München i arbejdet med at vriste magten fra den aldrende rigskansler Hindenburg. De mange rejser til Berlin efterlod Braun som passiv tilskuer til sin hemmelige kærestes opstigning. Om der derfor var tale om et forsøg på at tiltrække sig sin fraværende partners opmærksomhed er uvist, men Braun forsøgte halvhjertet at tage live af sig selv med et skydevåben, der tilhørte hendes far. Hitler var bestyrtet. Ikke mindst fordi endnu et selvmord i hans nære omgangskreds ville være offentlig skandale og en alvorlig forhindring på vej mod magten.
Hitler var i det hele taget plaget af påfaldende mange selvmordsforsøg blandt sine kvindelige bekendtskaber. Allerede i 1931, kort før Hitler begyndte at kurtisere Braun, havde hans sted-niece Geli taget livet af sig selv med et pistolskud rettet mod brystet. Som datter af Hitlers halvsøster boede den unge kvinde sammen med den fremtidige fører i en lejlighed i München, og efter Gelis død svirrede rygterne om en mulig incestuøs forbindelse mellem den opadstræbende demagog og dennes niece.
I løbet af 1935 var den gal igen. Sundhedsfanatikeren Hitler, der for det meste befandt sig i Berlin, undergik lægelig behandling og frygtede for strubekræft. Og det betød mindre tid til udflugterne til München og til Eva, der nok engang forsøgte at slutte sit liv, denne gang med en overdosis sovepiller. Om der var tale om et reelt ønske om at dø eller en form for afpresning af den fraværende elsker, er uvist, men Görtemaker beretter, at Hitler kort efter selvmordsforsøget indvilgede i at betale for en større lejlighed i det centrale München ikke langt fra hans egen residens på Prinzregentenplatz. Samtidig fik Eva også i højere grad lov til at deltage i offentlige arrangementer  dog stadig med behørig afstand til Føreren.
Kun ved enkelte lejligheder gik det galt. Et billede af Eva på en tilskuerrække bag Hitler ved vinter-OL i Garmisch-Partenkirchen i 1936 blev eksempelvis publiceret i det amerikanske Time Magazine, der spekulerede åbent i en erotisk forbindelse mellem den tyske diktator og en ung kvinde med efternavnet Braun. Men i Nazityskland, hvor den frie presse havde trange vilkår, forblev relationen hemmelig.
Under krigen opholdt Braun sig først og fremmest i Hitlers sommerresidens Oberberghof i Berchtesgaden i Bayern. Sammen med Hitler modtog hun og underholdt hun adskillige gæster, de fleste topnazister, hvoraf flere var forbløffede over at se føreren i selskab med en ung dame. I krigens sidste dage indfandt hun sig i Berlin og den dødsmærkede Hitler forsøgte at sende hende bort fra den forskansede førerbunker, men Braun afslog loyalt og lod sig i stedet vie med den mand, der havde lagt det meste af Europa i ruiner. Få dage efter gik det nygifte par i døden sammen. Til det allersidste var det officielle Tyskland uvidende om Førerens relation til den unge kvinde fra München.

Heike Görtemaker: Eva Braun. Leben mit Hitler. 366 sider. Illustreret. 24,95 euro. C.H. Beck Verlag.

