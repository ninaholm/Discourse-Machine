Hvor kan man egentlig købe salturt og havtorn?
I 52 timer om ugen laves der mad på dansk tv. Der koges og steges som aldrig før, og seerne labber programmerne i sig. Ikke fordi de vil lære at lave mad, de vil bare lære at slappe af og holde liv i forestillingen om den ideelle tilværelse
Endnu et madprogram fandt vej til sendefladen, da Claus Meyer serverede knivmuslinger, havtornsmoothie og langtidsstegt vadehavsokse i 'Smag på Norden' i onsdags. Men selv om madprogrammerne er uhyre populære, er det kun meget få seere, der finder opskrifterne på nettet og evt. tilbereder retterne.


 Det er ikke til at sparke sig vej frem for madprogrammer på dansk tv. Kendte mennesker spiser middag sammen på kanal 5, brødrene Price kommer rigeligt smør i gryden på DR1, Bo Bech sætter kniven for struben på TV3 og Camilla Plum slår endnu et stort brød op på DR2.
I alt 52 timer af sendetiden på de danske tv-kanaler går hver uge med at ælte, hakke, stege og bage, og i den forgangne uge føjede endnu et program sig til listen, da Claus Meyers
Smag på Nordentonede frem i bedste sendetid på DR1 onsdag.
På menuen stod blandt andet knivmuslinger, smoothie på havtorn og langtidsstegt vadehavsokse — ingredienser, der næppe kan erhverves i det lokale supermarked. Men det er fløjtende lige meget, mener medieforsker fra Aarhus Universitet Karen Klitgaard Povlsen. For når vi ser på madprogrammer, er det ikke for at lære at lave mad, men fordi vi gerne vil have en bid af det fællesskab, madlavningen repræsenterer.
»Tag nu for eksempel brødrene Price på DR1. Når de to brødre går rundt i et sommerhus i flot solskinsvejr og er sammen om at udføre noget praktisk, så nærer det vores forestillinger om den perfekte afslapning,« siger Karen Klitgaard Povlsen, der netop nu er i gang med en interviewundersøgelse, der skal kaste yderligere lys over, hvad vi bruger den store medierede interesse for mad til.
Og interessen ér stor. Ser man på en top ti over, hvorfor folk holder sig opdateret i medierne, ligger mad og sundhed på en tredjeplads, kun overgået af nyheder om katastrofer og politik samt historier om miljøet.
»Madprogrammer appellerer til vores forestillinger om, hvordan det var engang, og hvordan mange af os gerne ville leve, hvis vi havde bedre tid og ideelle indkøbsmuligheder. Det er god afslapning og underholdning, og vi holder liv i ideen om, at tingene kunne være anderledes,« siger Karen Klitgaard Povlsen.
Moderne at være social
Spørger man direktør i Center for Fremtidsforskning, Jesper Bo Jensen, skyldes den øgede interesse for filmede bøffer og fetasalat imidlertid også, at en mentalitetsændring er fulgt i kølvandet på finanskrisen.
»Før var der rigtig mange programmer om boligindretning, men krisen har ændret tidsånden, så vi nu hellere vil se programmer, hvor man er sammen om noget. Det er ikke længere moderne at vise sig frem, det er moderne at være social. Og det at lave mad er muligvis en af de mest sociale ting, man kan foretage sig,« siger Jesper Bo Jensen.
Fødevaresociolog Lotte Holm fra det Biovidenskabelige Fakultet på Københavns Universitet mener, at madprogrammerne bør ses som en modvægt til det abstrakte arbejdsliv med computere og elektroniske løsninger, som mange af os indgår i.
»Det at lave mad er noget konkret sanseligt. Det dufter og smager, man skal ælte og røre og hakke, og der kommer et produkt ud af det — tilmed et produkt, som giver nydelse, og som man kan bruge til at vise kærlighed og omsorg over for andre mennesker med. Det er et helt særligt arbejde, og derfor kan vi godt lide at se folk udføre det,« siger hun.
I sin undersøgelse af mediernes madprogrammer har Karen Klitgaard Povlsen blandt andet spurgt ind til folks brug af de opskrifter, som efter hver programudsendelse er tilgængelige på brødrene Prices hjemmeside.
Konklusion?
De færreste læser dem, og kun en enkelt af de interviewede respondenter har nogensinde fulgt en af opskrifterne.
Myter om mad
Men det betyder ikke, at vores interesse for madprogrammer er omvendt proportional med vores lyst til selv at lave mad, mener Jesper Bo Jensen. Det er nemlig en myte, at vi køber store køkkener og bruger mindre tid på at lave mad. Ligesom det er en myte, at vi indtager maden på vej ud af døren i stedet for sammen med resten af familien.
En undersøgelse fra Socialforskningsinstituttet fra 2003 viser, at vi lever meget anderledes, end vi tror, vi gør. For eksempel bruger vi 30 minutter længere tid på at spise i dag, end vi gjorde i 1987.
»80 procent af de danske børnefamilier indtager aftensmåltidet sammen med deres børn, og alle er til stede om bordet i seks ud af syv dage om ugen. På mange måder har måltidet genindtaget sin status i familien i Danmark. Men når man læser, hvad journalisterne skriver om vores madvaner, får man det indtryk, at danskerne slet ikke bruger tid i deres nye dyre køkkener,« siger Jesper Bo Jensen, der understreger, at tendensen er den samme i en nyere undersøgelse fra 2009.
'Rigeligt smør'
Ifølge Karen Klitgaard Povlsen fungerer de mange populære madprogrammer — foruden at være kilde til afslapning og fællesskabsfølelse — også som alternativ til den stærke fokusering på sundhed, som de senere år har været et fremherskende dogme i samfundsdebatten.
»'Rigeligt smør' er sloganet for brødrene Price. Programmet er et typisk frikvarter, og det er enormt afslappende med et program, som lader os holde fri fra alle sundhedsforestillingerne, men som gør det på en jokende, ironisk måde,« siger Karen Klitgaard Povlsen og tilføjer:
»Man får jo ikke fedt om hjertet af at se rigeligt smør på tv«.


