Hvor retssystemet fejler ...



 NB: Spoiler Alert!
Skal man ryste på hovedet af den amerikanske anklagemyndighed eller bøje sig i støvet for instruktør Andrew Jarecki? Søndag viste HBO sidste afsnit af dokumentarserien The Jinx om (mega) rigmandssønnen Robert Durst. Og slutningen var ikke bare forløsende: Den var fuldstændig komplet. Så helt og aldeles afrundende at sagen mod Durst, mistænkt for hele tre mord, nu genoptages – 20 år efter det første, det på hans hustru.
Hans far så ham ikke. Han udviklede sorte øjne og dræbte (sandsynligvis) alle dem, der kom ham så nær, at de så ham. Han slap fri med hjælp fra advokater betalt af hans families penge. Han kunne frit begive sig ud på sine gåture gennem New York. Gennemsigtig flanør mellem de bygninger, der skabte den formue, der blev hans banemand og frelser. Indtil han igen blev drevet mod at blive set, kontaktede en filminstruktør, tilbød at medvirke i en dokumentar om sig selv og blev fanget. De sidste ord i serien blev: »Oh, I want this. What a disaster.« Fuldendt poetisk. Lukket som kriminalsag. Fiktionen må ryste i bukserne.
Det er ikke første gang, at der skulle en dokumentarfilm til før retfærdigheden skete fyldest i det amerikanske retssystem, hvor de rige slipper og dem, der er fattige og sorte i huden eller vælger at klæde sig i sort, dømmes skyldige. Så se The Jinx, men skynd dig så videre til Paradise Lost, dokumentar-trilogien om justitsmordet på de tre teenagedrenge kendt som The West Memphis Three, der blev dømt for satanistisk motiverede drab på tre børn, men frikendt, blandt andet som følge af dokumentaren. Og The Central Park Five om fem unge drenge med minoritetsbaggrund, der blev dømt for voldtægten af en hvid kvinde – et overgreb, der 13 år senere blev tilskrevet en serievoldtægtsmand. Og snyd ikke dig selv og din retfærdighedssans for The Thin Blue Line. Historien om Randel Dale Adams, der fejlagtigt blev dømt for at drabet på en politibetjent i Dallas i 1976.
Alle viser de, at retssystemer konstant skal kigges over skulderen. Og dokumentarfilmen har alle forudsætninger for at løfte den opgave eminent.

