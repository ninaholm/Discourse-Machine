Kusturicas næste helte er en arabisk stripper og et mexikansk ikon
Først en film, der foregår i Mellemøsten og handler om en mandlig stripper og mavedanser, dernæst en film om Pancho Villa med Johnny Depp i hovedrollen. Det er to af instruktøren Emir Kusturicas kommende projekter, som han fortalte om på filmfestivalen i Marrakech i Marokko
Den serbiske filminstruktør, Emir Kusturica modtog i går en pris hyldest til et helt livs filmværker ved den 9. filmfestival i Marrakesh i Marokko. Festivalen slutter i aften.


 MARRAKESH - »Jeg må indrømme, at jeg er lidt træt af det,« siger Emir Kusturica.
»Lige meget hvad jeg gør, er jeg forkert på den. Lige meget hvad. Jeg ved, at jeg ikke er det, men situationen på Balkan bliver slet ikke bedre.«
Den bosnisk-serbiske filminstruktør, der er kendt for sine kulørte, humørfyldte og indimellem kontroversielle film om Eksjugoslaviens sammenbrud og krigen på Balkan, skal lave sin næste film i Mellemøsten, i Israel og Palæstina.
Det fortæller han, da Deres udsendte møder ham på filmfestivalen i Marrakesh i Marokko, hvor han er en af æresgæsterne.
»Når én krig er forbi, venter man blot på en ny krig, fordi man kan se, at det er måden, folk kommunikerer på. Lighedspunkterne mellem situationen i Bosnien og Israel/Palæstina er, at man tror, at man har noget at skulle have sagt. Men man har ingenting at skulle have sagt. Det er magthaverne, der suverænt bestemmer.«
»Hvad enten det drejer sig om Bosnien eller Israel, er de ikke interesseret i, at situationen ændrer sig. De vil have krig, fordi krig er et meget produktivt foretagende. På den ene side taler de imod krigen og optræder som ansvarlige mennesker, på den anden side giver krigen dem mulighed for at udvikle teknologier. Det er en næsten uvirkelig måde at leve på.«
Et nyt kapitel
Samtidig føler Emir Kusturica, der også selv er en farverig, larger-than-life-skikkelse, at han er færdig med at udforske Balkan i sine film, og han behøvede ikke at tænke sig længe om, før han sagde ja til at filmatisere det manuskript, man havde sendt til ham.
»For mig er det her et nyt kapitel i mit liv. De sendte mig manuskriptet, fordi de kunne se, at jeg var den, som kunne filmatisere det. Det handler præcis om det, der gør mig nysgerrig.«
»Det er historien om en mand, der bor i Hamburg og har et meget usædvanligt arbejde: Han er stripper og mavedanser, 30 år gammel. Og han får at vide, at hans far er døende. Hans bror vil have ham til at komme, også fordi broderen skal giftes. Men giftermålet bliver ikke til noget, faderen dør, og så begynder dramaet.«
»Han skal føre sin døde far til Ramallah på Vestbredden, og på grund af alle forhindringerne bliver det et utroligt drama, men også meget morsomt. Farens lig bliver stjålet af mafiafolk, bilen bliver klemt hos en autoophugger, og han prøver at få sin far ud af den. Det er virkelig dramatisk. Det har ikke et stærkt politisk budskab, men er blot meget mærkeligt og kraftfuldt og egensindigt. Han og borderen bliver taget til fange af ekstremistiske selvmordsbombere og bliver udstyret med bomber. Men nogen begår en fejltagelse, og de overlever. Det er meget, meget morsomt.«
Elsker begge parter
Men er Emir Kusturica ikke bange for, at man vil beskylde ham for at stikke næsen i noget, han ikke ved noget om?
»Man laver ikke film, som foregår lige uden for ens egen dør. Man laver film om det, man tror på, sin æstetik og inspiration. Jeg kender menneskene i Israel ret godt, og jeg forstår deres situation. Jeg tror faktisk, at det er godt, at én som mig, der hverken hader jøderne eller palæstinenserne - som elsker begge parter - og hvis historiske viden ikke er så detaljeret, laver filmen.«
Filmens finansiering er ved at være på plads, og Kusturica håber at kunne begynde at optage i april eller august næste år. Den 55-årige instruktør løfter også sløret for et andet, kommende projekt, en storstilet film om den mexicanske oprørsleder Pancho Villa, der levede fra 1878-1923.
Kusturicas ven, den amerikanske skuespiller Johnny Depp, der i 1993 medvirkede i instruktørens hidtil første og eneste engelsksprogede film, Arizona Dream, har sagt ja til at spille Pancho Villa.
Utrolig skikkelse
»Det er mit livs største projekt,« siger Emir Kusturica.
»Johnny Depp og jeg vil skabe en stor oplevelse om en af de mest fascinerende og utrolige skikkelser i revolutionens historie. Han blev forladt som barn og endte som guvernør. Han sejler gennem historien, og der findes ingen andre som ham.«
Det bliver ikke en konventionel biografisk film, understreger Kusturica, der ikke synes, at nogle af de mange tidligere film om Pancho Villa har ydet ham retfærdighed.
»De fordybede sig ikke i denne meget følelsesladede mand. De er alle sammen meget overfladiske og skildrer kun de spektakulære sider af hans liv. Det sjove er, at det hotel, vi i 1991, optog Arizona Dream på, faktisk er det hotel, han red ind på på sin hest. I perioder elskede man ham i USA. Han var en stjerne. Siden ændrede det sig så.«
»Materialet, jeg har, er ekstremt godt og rigt. Det er delt ind i syv historier, i hvilke han hovedsageligt ses gennem sine bedste venners øjne - mordere, poeter, smukke kvinder. Og i løbet af denne rejse ser vi mange aspekter af menneskets historie. En slags Sergio Leone-blik på verden, hvilket jeg elsker.«
Kusturicas mobil ringer. Ringetonen er musikken fra Fellinis Amarcord.
»Det er min favorit, Amarcord,« siger han med et smil, før han vender tilbage til Pancho Villa-filmen.
»Det bliver ikke en History Channel-film, nej, ikke den slags ideologiske propaganda-bras.«


Læs mere om den marokkanske filmfestival på: www.festivalmarrakech.info

