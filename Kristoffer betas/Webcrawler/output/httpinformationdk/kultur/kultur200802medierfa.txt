Medier favoriserer Medvedev
Russiske medier følger Dimitrij Medvedev, Kremls favorit til præsidentposten, med stor iver, mens tre andre præsidentkandidater på det nærmeste forbigås


 For en sjælden gangs skyld var Ruslands vicepremierminister, Dimitrij Medvedev, ikke første indslag i nyhederne på de landsdækkende russiske tv-kanaler onsdag aften. En busulykke i Thailand, hvor adskillige russere blev dræbt og kvæstet, fortrængte ham til andenpladsen. 
Men det hører til sjældenhederne. For under den igangværende valgkamp forud for præsidentvalget på søndag har Dimitrij Medvedev om ikke haft monopol på nyhedssendingerne, så i hvert fald fået det største dækning i den bedste sendetid.
Flere undersøgelser offentliggjort onsdag og i går af fire landsdækkende og statskontrollerede tv-kanalers nyhedsudsendelser viser, at Medvedev har fået rundt regnet fem gange så meget sendetid som de tre andre kandidater tilsammen.
 På én kanal, NTV, optrådte Medvedev i februar hele 17 gange så lang tid som de tre andre kandidater tilsammen. Men NTV ejes også delvist af energigiganten Gazprom, hvor Medvedev er bestyrelsesformand.
 Undersøgelsen er foretaget af Center for Journalistik i Ekstreme Situationer, CJES. Lignende undersøgelser af Instituterne Medialogia og GOLOS viser samme billede. 
Den 42-årige Dimitrij Medvedev er vicepremierminister og blev i december i fjor udpeget af den siddende præsident, Vladimir Putin, til at blive Ruslands næste præsident.
 Onsdag aften varede indslaget om Medvedev godt otte minutter. Han var ifølge speakeren på Kanal RTR-nyhederne klokken 20.00 på privatbesøg i Nisnij Novgorod, hvor han mødtes med lokale ledere og vælgere. Men besøget var ikke mere privat, end at alle landsdækkende tv-stationer var til stede og bragte minutlange indslag og en næsten tre minutter lang enetale med Medvedev, hvor han lover at videreføre Putins politik, "der har været effektiv og bragt stabilitet til Rusland", som han formulerede det.
Væg-til-væg-dækning
Hele mødet var veltilrettelagt for tv. Efter alle deltagere havde taget plads i den blomstersmykkede teatersal entrede Medvedev salen og gik under klapsalver frem til et bord omkranset af et tæppe med det russiske flags hvide, blå og røde farver.
Efter indslaget med Medvedev kom et indslag om et jubilæum på den kendte Mariinskij-opera og teater i Sankt Petersborg, hvor Vladimir Putin var hovedtaler.
Og først derefter kom et indslag med de tre øvrige præsidentkandidater, lederen af kommunistpartiet Gennadij Sjuganov, lederen af det nationalistiske Det Liberale Demokratiske Parti, Vladimir Sjirinovskij og den næste ukendte Andrej Bogdanov, der leder det lille Demokratiske Parti. De tre deltog i et radioprogram.
 Men Medvedev får ikke kun længere omtale end sine modkandidater. Han omtales også langt oftere. 
I februar er Medvedev omtalt hele 1.832 gange på de landsdækkende tv-kanaler, mens Sjirinovskij blev omtalt 533 gange, Sjuganov 479 gange og Bogdanov 258 gange, viser undersøgelsen fra CJES.
Tv-stationen Ren-TV har gennemført en mere eller mindre balanceret dækning af de fire kandidater under valgkampen.
Favoriseringen af Medvedev kommer også til udtryk på en anden måde. Mens Medvedev optræder i den bedste sendetid mellem klokken 18 og 22, omtales de tre andre kandidater oftest om morgenen eller i dagtimerne, hvor hovedparten af den russiske befolkning enten sover eller er på arbejde. 
Mediernes dækning har haft stor indflydelse på Medvedevs popularitet. Meningsmålinger tyder på, at han får cirka totredjedele af stemmerne søndag, mens Gennadij Sjuganov og Sjirinovskij står til at få cirka 10 procent hver. 


