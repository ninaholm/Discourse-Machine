Et forbillede for enhver udkantsforfatter
Hun var eksperimenterende, dristig og jordbunden, garderede aldrig sine satsninger og havde sit hjerte med i alt, hvad hun foretog sig – mindeord om Dorris Lessing fra en forfatterkollega, der satte hende særligt højt
Hvis der fandtes et Mount Rushmore for det 20. århundreds forfattere ville Doris Lessings ansigt helt sikkert være mejslet i granitten, skriver Margaret Atwood.


 
	Vidunderlige Doris Lessing er død. Man forventer aldrig, at et så solidt klippemassiv i det litterære landskab blot kan forsvinde. Det er et chok.

	Jeg stiftede første gang bekendtskab med Lessing på en parkbænk i Paris i 1963. Jeg var studerende og levede på en diæt af baguettes, appelsiner og ost, som man nu gjorde, og led af mavesmerter, som man nu gjorde. Min veninde Alison Cunningham og jeg måtte ikke opholde os på vores vandrehjem i dagtimerne, så Alison forsøgte at opmuntre mig i min forpinte tilstand ved at læse højt af Den gyldne bog, som havde en urørlig kultstatus blandt sådan nogle som os. Hvordan kunne vi vide, at vi læste en bog, som snart skulle blive en feministisk klassiker?

	Netop som vi nærmede os et afgørende vendepunkt i hovedpersonen Anna Wulfs liv, kom en politimand forbi og fortalte os, at det var forbudt at ligge på parkens bænke, så vi forlagde residensen til en nærliggende bistro og foretog endnu et spændende toiletbesøg. (Fodnote: Dette var før feminismens anden bølge. Det var før prævention blev udbredt. Det var før lårkorte nederdele. Så Anna Wulf var en bemærkelsesværdig øjenåbner: Hun gjorde ting og tænkte ting, som ikke havde været specielt meget diskuteret i Toronto over middagsbordene i vores teenagetid, og som derfor forekom os temmelig dristige.)

	Den anden kvindelige forfatter, vi sneg os til at læse i 1963, var Simone de Beauvoir, men for sådan nogle små koloniale tøser som os havde barndommen været uden stivede skørter og ikke haft meget fransk elegance over sig. Vi havde mere til fælles med opkomlinge fra andre afkroge af det britiske imperium såsom Doris Lessing: Født i Iran i 1919, vokser op på en farm i Rhodesia (nu Zimbabwe), derefter to mislykkede ægteskaber, så en flugt med ringe fremtidsudsigter til England, som var den destination, alle vi kolonialister med ringe fremtidsudsigter var tiltrukket af dengang.

	Kastede alle kræfter ind

	En del af Lessings energi kan meget vel udspringe af netop denne afkrogs-oprindelse: Når hjulet for alvor snurrer, er det i udkanterne, at gnisterne flyver. Hendes opvækst gav hende tillige indblik i holdninger og kvaler hos mennesker, der ikke lignede hende selv. Og hvis man ved, at man alligevel aldrig kan komme til at passe helt ind – aldrig kan blive ’en ægte englænder’ – har man også mindre at tabe. Doris gjorde alt med hele sit hjerte. Hun investerede hele sin sjæl, og alle sine kræfter. Det kunne ske, at hun midlertidigt kom på vildspor som i den periode, da hun forsvarede den stalinistiske kommunisme, men hun garderede aldrig sine indsatser eller tjattede halvhjertet. Hun kastede alle kræfter ind. Hvis der fandtes et Mount Rushmore for det 20. århundreds forfattere, ville Doris Lessings ansigt helt sikkert være mejslet i granitten. Ligesom Adrienne Rich var hun et centralt omdrejningspunkt i det øjeblik, da portene til større kønsligestilling blev slået op, og kvinder blev konfronteret med øgede frihedsgrader og valgmuligheder – og med desto større udfordringer.

	Hun var politisk bevidst i den mest grundlæggende forstand med et veludviklet blik for de mange former, som magten kan antage. Men hun var også spirituel og udforskede de grænser og faldgruber, der følger med det at være menneske – især efter at hun blev tilhænger af sufismen. Som forfatter var hun eksperimenterende og dristig, f.eks. vovede hun sig ud i at tage livtag med science fiction-genren i sin Canopus i Argos-serie på et tidspunkt, da den slags var temmelig risikabelt for en ’seriøs’ forfatter at gøre.

	Det var ligegodt satans!

	Hun var også meget nede på jorden med sin mindeværdige kommenter: »Det var ligegodt satans!« da hun i 2007 blev underrettet om, at hun havde vundet Nobelprisen i litteratur. Hun var kun den ellevte kvinde, der fik denne pris og havde aldrig forventet det – en mangel på forventning, der i sig selv var en slags kunstnerisk frihed, for hvis man ikke opfatter sig selv som nogen selvhøjtidelig person, behøver man heller ikke at opføre sig sådan. Man kan stadig slå håret ud og flytte grænser, og det var det, som interesserede Doris Lessing – altid.

	Hendes berømte eksperimenter med pseudonymet som demonstration af de forhindringer, ukendte forfattere står over for, er bare et eksempel. (De romaner, hun skrev under pseudonymet ’Jane Somers’ blev anmeldt som blege efterligninger af Doris Lessing, hvilket trods alt må have været lidt skræmmende for hende.)

	Jeg har aldrig mødt Simone de Beauvoir – det ville i min ungdom have været et ualmindeligt frygtindgydende scenario. Men jeg mødte Doris Lessing, flere gange. Disse møder fandt altid sted i litterære sammenhænge, og hun var alt det, en yngre kvindelig forfatter kunne håbe på: venlig, hjælpsom, interesseret og med en ganske særlig forståelse for forfattere, der kommer til England fra en udkantsposition.

	Når vi bliver ældre, står vi for over et valg mellem karikaturer. Når det gælder ældre kvindelige forfattere over for yngre, kunne det være Cruella De Vil versus Glinda den Gode. På min vej har jeg mødt en hel del Cruellaer, men Doris Lessing var en af Glindaerne. Hun var et beundret forbillede for mig. Som hun var et forbillede for enhver forfatter, der kommer fra marginerne, fordi hun på så fremragende måde viste, at man udmærket kan være en ukendt fra udkanten, og alligevel med talent, mod og ihærdighed igennem hårde tider og et lidt held kan man også nå toppen.Margaret Atwood er canadisk forfatter© The Guardian og InformationOversat af Niels Ivar Larsen

