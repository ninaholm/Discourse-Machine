Den moderne djøf'er kan redde kulturlivet
Med Maria Rørbye Rønn som ny generaldirektør for Danmarks Radio er djøf’ernes regimente i kulturlivet igen blevet bekræftet. Men er hun blot endnu en kedelig, regelret djøf’er, eller er hendes slags netop, hvad de store kulturinstitutioner har brug for?
Danmarks Radios nye generaldirektør Maria Rørbye Rønn og formanden for DRs bestyrelse, Michael Christiansen holder pressemøde om Maria Rørbye Rønns udnævnelse til generaldirektør. Mødet foregår i DR-byen.
En forudsætning. DR's nye generalsekretær Maria Rørbye Rønn er det seneste eksempel på kulturlivets djøf'isering. Men djøf'erne er ingen hindring - tværtimod - for et godt samarbejde mellem det kunstneriske og det administrative, siger Pierre de Guille Monthoux fra CBS


 Hos bookmakerne var det to uddannede journalister, der toppede favoritlisten til posten som DR's generaldirektør. Ulrik Haagerup og Lisbeth Knudsen havde lederegenskaberne og erfaringerne inden for mediebranchen, hed det sig, men i sidste ende blev ledelsen af Danmarks største journalistiske arbejdsplads igen besat af en djøf'er: Den konstituerede generaldirektør Maria Rørbye Rønn, juristen, der igennem 15 år har arbejdet sig op gennem DR, først som jurist, og siden som juradirektør.
»Ved valget har bestyrelsen lagt vægt på den enestående blanding af faglige og ledelsesmæssige kompetencer samt personlige egenskaber,« sagde bestyrelsesformand Michael Christiansen på pressemødet med Maria Rørbye Rønn.
Hun blev beskrevet som en anelse grå jurist uden de store personlige ambitioner. Hun var det sikre valg, der kunne dirigere DR sikkert videre, indtil bestyrelsen havde fundet det kulturelle fyrtårn, som den konservative kulturminister Per Stig Møller efterlyste.
Er djøf'isering dårlig?
Traditionelt set har der været enorm modstand mod djøf'iseringen, særligt i de såkaldte kreative organisationer - steder som teatre, mediehuse, filminstitutter og museumer. Det er her, djøf'erne er blevet udstillet som 'de onde bureaukrater' - de kapitalfikserede og pengeliderlige direktør-typer, der tænker profit i stedet for kunst; og stabilitet frem for kreativitet.
På en anden toppost i det danske kulturliv, Det Kongelige Teater, har man ligeledes en djøf'er, juristen Erik Jacobsen, siddende som overhoved. Før Erik Jacobsen sad DR's bestyrelsesformand Michael Christiansen, ligeledes jurist, i stillingen. Og heller ikke her er det noget, der udelukkende møder bifald:
»Der er en tendens til, at det hele skal gøres op i det, som djøf'ere er gode til. Derfor laver man langtidsplaner og resultatkontrakter, og fører præcise skemaer over, hvor mange billetter man sælger,« konkluderer teaterprofessor Jørn Langsted.
Det går ifølge ham hånd i hånd med den misforståede tanke om, at når man giver offentlig støtte til en kulturinstitution skal det ikke være kvalitet, der kommer ud af det. Det skal bare løbe rundt. Jørn Langsted frygter, at teatrene ender med at interessere sig for billetsalg og positive tal på bundlinjen i stedet for indholdet af de stykker man opsætter.
»Jeg mener jo, at kvalitet er svært at sætte op i tabeller og tal. Djøf'iseringen kommer blandt andet fra de krav, der bliver stillet til teatrene om budgetvedligeholdelse og tendensen er stigende.«
Et frirum til kunsten
Men det giver frirum til de kunstneriske tankestrømme, når der sidder en mand på pengekassen med den opgave at holde styr på finanserne, mener Kasper Bech Holten, der er operachef og en af tre kunstneriske chefer under Erik Jacobsen.
Han ser det som »en stor fordel,« at have en øvre chef, der kan varetage alle de administrative opgaver, som han ikke selv er uddannet til.
»Jeg tror meget på den model, hvor man har en person, der har styr på det økonomiske, og en række kunstneriske chefer, der kan tænke indhold. På den måde er jeg rigtig glad for at have en djøf'er som leder.«
Bech Holten taler om »den kunstneriske frihed«, han vinder ved at have en chef, der kan de ting han ikke selv kan.
»Jeg får tid til min niche. Og jeg oplever, at Erik Jacobsen og før ham Michael Christiansen har haft en meget stor interesse og har lyttet meget indgående til, hvad jeg har haft at sige.«
Kasper Bech Holten har aldrig fået et diktat fra den øverste chef, ligesom han ikke blander sig i de økonomiske beslutninger, som Erik Jacobsen træffer.
»Men Erik er chefen, og det er der ingen tvivl om.«
Professor Jørn Langsted mener, at det er problematisk, at man ikke har en frontløber på Det Kongelige Teater, der har faglig indsigt i teaterlivet.
Med en djøf'er i spidsen »opgiver teatret det, der er det officielle mål, nemlig at fremstå som en enhed. Det kan man ikke, når man har en chef, der ikke har den nødvendige viden om de kunstarter, man huser«. Når den type chefer udtaler sig om kunsten, bliver det ofte »nogen underlige udtalelser, og profilen udadtil bliver vag«, mener Jørn langsted.
Djøf'ernes ledermonopol
Hans Aage, der har en doktorgrad i komparativ økonomi, giver ikke meget for djøf'ernes evner i kulturinstitutioner.
»Det er en skidt tendens, at man ansætter folk i høje stillinger, som ikke har forstand på det, de sidder og laver,« mener han.
»Jeg synes for eksempel, det er en uheldig tendens, at man har en jurist som generaldirektør for en kulturel institution som DR. Rørbye Rønn har ikke brug for det, hun har læst på jurastudiet. Administratorer skal holde sig fra at tage beslutninger,« mener han.
Hans Aage nævner også den tidligere DR-generaldirektør Christian S. Nissen, som ifølge ham heller ikke havde brug for sine scient.pol-kundskaber.
»Han har været i spidsen for nationalmuseet, DR, rigshospitalet, og nu som bestyrelsesformand på RUC uden at have forstand på noget af det,« mener Hans Aage.
Jurister, økonomer og samfundsvidenskabere har monopoliseret ledelsesjobbene, mener Hans Aage, der ikke anerkender djøf'eres arbejdsomhed og intelligens. Han mener ikke, som det ellers ofte nævnes, at de to kvaliteter er styrken ved djøf'erne »snarere tværtimod«, siger han.
»Hvor der kræves fagkundskab og ikke blot bureaukratiske generalister, burde man ansætte fagfolk. Der er en begejstring for at gøre ukyndige folk til ledere, fordi de har flotte titler,« mener han.
Djøf'erne selv hæfter sig ved, at de »har en stærk faglighed i økonomiske discipliner, men samtidig respekterer andre fagprofessionelle«. Det er ifølge Finn Borch Andersen, formand for DJØF, noget, der får en kulturinstitution til at fungere.
»Undersøgelser foretaget blandt djøf'ere viser, at det vigtigste for en djøf'er er, at samle en gruppe medarbejdere om et fælles mål,« pointerer han.
»Og 'djøf' er også de seneste 15 år blevet mere end økonomi, jura og cand.polit. Man lærer i dag grundforudsætningerne for at forstå kulturelle mønstre og tænkebaner på uddannelserne. Den moderne djøf'er kan være med til at redde kulturen,« mener han.
Den moderne djøf'er
Lederen for CBS Center for Ledelse, Politik og Filosofi Pierre de Guille Monthoux, ser ligeledes en udvikling i djøf'ernes kompetencer. I dag har økonomer for eksempel større indsigt i, hvad kunst og kultur er.
»På CBS uddanner man jo blandt andet økonomer, der har læst kunst og kulturmanagement, og vi forsker i de samme ting,« siger han.
Derfor kan djøf'erne være med til at booste kulturlivet. De kan give tænketid til de rigtige kunstnere, ved at tage sig af papirer og formularer og de lærer de basale forudsætninger for at komme med input, mener Monthoux.
»De fleste kulturelle institutioner har et godt samarbejde mellem det administrative og det kunstneriske. Det er en forudsætning for en god kulturinstitution.«
Og det bliver ikke udelukket af, at man har en djøf'er i spidsen. Tværtimod, mener Pierre de Guille Monthoux:
»Det er ekstremt vigtig at de kæmpe kulturelle institutioner har nogen, som har gode muligheder for at tale til politikerne. Sådanne institutioner er jo ofte 90 procent finansierede af det offentlige, og økonomerne må antages at være bedre til at forhandle med politikerne.«
Måske er Maria Rørbye Rønns egenskaber som leder det, der skal til i en kulturel institution som DR. Det stabile ydre og de sikre valg, der kan skabe rum til en lang række underdirektører i DR. I medierne er hun blevet beskrevet som en 'præmie-djøf'er', fordi hun er handlekraftig, regelret, har overblik og er velforberedt på grænsen til det nidkære. Med andre ord: Ikke så mange dikkedarer.

