Vin i vulkanens skygge
Og en enkelt kongelig gestus


 »Et eller andet sted er det lidt fedt, at naturen sætter moderne samfærdsel ud af drift - så kan vi lære det,« mente husfruen forleden. Hun kan normalt næppe karakteriseres som naturens muntre datter, snarere en udpræget storbyperson, men alligevel var hun lidt fascineret af tanken om, at hele Europa var henvist til tog, bil og bus, bare fordi en islandsk vulkan havde besluttet sig for at levere sin helt egen kommentar til finanskrise og sammenbruddet i vulkanøens yuppieøkonomi.
Sommer moonboots
Piben fik dog en lidt anden lyd, da en vulkanekspert begyndte at tale om temperaturfald i hele Europa sommeren over og vovede påstanden om, at man såmænd kunne risikere, at der kom snefald i juni. Udsigten til sommerferie i moonboots satte fruens natursympati på standby.
Vinnydere har imidlertid større problemer end udsigten til en snefuld sommer: Hvad betyder de mange millioner tons svovlgasser, der vælter ud over centrale dele af Europa, på længere sigt for den vanskelige vindyrkning? I store dele af Europa er vindyrkning i forvejen en klimatisk balancegang, så det her er alvorligt.
Bekymringen for, hvorvidt der ad åre overhovedet bliver vin at skrive om, skal imidlertid ikke spærre for ugens tre anbefalinger, der hver for sig passer til forår, tilbudsjagt og en helt særlig dansk begivenhed.
Lettere end ventet
I vinkæden Vinoble, der har et ganske nydeligt udvalg, kan man falde over en meget rimelig californisk Chardonnay. Cranelake 2008 kan nydes under askeskyerne som en hyggeligt glas før maden, hvor den gode balance mellem det 'smørbløde' og det 'blomsteragtige' giver en let og meget behagelig vin.
Den er lettere, end man normalt oplever med Chardonnay, og måske var det derfor, den viste sig særdeles velegnet til stenbiderrogn i klassisk set-up med creme fraiche, rødløg og blinis. Det er ellers en ret, hvortil det kan være svært at finde velsmagende vin, der ikke overdøver.
Tør og frugtrig
Fra den endnu askesikre side af Atlanterhavet kommer også Los Vascos, der resten af måneden er på tilbud. Vinen er flere gange tidligere anmeldt her i klummen, og 2007-udgaven lever fint op til forgængerne. Ren Cabernet Sauvignon, en fin, frugtrig og lidt tør smag, der er mindre chilensk end så mange af områdets vine - måske fordi Rothschildfamiliens ejerskab har drevet udviklingen i smagen den vej. Til tilbudsprisen er den værd at hamstre lidt af.
Til hende, der har alt
Ugens sidste vin har på forhånd placeret sig selv uden for traditionel stjernebedømmelse. For hvad gør man, når man er gift med Dronningen af Danmark og skal finde på en fødselsdagsgave til kvinden, der virkelig må have alt? Man demonstrerer naturligvis et stilleje, der er hinsides alt, hvad almindelige dødelige kunne finde på. Man udlægger flere år i forvejen en mark til formålet, nytilplanter, pudser og passer sine Malbec-stokke, køber nye vinfade for en formue - og vupti skaber man 'Cuvée Majesté Chateau de Cayx' og serverer den til fruens fødselsdagsmiddag. HKH Prins Henrik viser dermed en lyst til at gøre sig umage og en generøsitet, som sætter alle andre ægtemænd til vægs. Vinen er nærmest sort, elegant, meget velsmagende og mindre bombastisk end både de ordinære Cahors-vine og de velkendte argentinske vine på Malbec. Om den er prisen værd afhænger i høj grad af, om man også er villig til at betale for historien. Er man det, er smagsoplevelsen bestemt også værd at tage med.
Prinsens solide vinhåndværk fortjener, at askeskyen ikke når helt til Cahors; og så har vi andre også et sted tage hen, hvis sommeren her bliver for kold.

Fakta
5/6 Crane Lake Chardonnay 2008. 55 kr. Vinoble 87 55 99 00
5/6 Los Vascos 2007 Cabernet Sauvignon. 89,75 kr. (resten af april 2 fl./120). Skjold Burne
Uden for kategori: Cuvèe Majesté. 349 kr. Forhandleroplysning: 43 43 65 65

