Et bølgeskvulp af fordums frigjorthed
Neo-burleskekulturen er over os og indtager det kulturelle nattemiljø i København. Det er med pailletter, fjer, corsager og masser af bar hud, den intelligente striptease blomstrer på ny og tager et opgør den småborgerlighed og moralisme, der har gennemsyret vores samfund i det seneste årti
Den internationale anerkendte burleskperformer, Dirty Martini, er stærkt inspireret af 50'ernes burleske storhedstid.


 Miss Dirty Martini indtager rummet. Publikums begejstring stiger i takt med, at den bling-bling-besatte leopardkjole falder, og leopardstiletterne sparkes af. Tilbage står den frodige og blege burleskedanser fra USA kun iført handsker, kunstige øjenvipper, trusser og pompomer på de svulstige bryster, hun lystigt kaster i hver sin retning i takt til musikken. En diva med stærk inspiration fra 1950'ernes burleske storhedstid tryllebinder sit publikum.
»Neo-burleske-kulturen dukker op nu, fordi vi efter et årti med forstærket moralisme og løftede pegefingre har brug for et solidt opgør,« siger Knut Ove Arntzen, der er teaterforsker med speciale i kabaretkultur og burleske på Universitetet i Bergen.
Det er fredag aften, og vi er taget til burleske-show i Warehouse9, en nedlagt lagerbygning i den brune kødby på Vesterbro. Væggene er i aftenens anledning dækket af sort velour og dekoreret med fjer, gamle corsager og venetianske masker, mens levende lys i messingstager skaber en intim boudoir-stemning mellem de knap 100 hipstere, som har sikret sig en billet til aftenens udsolgte show.
En modreaktion
Fortidens vingesus har fundet vej til det kulturelle natteliv i København, hvor en blanding af vaudeville, kabaret, nycirkus og grotesk komik lystigt indtager barer og dansegulve. Men hvorfor lige nu? Er det et udtryk for idéforladthed? Eller handler det bare om en god undskyldning for at smide kludene?
Det har Knut Ove Arntzen et bud på: »Det skal også ses som en reaktion mod den del af den nordiske feminisme, som har prædiket mod sexkøb og vist foragt over for traditionel striptease. Det er samtidigt en leg med det sofistikerede, man har genopdaget. Kvindens erotik må pludselig godt komme i centrum igen. Derfor bliver det nu med neo-burleske som kunstform tilladt og acceptabelt for kvinder at smide tøjet offentligt uden at blive set ned på.«
Neo-burleske er hastigt vokset frem som undergrundskultur i byer som New York, London og Berlin og er blevet en ny, populær underholdning. Det internationale burleskepublikum rummer alt fra unge hipstere over det midaldrende par og fulde piger på druktur til den politiske fakir, som nyder det løsslupne.
En ny kropsopfattelse
Det er den nye burleskedronning, Dita Von Teese, som har gjort kunstformen stueren og til glam. Dita, som ligner en Hollywood-starlet fra 40'erne, er efterhånden blevet et ikon på genren og en del af mainstream teasedans med sit sexede og afklædte show. Hun er ubestridt den største stjerne inden for voksenunderholdning, som blød porno oftest kaldes i USA.
Dirty Martini og hendes kollega Mimi Le Meaux er begge med i den franske burleskefilm
Tournée, der var udtaget til året Cannes-festival tidligere på året. Begge blonde brystbomber har været med til at grundlægge den nye bølge, der især arbejder med og koncentrerer sig om de glamourøse striptease-performances i 1940'erne og 1950'erne, der udtrykte den kvindelige seksualitet.
Men der er milevidt fra strip til burleske, forklarer Christian Van Schijndel, som er initiativtager og performer ved burleskefestivalen i Kødbyen.
»Neo-burleske rummer meget mere end en pæn pige, der klæder sig af. Den slags bliver så kedeligt i længden. Det er en god blanding af genrer som strip, nycirkus, dans, historiefortælling, komik og meget mere.«
I USA er det med til at give en helt ny kropsopfattelse. Det er en ny og positiv måde at fremstille kroppen på.
»Hvis du ser på frodige Dirty Martini, når hun stiller sig op i sine kostumer og viser sit show, så er hun den mest sexede kvinde i hele verden, selv om hun ikke opfylder de moderne skønhedsidealer. Det bidrager til en anden kropsopfattelse end den, at man altid skal være tynd for at være lækker,« siger Christian Van Schijndel, hvis kunstnernavn er The Gentleman.
Publikum kan selv bestemme, hvor meget de vil have ud af et burleskeshow. De kan vælge at deltage ved at klæde sig ud til lejligheden og på den måde smelte sammen med helheden. Der er en form for eskapisme i det, hvor publikum frit kan vælge sig en rolle og på den måde selv deltage i showet.
»Men der er frit valg. Man kan også sagtens komme direkte fra arbejdet i sine slidte jeans og nyde et show,« siger Christian Van Schijndel.
Der er små pauser indlagt mellem aftenens tre performeres sprøde show i Kødbyen. Med en cello mellem et par letspredte, blondestrømpebeklædte ben synger pausesangerinden sagte: »
Keep young and beautiful, it's your duty to be beautiful. Keep young and beautiful. If you want to be loved.«
Det er som at få dryppet balsam i ørerne.
Ind på scenen træder The Gentleman iført hat, stok og kjole og hvidt. Han er som taget ud af en Fred Astaire-film. Men det varer ikke mange minutter, før den kokette herre på sofistikeret vis har afklædt sig og afslører, at han indenunder bærer corsage, selvsiddende strømper og hofteholdere. The Gentleman hælder nu champagne ned ad sin spinkle krop. Den boblende væske ender i glas på stilke, han deler ud af til et begejstret publikum.
Fra potteskår til Moulin Rouge
Man kan snakke om burleske i flere sammenhænge. Den har en vældig lang historie, som går helt tilbage til antikkens Grækenland, hvor det burleske og det groteske var en vigtig del af komediens udtryk. Rester af det kan stadig ses, f.eks. på flere tusind år gamle potteskår på Pergamonmuseet i Berlin.
I nyere tids historie har den delikate kunstform i høj grad været brugt til at provokere. Mod slutningen af 1800-tallet tittede den frem på ny i forbindelse med de mere etablerede og pæne
variétérer og kabareter i Paris. Så opstod Moulin Rouge.
»Her var tale om kvinder, som ville tage et opgør med småborgerskabet, hvor det for dem handlede om at forarge og chokere, og det gjorde de ved at danse erotisk og letpåklædt. Det gav også dengang et feministisk perspektiv, hvor det burleske gik i mod den borgerlige moral, fordi det var et nemt redskab til at forarge med, samtidig med at det også havde et erotisk og æstetisk udtryk,« siger Knut Ove Arntzen.
I 50'erne blomstrer burleskekulturen for alvor op som modstykke til nazismens småborgerlighed, der stadig gennemsyrede den amerikanske drøm og det amerikanske ideal. Både i USA og rundt omkring i Europa i det kulturelle nattemiljø bliver det burleske i efterkrigstiden en populær underholdningsform på herreklubberne.
Den burleske, vi ser i dag, er en genfortolkning af den, vi har set tidligere blandt andet i 50'erne. Men i dag provokerer den ikke i samme grad som tidligere.
Det forarger heller ikke det københavnske publikum i Kødbyen, der efterhånden er godt varmet op, da aftenens tredje performer, Tigger fra USA, indtager scenen. I det ene badutspring efter det andet giver det lille energibundt en smagsprøve på det, groteskkomiske burleske med inspiration fra antikken, når han rask væk forærer publikum et godt grin ved at give frit udsyn til de hoppende kønsdele på sin nøgne krop.
»Neoburleske står foran et kæmpe comeback, og København fortjener at få et indblik i denne kunstform, som har eksisteret næsten altid,« siger Christian Van Schijndel.

