Bogåret 2014



 Årsafslutning er statustid. Det er tid til at gøre årets litterære bo op. Med afstand til hårde deadlines og udgivelsesdatoer er det muligt at få et nyt blik på årets skønlitterære udgivelser. Hvad holdt ud over nuets umiddelbare appel og kraft, og hvad skrumpede ved fornyet læsning, hvad var fejllæst og hvad blev overset? I den komité, der udvælger de nominerede værker til Montanas Litteraturpris, kom vi for et par uger siden med vores bud på årets formmæssigt mest nybrydende værker, sådan som kriteriet lyder for litteraturprisen.
Et andet bud leverer Erik Skyum-Nielsen i dagens BØGER. Han er i sin årsoversigt ikke i samme grad forpligtet på form- eller genremæssige fornyelse, men kan læse årets udgivelser fri af det. Ja, hans pointe er tilmed, at der er en tendens til, at én bestemt æstetisk form har forrang frem for andre, mens sandheden er, at der ikke kun findes én litterær kultur. Således bliver, i Erik Skyum-Nielsens læsning, pludselig Jens Christian Grøndahls nye roman Jernporten til en af årets vigtigste udgivelser, samtidig med at han påviser, hvordan Helle Helles nye roman er blevet mislæst, og hvordan en række eksperimenterende værker grundløst er blevet hypet, blot fordi de var eksperimenterende.
For tiden kommunikerer jeg med en læser, som er indigneret over avisens meget kritiske anmeldelse af Jan Thielkes roman fra i år Espegare. Læseren mener, at det er et litterært mesterværk, og at Informations anmelder har læst værket på en forkert præmis. Hans forsvarstale for Espegare kan læses i avisen en af de kommende uger.
Kvalitet findes inden for alle genrer. Det er vigtigt for litteraturen og litteraturkritikkens anseelse, at man med jævne mellemrum tillader sig at se tilbage og læse sig fri af nuet og alle de skemaer, vi lægger ned over bøgerne. Anmeldelser er umiddelbart subjektive domme over værker, skrevet af yderst kompetente personer. Men der findes ikke kun én sandhed om noget så komplekst som litterære værker. Det skal man vide. Men man skal også vide, at den vigtige dialog om den gode litteratur kun kan fortsætte med sikker æstetisk sans, faglig viden og gode argumenter.

