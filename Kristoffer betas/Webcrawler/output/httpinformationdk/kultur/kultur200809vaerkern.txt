Værkerne nedbryder konventionerne
I sine videoværker prøver Jesper Just grænser af og nedbryder kønsroller. I hans seneste værk flyder det maskuline sammen med det feminine og bliver til en hermafrodit, som symboliserer sammensmeltningen mellem Øst og Vest i det nye Europa. Just er aktuel med en stor soloudstilling i Kunsthallen Nikolaj


 "Did you see the man with the tits?" hviskede de amerikanske turister i People's Palace i Bukarest under optagelserne til Jesper Justs seneste videoinstallation, Romantic Delusions.
En korthåret Udo Kier iført udstoppet bh og cowboybukser spiller hovedrollen, hermafroditten s/he. Under optagelserne pegede folk på gaden fingre af ham, og han blev sammen med resten af filmholdet antastet af en nyreligiøs engelsk mand, som råbte, at han håbede, de ville brænde op i helvede. 
Efter i en årrække at have produceret bevidst velpolerede hollywoodlignende videoværker er Jesper Just i sit nye værk vendt tilbage til 'guerillametoden' fra de tidligste værker.
Metoden går ud på at tage ud i virkeligheden med en relativ simpel idé, f.eks, en hermafrodit i Bukarest, og et 8mm-kamera og filme - uden afspærringer, uden lyssætning og uden tilladelse.
"Jeg syntes efterhånden, at produktionsapparatet i mine værker var blevet så stort, at jeg havde brug for igen at lave noget mere enkelt, hvor produktionen ikke fyldte så meget. Hvis vi havde filmet med 35mm anamorfiske kameraer, havde vi ikke kunnet arbejde på den her mere happening-orienterede måde," siger Jesper Just, som fortæller, at det var vigtigt for ham, at det nye værk blev vist sammen med en af hans første film fra 2002 No man is an island, på den store soloudstilling, som lige nu vises i Kunsthallen Nikolaj.
"Romantic Delusions griber tilbage til mine tidligste arbejdsmetoder. I No Man is an Island var ideen også helt simpel: Én mand græder og én mand danser på Blågaards Plads. Hvad sker der? Det er børnenes legeplads; bliver de sure, eller hvordan reagerer de? Det endte faktisk med, at børnene gav sig til at danse med manden, så det var jo fantastisk," siger Jesper Just og griner, mens han tilføjer: "Der var ikke nogen, der gav sig til at danse med hermafroditten." 
Når Jesper Just laver sine videoværker, er det altid locationen, der skaber historien.
"For mig starter der altid en ny historie, når jeg ankommer til et nyt sted," siger han. Ideen til det nye værk, Romantic Delusions, opstod på en tur til Bukarest, hvor han blev inspireret af det arkitektoniske sammenstød mellem nyklassicistiske små paladser, Ceausescus gigantiske betonbyggerier og kapitalistiske billige skyskrabere.
"Det virker som sådan en skizofren arkitektur, hvor de forskellige ideologiske og historiske epoker støder sammen. Bukarest fungerer som en metafor for et andet sæt modsætninger, nemlig Øst og Vest. Ved at placere en hermafrodit i den sammenhæng, bliver hun ikke bare et billede på en indre eksistentiel kamp mellem køns kategorier, men også symbolet på en større kamp i det her clash mellem Øst og Vest og i modsætningen mellem kommunisme og kapitalisme," siger Jesper Just. 
Han synes, seksuelt stigma er et interessant tema i forhold til Bukarest, som også har nogle store ar.
Brud med konventionen
"Kæmpe dele af den gamle franske bydel er blevet revet ned, for at Ceausescu kunne lave sine paladser, og man mærker det her stigma i byen, hvor noget måtte rives ned for at gøre plads til noget andet. Jeg synes, det er interessant i forhold til, at samfundet ikke kan acceptere, at der findes tvekønnethed. Ved fødslen bliver det afgjort, om man skal være en pige eller en dreng. I USA sker det inden for 24 timer. De måler penis, og hvis den er mere end et eller andet antal centimeter, er det en dreng, og hvis den er mindre, er det en pige. På den måde er hermafroditten den her karakter, som ikke passer ind," siger Jesper Just. 
Det er et gennemgående træk i hele Jesper Justs produktion, at værkerne udfordrer de traditionelle kønsroller og konventionerne for, hvad der opfattes som mandigt og feminint.
"Jeg bruger det filmiske sprog til at bryde med konventionerne og det, der bliver forventet. Mainstreamfilm består af en lang række logiske slutninger efterfulgt af hinanden, hvor man måske ikke helt kan følge slutningerne i mine værker," siger Jesper Just og bruger Romantic Delusions som eksempel:
"Den starter meget klassisk med nogle panoreringer over et byrum. Først ser man et tog. Så ser man, at der sidder en mand i toget. Senere ser man, at manden har bryster. Det er bare t billede ud af mange, og det kommer ikke som et chok - lidt ligesom et memoryspil, hvor der hele tiden bliver vendt et kort, og på bare ét af billederne har han bryster," siger Jesper Just.
Han synes, det er interessant at bruge filmsproget til at udfordre normerne, fordi han mener film har enormt stor betydning for, hvordan vi ser os selv i forhold til køn og seksualitet.
"Det er et utroligt entydigt billede af køn, man traditionelt får på film, og de senere år er det kun blevet værre og værre. Derfor går jeg ind og foreslår nogle andre repræsentationsformer," siger Jesper Just.


