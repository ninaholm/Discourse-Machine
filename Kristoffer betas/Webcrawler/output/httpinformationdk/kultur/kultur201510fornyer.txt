En fornyer



 At give Nobelprisen i litteratur til hviderussiske Svetlana Aleksijevitj er et tydeligt signal om, at der er skred i forståelsen af den litteratur, der belønnes med den højeste udmærkelse. Der har længe været en tradition for at belønne den gode vidnesbyrdlitteratur, som årets prismodtager også er en fornem repræsentant for. Det er derimod første gang, at nobelkomitéen værdsætter en reportageforfatter, der skriver i det frugtbare grænseland mellem journalistik og skønlitteratur. Aleksijevitj har selv sagt, at hun samler materiale som en journalist, men arbejder med materialet som en forfatter. Hun skriver litteratur, men en anden slags litteratur, og det er en stor opmuntring, at nobelkomitéen har haft lyst til at belønne denne fornyelse af litteraturen.
Én ting er genre, en anden er hvad Aleksijevitj gør i sine bøger. Hun sagde for nylig i et interview, at hun ikke elsker de store ideer, men derimod det lille menneske. Hun leverer i sine bøger helt unikke skildringer af det enkelte menneske, som er offer for den store historie. Hun har gennem sin ihærdige afsøgning af sovjetmenneskets historie søgt bagom historiebøgernes forenklede forklaringer og vist, hvordan det enkelte menneske har levet og er blevet ødelagt af staten og hvordan hele det sociale fællesskab derved også er blevet eroderet.
Aleksijevitj har i sine bøger undermineret myterne bag hele den autoritære stat og vist, hvordan samfund hele tiden har brug for nye myter. Hun har givet reportagelitteraturen nyt liv og blåstemplet den litterært. Det er mindst en nobelpris værd.

