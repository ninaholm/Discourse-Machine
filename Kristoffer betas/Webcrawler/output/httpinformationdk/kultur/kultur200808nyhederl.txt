Nyheder fra litteraturens verden
Nyheder fra dagens litteraturtillæg


 Børnebøger med advarsel
"Advarsel! Læsning skaber ro og kan påvirke dit barns udvikling." Således lyder budskabet på en række store reklamer rundt omkring ved 640 busstoppesteder i Stockholm. Advarselskiltet er sat op, så det ligner en advarsel på cigaretpakker. Reklamerne er led i en stor kampagne for børnenes bogklub i forbindelse med den svenske skolestart. Udover reklamesøjlerne placeres der 500 forskellige børnebøger rundt omkring i Stockholm påsat samme lille advarselsskilt.
/pn
Tintin var en grådig elsker
Tintins seksualitet har altid været en godt bevaret hemmelighed. Men ifølge The Guardian har en spansk version af en af Hergés kendte historier, 'Den Blå Lotus', vovet at foreslå, at den frygtløse reporter var en grådig elsker.
Under titlen 'Den lyserøde Lotus' har den spanske forfatter Antonio Altarriba begået en version med heftige sex-scener. Bogen er imidlertid blevet trukket tilbage fra de spanske boghandlere efter pres fra Hergés eksekutor, som mener, at Altarribas version perverterer essensen af Tintins personlighed.
I den nu forbudte version er Tintin skildret som en mand i 30'erne og som en mand i midtvejskrise, hvis karriere går på hæld, og som kompenserer ved at have affærer med et utal af kvinder.
/pn
Aisha-roman uden skandale
Røret fortsætter om Medinas juvel, den tilbagetrukne amerikanske roman om profeten Muhammeds forhold til sin barnebrud, Aisha. I The Times går Salman Rushdie i rette med forlaget: "Jeg er skuffet over at erfare, at mit eget forlag, Random House, har stoppet udgivelsen af en roman af frygt for islamiske repressalier. Dette er censur og sætter en farlig præcedens."
I Serbien, hvor den kontroversielle bog nåede at udkomme, har forlaget Beobooks trukket hele oplaget tilbage, angiveligt for "at undgå konflikter med landets muslimske minoritet". 600 eksemplarer nåede romanen, der skrevet af den amerikanske journalist Sherry Jones og skildrer 'ømme scener' mellem den aldrende profet og hans niårige hustru, at sælge i de serbiske boglader.
I Frankrig gør forlæggeren Stéhane Watelet opmærksom på, at han allerede sidste år på sit forlag, Télémaque, udgav en "romantisk biografi" om Aisha, 'Aisha, la bien-aimée', uden at himlen faldt ned af den grund.
"Resultatet blev hverken fatwa eller ballade, men en konstruktiv, lidenskabelig debat med Frankrigs muslimer, selv om værket indeholder intime scener i stil med dem, som ser ud til at have ført til opgivelsen af den amerikanske bog."
Den franske roman, der er skrevet af Geneviève Autel, var endvidere forsynet med et forord af en teolog fra Grande Mosquée i Paris og solgte 10.000 eksemplarer alene på sin første udgivelsesdag.
/nil
Dovne forfattere kan få hjælp
Det er ikke mange, der tænker på, at bestsellerforfattere må arbejde hårdt. Ikke bare skal de finde på en god historie og skrive den, men de skal ofte også bruge timer af deres dyrebare tid på at signere bøger i forbindelse med særlige promoveringer af deres bøger. Men nu er der hjælp at hente.
Ifølge den engelske avis The Guardian har en forlægger fundet på en smart løsning og har indrykket en annonce på sitet Craigslist, hvor man kan søge hjælp til alle mulige tjenester, med henblik på at samle et hold af deltidsansatte medarbejdere, der kan forfalske kendte forfatteres signatur og blive betalt for det. Ifølge annoncen skal der bruges en del personer, som "er i stand til at efterligne forfatternes signatur". Betaling for en god efterligning vil være 25 dollars for 200 signerede bøger.
/pn

