Håndbold er den nye klassemarkør
I 1970’erne blev der bygget mere end 1.000 håndboldhaller i Danmark. Stålkonstruktioner og stålsatte sognerådsmedlemmer stod bag, resultatet blev en folkesport, der personificerer provinsen og det gennemsnitlige i en sådan grad, at det i dag bliver brugt som en klassemarkør på tv
 
	I DRs dramaserie ’Arvingerne’ bliver håndboldhallen brugt til at understrege kontrasten til den kreative familie omkring den afdøde kunstner Veronika Grønnegård. ’Signe er fremmed over for det miljø, og det er håndboldhallen med til at understrege. Det bliver ikke mere almindeligt end at gå til håndbold i provinsen,’ siger Gitte Sommer Harrits, lektor i statskundskab ved Aarhus Universitet


 
	Signe er vokset op i en håndboldhal. Hendes far er træner, hendes mor ordner alt det praktiske i klubben og hendes kæreste er stjernen på herreholdet. Inden hver kamp tager Signe rituelt sin elastik ud af håret og slynger den om hans håndled. Deres liv er bundet sammen af harpiks og gummisko. Håndboldhallen er ikke bare en tilfældig arena i DR’s dramaserie Arvingerne.

	»Håndbolden spiller en særlig rolle som klassemarkør,« siger lektor i Statskundskab ved Aarhus Universitet Gitte Sommer Harrits. Håndboldhallen understreger kontrasten til den kreative familie omkring den afdøde kunstner Veronika Grønnegård.

	»Signe er fremmed over for det miljø, og det er håndboldhallen med til at understrege. Det bliver ikke mere almindeligt end at gå til håndbold i provinsen.«

	Og hvorfor er det egentlig sådan? Forklaringen finder vi i kommunalreformen. Ikke den seneste, men den i 1970, hvor skellet mellem sognekommuner og købstæder forsvandt og mere end 1.000 kommuner blev reduceret til 275. Indtil da blev købstæderne ledet af et byråd, mens man i landkommunerne havde sogneråd. Mange sogneråd frygtede, at lige netop deres lokalsamfund ville drukne i den nye og større kommune. Så de fik travlt forklarer Troels Rasmussen, der er udviklingschef i DGI og har skrevet hvidbog om idrætfaciliteternes organisation og drift.

	»Rigtig mange sogneråd når lige akkurat at planlægge og vedtage etableringen af en idrætshal, inden kommunalreformen er en realitet. Det sker i et forsøg på at beskytte lokalsamfundet, og mange af hallerne etableres også med frivillig arbejdskraft og private penge. Det er her fællesskabet står sin prøve,« fortæller Troels Rasmussen.

	Fra slutningen af 1960’erne til begyndelsen af 80’erne bygges der mere end 1.000 håndboldhaller i Danmark. Men det var ikke kun lokalt engagement, der gjorde det muligt.

	»Den teknologiske udvikling spiller også ind,« forklarer Troels Rasmussen; »Håndboldhallens grundform er lavet med rundbuer, og det var noget nyt, at man kunne lave en sådan stålkonstruktion – det billige limtræ var også nyt. Det var pludseligt betydeligt billigere og hurtigere at rejse en hal. Og hvis du besøger hallerne i dag, så ligner de jo hinanden allesammen. Det er det, vi kalder limtræshaller.«

	Folkelighed

	Og det lykkedes faktisk for de bekymrede sogneråd at skabe nye kraftcentre i hvad, de frygtede, var et truet lokalsamfund.

	»Det bliver virkelig et lokalt samlingssted. Hallerne er indrettet med cafeterier, tilskuerpladser og selskabslokaler, der gør det muligt at leve hele sit sociale liv her. Det bliver naturligt, at børnene går til håndbold. Bygningen af disse haller i 1970’erne er forklaringen på, at dansk håndbold bliver en stor succes,« siger Troels Rasmussen.

	Faktisk er det så almindeligt at gå til håndbold i provinsen, at det ikke har nogen klar social profil, fortæller lektor i sociologi ved Aalborg Universitet Jakob Skjøtt-Larsen. Han har undersøgt sociale markører i den nordjyske by.

	»10 pct af de interviewede havde dyrket håndbold i deres voksenliv, altså ikke bare som børn. Det samler ret bredt, og kan siges at være en helt almindelig eller folkelig aktivitet i Nordjylland,« siger han.

	Håndbold var ikke en stærk markør i undersøgelsen – måske fordi det var så almindeligt, men i eliten blev holdsporten brugt til at afstive identitet.

	»Det kan være i positiv forstand, hvor en skoleleder, der ellers går meget op i kunst og litteratur, føler behov for at fastslå, at han altså også kommer og støtter det lokale hold. Med det signalerer han lidt folkelighed. Det kan omvendt også være den elitære gymnasielærer, der lægger afstand til den eufori, der opstår på tilskuerpladserne. Den slags lader man sig ikke rive med af,« fortæller Jakob Skjøtt-Larsen.

	Ingen symbolsk værdi

	Gitte Sommer Harrits ser en ny tendens i Arvingerne. En tendens, hvor nye klassekonturer bliver tegnet op.

	»I mange år har vi både i forskningen og i politik set megen tale om at klasserne er ophævet, men i Arvingerne ser vi, at i vores samtidsfortællinger – både i litteraturen og i filmen – findes klasser stadig. De kommer blot til udtryk på en ny og mere kompleks måde. Vi ved allesammen godt, at vi lever vores liv på forskellige måder, forskellige steder i det sociale hieraki eller rum, og det bruger vi selvfølgelig til at orientere os med. Både dansk og international forskning har vist, at der er klasseforskelle, der trækker på og bruger disse livsstilsmarkører, som forskelsskabende,« siger hun.

	Håndbold er det almindelige Danmark og står i skarp kontrast til den kreative og kunstneriske familie på Grønnegård, der synes at have hele verden som legeplads. Ifølge Gitte Sommer Harrits er det også en pointe, at Signes familie er engageret i håndbold og ikke fodbold. Det har blandt andet noget med det limtræ, som vi tidligere har været inde på, at gøre.

	»Hvis Signes kæreste Andreas spillede fodbold på højt niveau, ville det rent økonomisk være noget andet. Der er mange penge i fodbold, og du kan potentielt gøre stor karriere i udlandet med millioner i sigte. Når det gælder håndbold, kan man sagtens spille fuldtid på højt niveau uden at forlade sin klasse. Andreas er stadig almindelig, selv om han er den bedste og en stjerne i lokalsamfundet. Dertil kommer, at håndbold ikke er nogen æstetisk lækker sport. Det bliver spillet i de der grimme haller, som vækker afsky hos en kreativ elite, der går op i den slags. Det bliver sådan lidt pommes frites. Håndbold har heller ikke den symbolske værdi som gamle arbejderklassesportsgrene som fodbold eller boksning har. Der bliver ikke skrevet smukke bøger om håndbold, og vi har ikke et sprog til det, som vi har til fodbold, boksning og cykelsport. Der er bare ikke noget æstetisk potentiale i håndbold,« siger hun og smager lidt på ordet. Håndbold.

	Overklasse på lægterne

	Brugen af håndboldklubben i Arvingerne giver også mulighed for at illustrere, at sport også kan skabe alliancer mellem klasser – og man får øjnene op for, at der er forskellige måder at være overklasse på. Storebror Frederik fra familien på Grønnegård har lagt afstand til det kreative miljø. Han føler, at hans far, der oprindeligt ejede gården, blev forført og forrådt af Veronika og hendes normløse livsstil. Han er ’old money’, og det er ham, der kæmper kampen for arven – ikke på grund af dens kunstneriske værdi, men dens traditionelle, slægtsmæssige og økonomiske værdi.

	Da han i første afsnit af serien ser, at Veronika har lavet et værk ud af et af familien Grønnegårds historiske portrætter, bliver han rasende. Konservatoren, han hyrer til at genskabe portrættet, protesterer og siger, at værket er blevet tilført ny værdi med Veronika Grønnegårds fortolkning. »Det skal bare væk!« siger Frederik.

	»Frederik er klassisk økonomisk overklasse, men det interessante er, at han kan noget, som den kreative elite ikke kan. Han kan gå med sin søn i hallen og se håndbold. Det ville være utænkeligt, at søsteren Gro gjorde det. Men de er jo ikke så forskellige, når det kommer til stykket. Gro beskæftiger sig ikke kun med kunst for kunstens skyld – den er også et magtmiddel for hende. Hun er lige så meget overklasse som Frederik, hun er det bare med den værdi, der om noget er en klassemarkør i dansk kontekst: Kunst. I dag markerer den en større afstand til middelklassen end penge gør,« siger Gitte Sommer Harrits.

	Gros far den fallerede avantgardemusiker Thomas er også overklasse, selv om han er en stakkel, der bor i en skurvogn i haven hos en kunstner, der forlængst har mistet interessen for ham. Han besidder kulturel kapital og forstår de koder og det magtspil, der dominerer den kreative klasse – det gør Signe ikke.

	»Man kan være kulturel overklasse ved at have denne særlige viden, og så måske ikke have så mange penge. Man kan også være økonomisk overklasse uden at have så meget kulturel viden, men sådan set bare pengene. Den der tydelige markering af forskellige typer af elite er nyt – og rigtig godt portrætteret i Arvingerne« siger Gitte Sommer Harrits.

	Men det er ikke kun den kreative overklasse, der ikke kommer i håndboldhallen. Det er der mange, der ikke gør mere, fortæller Troels Rasmussen fra DGI: »Mange af hallerne står tomme meget af tiden.« De seneste ti år har håndbold oplevet et markant fald i medlemstallet, selv om den stadig er meget eksponeret i tv. Fodbold har derimod oplevet en stigning, fortæller han, for eksempel har pigefodbold fremgang.

	»Fodboldklubberne har formået at imødekomme ønsket om større fleksibilitet i dag.« Der er fokus på, at alle børnene skal have en bold og opleve boldberøring både i løbet af en kamp og i træningen, forklarer han: »Håndbold er stadig en udpræget holdsport, der er meget teknisk raffineret.«

	Dertil kommer, at antallet af fritidstilbud er så stort i dag – selv i de små samfund – at håndboldhallen ikke længere er et naturligt samlingspunkt. »Hallerne er udfordret af, at der mangler frivillige, og det giver problemer med organiseringen og drift.«

	Men de mere end tusind bygninger står der stadig. Som monumenter over middelklassens fremkomst, provinsens selvopretholdelsdrift og holdsportens ånd – og som klassemarkører.

Sidste afsnit af denne sæson af ’Arvingerne’ vises på DR1 søndag aften

