Provinsen hader København – nu som teater
Kampen mellem land og by har stået på så længe, at den nærmest er blevet en kliché – og ingen kan huske præcis, hvornår der opstod splid mellem hovedlandet og hovedstaden. Men strid, dét er der
Provinsteater. ’’Vi hader København’ er en forestilling fra Mungo Park Kolding og Teater Nordkraft til alle jer, der også har fået nok af de oversmarte storbyhoveder, der tror, de er så kloge, de kan undvære det halve af hovedet. Vi taler lige ud af posen med en hyldest til landet og provinsen i det endegyldige opgør med storbyens smagsdommeri. Vi drukner kaffelattetyranniet i frisk fadøl fra hanen og udbringer en skål for bonderøven. Vor tids sande helt,’lyder det på Mungo Parks hjemmeside om teaterstykket.


 »Til udlandet! Nej, altså ved du nu snart hvad, Kjeld – det siger jeg dig! Hvad siger du? Jylland? Ja, det er da aldeles lige meget, hvad det er for et land. Du kan godt hilse og sige, at du ikke får lov at rejse nogen steder hen.«
I al sin lyserøde pragt giver Yvonne telefonrøret tørt på. I den anden ende står Kjeld med alle tiders fidus for at tjene en hulens masse penge i Jylland. Men altså ingen kære Yvonne.
Kjeld kommer dog alligevel til Jylland, og undervejs har Olsenbanden store vanskeligheder ved at forstå det svært tilgængelige sprog: jysk. Endda så meget, at den kloge jyde med sin markante dialekt til sidst får snydt københavnerbanden til at tage hjem til Djævleøen med falske pengesedler, mens han selv beholder guldet.
Eksemplet illustrerer den klassiske fejde mellem København og resten af landet.
Og der findes talrige andre eksempler på denne strid. Tænk blot på den gamle fabel om Bymusen og Landmusen eller programmet Der kan man se, hvor Erik Clausen og Niels Hausgaard over 16 afsnit uden egentlig at fortælle noget som helst i virkeligheden får fortalt en hel masse om smarte københavnere versus naive jyder.
Fejden afspejles også i kulturpolitikken, mener Johs. Nørregaard Frandsen, professor på Institut for Kulturstudier ved Syddansk Universitet.
»Det er en ældgammel modsætning – ikke mindst i kulturpolitik – at der er en hovedstad, som har de offentlige anlæg med statsadministrationen og så et opland, som alt sammen ligger vest for. Og som igennem årtier, ja, faktisk århundreder, har haft let ved at føle sig overset,« siger Johs. Nørregaard Frandsen og kalder konflikten for »en nødvendig, men overvejende venlig kappestrid«.
Tæppebanker klichéerne
»Når det handler om teaterøkonomi, sidder de københavnske teatre med Det Kongelige Teater i spidsen stort set på flæsket. Det er dokumenterbart, at der er nogle markante kulturelle skævheder, som hænger sammen med, at mange nationale institutioner ligger i København. Og derfor tager den store kulturelle opinion sit udgangspunkt i en hovedstadslogik,« siger Johs. Nørregaard Frandsen.
Sådan oplever instruktør Frede Guldbrandsen det også, og han mener, at Mungo Park Kolding bliver forfordelt, når det handler om kunst- og kulturstøtte. Derfor laver han nu komedieforestillingen Vi hader København, som gør oprør mod denne skævvridning og tager de klassiske modsætninger under kærlig behandling:
»Vi hiver alle fordommene frem, og så tæppebanker vi dem kærligt på kryds og tværs,« fortæller Guldbrandsen, der er nordmand og kom til Danmark for 12 år siden.
»Jeg er blevet overrasket, nærmest chokeret over, hvor mange fordomme man kan have om hinanden i så lille et land,« siger instruktøren og kommer med et eksempel: »Det kan godt være, at man er arbejdsløs på Vesterbro, men man er i hvert fald ikke en bonderøvstaber fra Vestjylland.«
Frede Guldbrandsen kalder sig for en bonderøv – en norsk en af slagsen – der i sin ungdom kørte rundt mellem bygderne på sin lille knallert og drak sig spritstiv for at få de lange vinteraftener til at blive lidt lysere.
»Jeg kender bonderøvsmentaliteten fra mig selv. Men efter at jeg er flyttet til Danmark, tilhører jeg pludselig en kreativ, kunstnerisk klasse. Dér handler det om at iscenesætte sig selv og fortælle historien om, hvor stor en succes man er. Alle vil være lige så cool som Lars Von Trier og vinde priser i udlandet,« siger Frede Guldbrandsen.
Under reseracharbejdet til forestillingen har instruktøren rejst rundt i Vestjylland, og her har han oplevet diskussionen om Udkantsdanmark på nært hold:
»Du skulle se, hvor forarget man bliver, når man i Vestjylland bliver fortalt, at man bor i en rådden banan. Og man får tildelt en udkantsminister, som minder meget om en u-landsminister. Man får at vide, at man er et kæmpe problem og en taber. Det er helt oplagt godt komediemateriale.«
»Jeg var til en begravelse i Jylland, hvor der var en herre på 85, der aldrig havde været i København. Han kunne ikke se, hvad han skulle derover for. Han havde været på Bornholm, og det var tæt nok på hovedstaden for ham. Det er klart, at det er en generation, som nok er ved at forsvinde, men det handler dybest set om identitet. Hvor man kommer fra og den stolthed, man har med sig hjemmefra.«
Provinsen hejser flaget
Også i Odsherred – som da ellers er en del af Djævleøen – har man valgt København fra. Simon Vagn Jensen, som er teaterleder ved Odsherred Teater, fortæller om et år, hvor teatret afsatte mange midler til at kunne lave tre gæstespil i København:
»Jeg kan huske den tomme fornemmelse, jeg havde bagefter. Vi havde brugt så meget krudt og så mange kræfter på at være synlige i København, og det fik mig til at spørge, hvad det væsentlige egentlig er. Er det væsentligt for Odsherred Teater at være synlig i København?« spørger Simon Vagn Jensen og fortsætter:
»Det handler ikke om at snobbe nedad. Det handler om, hvorvidt berettigelsen er til stede. Du får nogle kommunale kroner i en fattig kommune – er det rimeligt at bruge dem på at spille i København? Eller skulle vi i virkeligheden sige, at så må vi droppe de 5 hjerter i Politiken? Politiken kommer sgu ikke til Odsherred mere og anmelder vores ting.«
Netop nu er Odsherred Teater ved at opsætte forestillingen Halløj på bøhlandet, som er en forviklingskomedie om lokalområdet – set igennem driftige københavnerbriller.
»Der er kommet en bølge af teaterledere rundtomkring på egnsteatrene, som stiller spørgsmålstegn ved, om det virkelig er så vigtigt med København. Behøver dét at lave noget lokalt betyde, at vi ikke kan få opfyldt vores ambitioner rent kunstnerisk?« spørger teaterlederen retorisk. Og netop at gøre op med dogmet om partout at skulle have hovedstadens anerkendelse har betydet en god udvikling for Odsherred Teater, mener Simon Vagn Jensen.
Ifølge professor Johs. Nørregaard Frandsen er det den helt rigtige vej at gå. Provinsen bliver nemlig nødt til at markere sig lokalt – og stærkt:
»Provinsen er nødt til at hejse flaget en gang imellem. Det har provinsen kun godt af at skulle.«

