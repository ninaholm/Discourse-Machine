Viralt filmhit kan gøre Kina grønnere
Med flere end 200 millioner visninger på under en uge er en ny kritisk film om Kinas luftforurening blevet en stor viral succes i landet, hvor internetcensuren plejer at lukke ned for al kritik. Filmen har potentiale til at sætte tryk på Kinas grønne omstilling, vurderer ekspert
60 procent af Kinas smog kommer fra afbrænding af kul og benzin.


 Rachel Carson gjorde det med bogen Silent Spring om pesticider i 1962. Al Gore gjorde det med filmen An Inconvenient Truth om drivhuseffekten i 2006. Nu er kinesiske Chai Jing på vej til at gøre det samme i Kina: Sætte klima og miljø øverst på dagsordenen med en film.
Under the Dome er titlen på Chai Jings 103 minutter lange film om Kinas omfattende luftforurening, og filmen er blevet et kæmpe hit i Kina, hvor den er blevet set flere end 200 millioner gange siden søndag. Den har gjort luftforurening til det mest diskuterede emne på sociale medier, og den har potentiale til at accelerere Kinas grønne omstilling, vurderer Clemens Stubbe Østergaard, lektor i international politik ved Aarhus Universitet.
»Filmen kan presse magthaverne til at tage luftforureningen meget seriøst,« siger han.
Filmen består af Chai Jing, som holder foredrag om luftforurening for en større forsamling kinesiske tilhørere, kombineret med interviews, grafikker og korte, animerede film. Opbygningen af filmen minder på den måde meget om Al Gores An Inconvenient Truth med den undtagelse, at den er tilsat korte indslag med mangategneseriefigurer, hvor skadelige partikler fra luftforureningen har fået personlige træk svarende til ondskabsfulde udgaver af Karius og Baktus, som kæmper en ulige kamp mod kroppens forsvarere.
Indtil 2013 var Chai Jing ansat som journalist for det kinesiske stats-tv CCTV, hvor hun var kendt for at lave undersøgende journalistik om miljøproblemer. I 2013 blev hun gravid, og da hun fandt ud af, at hendes baby havde en svulst, blev Kinas stigende luftforurening et mere personligt anliggende for hende, og hun sagde op på tv-kanalen. Kort efter begyndte hun arbejdet med Under the Dome.
»Jeg har aldrig før været bange for forurening, og jeg har aldrig før båret maske. Men når du bærer en andens liv inde i dig, så bliver den luft, barnet indånder, dit ansvar,« forklarer hun i filmen.
Har undgået censuren
I filmen fremhæver Chai Jing, at 60 procent af Kinas smog kommer fra afbrænding af kul og benzin, og at Kina er verdens største forbruger af kul. I konfronterende interviews udstiller hun samtidig lokale kinesiske embedsmænds manglende evner og vilje til at begrænse luftforureningen. Og netop de lokale embedsmænds manglende engagement i at forbedre luftkvaliteten, kan være en af årsagerne til, at Chai Jings kritiske film ikke er blevet stoppet af Kinas omfattende internetcensur. I det kinesiske kommunistparti kan de nemlig have en direkte interesse i filmen, det mener Clemens Stubbe Østergaard.
»Toppen af det kinesiske kommunistparti er meget engagerede i at mindske forureningen, og de er meget bevidste om den, for de bor midt i Beijing, hvor forureningen er tårnhøj. Det kniber mere hos de lokale embedsmænd, som har mange andre interesser end miljøet, blandt andet at skabe arbejdspladser og skrabe penge ind gennem korruption,« siger han.
For at få mere fart på det grønne tog er der derfor brug for et folkeligt pres på de lokale embedsmænd, og det kan filmen være med til, forklarer han.
Opbakning fra miljøministeren
Det er ikke tilfældigt, at Under the Dome blev offentliggjort, dagen efter at Kina havde udnævnt en ny miljøminister, Chen Jining. Tværtimod har det med stor sandsynlighed været planlagt, vurderer Clemens Stubbe Østergaard. Han håber, at filmen er et tegn på, at Kinas nye miljøminister er progressiv og vil sætte miljøet højt på dagsordenen. I hvert fald roste Chen filmen på udgivelsesdagen. Han sammenlignede den med Rachel Carsons bog Silent Spring, som bevidstgjorde verdens befolkning om faren ved pesticider. Chen fortalte også, at han havde takket Chai Jing for at øge folkets opmærksomhed om miljømæssige udfordringer.
Et andet tegn på, at det er en del af en større plan, at filmen udkommer netop nu, er, at det kinesiske kommunistparti holder kongres om under en uge, og det forventes, at forurening er højt på dagsordenen.
Frygter stor popularitet
Selv om det kommunistiske parti med stor sandsynlighed har interesse i filmen, kan de også være bekymrede for, hvad den kan føre med sig. I de seneste dage har filmen været det dominerende samtaleemne på blogs og debatfora i Kina, og ’#Chai Jing’s smog investigation’ har toppet listen over mest diskuterede emner på Kinas pendant til Twitter, Sina Weibo. Allerede dagen efter udgivelsen havde filmen givet anledning til 280 millioner indlæg. Det kan være en af årsagerne til, at flere populære kinesiske internetsider nu har fjernet interviewet med Chai Jing og links til filmen, som dog stadig kan ses på andre internettjenester i Kina.
»Kommunistpartiet vil meget gerne have kontrol med alt. De vil gerne selv føre kampagner, men de har det svært med, at andre fører kampagner – også selv om de er enige med dem. De vil helst undgå, at enkeltpersoner uden for kommunistpartiet får for meget opmærksomhed,« siger Clemens Stubbe Østergaard.

