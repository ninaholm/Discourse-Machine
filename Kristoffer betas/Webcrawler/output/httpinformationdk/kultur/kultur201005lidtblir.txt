Om lidt bli’r her stille – Dagbog fra Cannes #4
Alle konkurrencefilmene er blevet vist, og nu går vi og venter på, hvem der mon vinder Den Gyldne Palme søndag aften


Der sker ikke så meget i Cannes de sidste to dage af festivalen. Filmkøbmændene begynder allerede at pakke sammen i begyndelsen af festivalens anden uge, og der er heller ikke så mange journalister eller filmfolk tilbage.De fleste interviews laver man i løbet af den første weekend og de første dage af anden uge, og alle konkurrencefilmene er nu vist.Altså er der ikke voldsomt meget at lave inden prisuddelingen søndag aften. Og selv om det da stadig er muligt at se en film eller fem, hvis man vil, er man efterhånden også så mør, at det kræver mere end almindelig viljestyrke og udholdenhed at udsætte sig selv for flere film end højst nødvendigt.Havde man nu på forhånd vidst, hvad det var for film, ville man måske være mere eventyrlysten, men det kræver nu et vist mod at blive ved med at kaste sig ud i det ukendte, når det er, hvad man præcis har gjort fire-fem gange om dagen de foregående 10 dage.For mit vedkommende har det indtil videre beløbet sig til 27 film, hvilket er ganske pænt i betragtning af, at jeg også har skrevet 9 større artikler i avisen, 2 til nettet, begået fire dagbogs-indslag, inkl. dette, og lavet små 10 interviews.Jeg vil dog i dag, festivalens sidste, hvor alle konkurrencefilmene vises igen, forsøge mig med den franske Des hommes et des dieux, som mange har anbefalet mig, og som godt kunne gå hen og vinde noget i aften, måske endda Den Gyldne Palme.Det vil vise sig, når jeg sammen med alle de andre filmjournalister og –kritikere sætter mig i Salle Debussy i aften kl. 19.00 og venter på at se en livetransmission fra Grand Théâtre Lumière – der ligger mindre end 100 meter væk – af selve prisoverrækkelsen, som vi pressefolk altså ikke har adgang til.I det stjerneskema, hvor de danske anmeldere i Cannes giver konkurrencefilmene fra 1-4 stjerner og forsyner sin personlige favorit til at vinde Guldpalmen med et palmeblad, har jeg valgt at give Mike Leighs Another Year et palmeblad. Jeg tror, den vinder, mens andre mener, at det bliver Biutiful eller den sydkoreanske Poetry, som jeg personligt ikke er så glad for.I det hele taget har hovedkonkurrencen været lidt tam i år, og det har været svært at mønstre den store begejstring for film, der slet ikke har været så banebrydende eller kontroversielle, som man på forhånd havde troet.Hvor 2009 var et af de bedste år i Cannes i mange år, må 2010 være et af de værste – i hvert fald i mine 12 år på festivalen.Hvad det siger om festivalens status, tilstand eller fremtid, ved jeg ikke rigtig – jeg ved faktisk ikke, om det siger noget som helst; den slags går op og ned, og selv et dårligt år i Cannes byder trods alt på mange spændende, anderledes og udfordrende filmoplevelser.Blandt lyspunkterne – som har skullet findes uden for hovedkonkurrencen – har været Woody Allens You Will Meet a Tall Dark Stranger, Stephen Frears’ Tamara Drewe og selvfølgelig danske Janus Metz’ Armadillo, der ikke kun har skabt diskussion i Danmark, men også på Croisetten.Filmen vandt forleden sideserien Semaine de la Critiques Grand Prix, og der hviskes om, at den i aften godt kunne vinde debutantprisen Camera d’Or.Ellers er der blevet uddelt en række mindre priser, blandt andet FIPRESCI-prisen til Mathieu Amalrics Tournée, Den Økumeniske Pris til Des hommes et des dieux og Un Certain Regard til den sydkoreanske Hahaha.Og så var det bokseren Boss fra Tamara Drewe, der løb med den prestigefyldte Palm Dog-pris ved en prisoverrækkelse, som er en af de mest festlige, jeg endnu har været til her i Cannes.Toby Rose, der for 10 år siden stiftede Palm Dog for at hædre ellers oversete hundepræstationer i film på filmfestivalen i Cannes, var en underholdende vært, og publikum var med på legen. Der blev både klappet, hujet og sunget.Her er lidt video af Tobys velkomsttale.
