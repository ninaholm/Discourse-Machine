Folk



 
	Venstre-ledere

	Denne spalte omtalte forleden historiske Venstre-skikkelser, der af manglende moralsk kompas blev ført i vanære. Læsere har protesteret mod, at listen overser væsentlige misforhold og burde rumme flere navne på flossede karakterer.

	Gavemodtagere

	Blandt de supplerende misforhold er, at Venstres statsminister 1926-29, Th. Madsen-Mygdal, bragte sig i afhængighed af Ø.K.’s direktør, H.N. Andersen, ved at Mygdal fra Andersen modtog godset Edelgave i Ledøje til spotpris.

	Tugthuskandidater

	Læsere forlanger endvidere, at listen over misliebige Venstre-ledere suppleres op med navne som Klaus Riskær Pedersen, EU-parlamentariker, og Peter Brixtofte, borgmester. Begges aktiviteter har ført til langvarige fængselsstraffe.

	Tøjudtagere

	En læser foreslår, at Venstre til Nationalmuseet – som et stykke samtidshistorie – overdrager de beklædningsgenstande, der ikke – med Venstres egne ord – ’er udtaget til Lars Løkke Rasmussens private brug’. Derved bliver omfanget kendt.

