Flere danskere læser e-bøger
Flere læser e-bøger, men det er stadig de færreste, der betaler for dem. Nu vil boghandlerne ind på markedet


 I november måned læste fire procent af danskerne en e-bog. Det viser en undersøgelse foretaget af Catinét-IFKA for Boghandlerforeningen. Men på baggrund af andre lignende undersøgelser kan man med stor sandsynlighed sige, at kun 14 procent af dem har betalt for den.
»Der eksisterer fortsat den brede opfattelse, at når det er elektronisk, så er det også gratis,« siger direktør for Boghandlerforeningen Olaf Winsløw.
Gratis lærebøger
Det er især de studerende, der gør brug af e-bogen. For eksempel Google Books, hvor adskillige lærebøger ligger tilgængelige gratis.
»Mange af de bøger, der ligger tilgængelige på internettet, gør det, fordi ophavsretten er forældet, eller fordi forfatteren eller institutionen har valgt at frasige sig ophavsretten, så de er i forvejen gratis. De studerende gør brug af dem, fordi de er der,« siger Olaf Winsløw.
På den måde har man givet læserne den opfattelse, at en elektronisk bog er gratis.
Det handler altså meget om hønen og ægget, mener Olaf Winsløw. Bøgerne ligger der gratis, inden de studerende har fundet ud af, at de har brug for dem.
»Det her skriger på forretningsmodeller, for man kan jo se, at der er et potentiale. Og det er vi selvfølgelig interesseret i som boghandlere. Vi føler, at vi godt kan spille en rolle i den sammenhæng,« siger Olaf Winsløw.
Boghandlerforeningen fik foretaget undersøgelsen, da de ønskede at få svar på, om danskerne var lige så interesserede i e-bogen, som man er det i Storbritannien.
Overraskende
Det viste sig, at danskerne bruger e-bogen lige så meget som englænderne. Overraskende, mener Olaf Winsløv, da udbuddet af engelsksprogede e-bøger er meget større:
»Det siger mig, at der er en idé i at sikre et større udbud af danske bøger og øge tilgængeligheden. Det danske marked er ret delt lige nu, hvor en del forlag kun samarbejder direkte med én sælger af e-bøger på nettet. Vi er i løbende dialog med forlagene om at komme ind på det marked.«
Men Olaf Winsløv medgiver, at det selvfølgelig skal være økonomisk rentabelt.
»Det er jo stadig en bog, som nogen har behov for at tjene penge på. Og jeg tror på, at hvis man for eksempel laver en model, hvor man sælger en papirbog ledsaget af en e-bog i en samlet pakke, så skal folk nok lære, at man skal betale for det. Det er også kun på den måde, at man kan sikre et større udbud.«


