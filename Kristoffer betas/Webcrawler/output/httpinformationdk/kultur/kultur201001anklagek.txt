Anklage: Det Kgl. Teater kannibaliserer musicalscenen
For millioner af statsstøttekroner koloniserer Det Kongelige Teater musicalmarkedet. I et forsøg på at leve op til kravene om høje publikumstal suger nationalscenen publikumsgrundlaget væk under de private teatre, mener kritikere
Kritikere raser over, at Det Kongelige Teater i 2010 opfører musicalen 'My Fair Lady'. Det går ud over de små teatre, at Det Kongelige Teater møver sig ind på musicalscenen, lyder det. Her et foto fra den omstridte opsætning af 'My Fair Lady'.

Med publikumsmagneten Søren Pilmark i rollen som professor Higgins sætter Det Kongelige Teater til aprilMy Fair Ladypå plakaten. Men når nationalscenen med millioner og atter millioner af statsstøttekroner i ryggen møver sig ind på musicalmarkedet, er det en urimelig konkurrenceforvridning, lyder det fra kritikere.»Konkurrence er sund. Men en konkurrence på så ulige vilkår er usund. Den medfører kannibalisering,« siger Niels-Bo Valbro, som er direktør for Det Ny Teater, der har specialiseret sig i musicals.Det er professor i dramatik ved Aarhus Universitet Jørn Langsted enig i. Han mener, det grundlæggende spørgsmål er, »hvorvidt der skal være private teatre i Danmark, eller om Det Kongelige Teater skal sætte sig på al teatervirksomhed - hvilket er det, der er ved at ske nu.«»Det her handler om konkurrenceforvridning. Det Kongelige Teater går ind på et marked, hvor private entreprenører har kunnet arbejde, og tager grundlaget væk fra de private teatre. Der opstår en usund konkurrence, fordi Det Kongelige Teater har en mængde ressourcer, de kan kaste ind i en musicalproduktion, mens de private teatre ikke har meget andet end entusiasmen og gåpåmodet,« siger Jørn Langsted.Lange udsigterDet Ny Teater får ikke nogen produktionsstøtte fra staten, men må nøjes med 5 millioner kr. i huslejestøtte og omkring 4 millioner kr. i billetstøtte om året. Det Kongelige Teater skovler derimod 533 millioner statsstøttekroner ind om året og har netop fået et nyt skuespilhus fra staten til 900 millioner kr. samt en ekstrabevilling på 18,7 millioner kr. om året, der skal dække uforudsete merudgifter til drift af det nye hus - hvilket dog ikke har forhindret teatret i at efterspørge flere penge, som det fremgik af Information lørdag.På Det Ny Teaters fjernlager har Niels-Bo Valbro opmagasineret kulisser og kostumer til netopMy Fair Lady, som han havde på programmet med stor succes tilbage i 1999 og 2000. Alt i alt betalte han dengang 5 millioner kr. for produktionen, men med konkurrencen fra den royale teatergigant, vil han næppe kunne gøre brug af det dyre udstyr igen.Når forestillingen stopper efter at have spillet første gang, er publikumsgrundlaget udtømt, og så varer det 10-15 år, før der igen er publikum til forestillingen, forklarer Teaterdirektøren. »Og man må formode, at det fornyede publikumsgrundlag i tilfældetMy Fair Ladynu ser forestillingen på Det Kongelige Teater. Derfor skal der gå yderligere 10-15 år, før der igen er publikumsgrundlag for forestillingen. Og på det tidspunkt vil der være gået 25-30 år, siden forestillingen var oppe første gang, og man må frygte, at den pågældende produktion ikke længere er tidssvarende i sin fortolkning af stykket,« siger Niels-Bo Valbro.Ifølge lektor i Teatervidenskab ved Københavns Universitet Stig Jarl har Niels-Bo Valbro en pointe.»Jeg mener grundlæggende, Det Kongelige Teater skal passe på med at beskæftige sig med et repertoire, der ellers hører hjemme på de private teatre,« siger han og uddyber:»For det første kan det være et konkurrencemæssigt problem, hvis det store statsstøttede Kongelige Teater går på strandhugst hos de private teatre. For det andet kan man spørge, om ikke skatteborgernes penge skal bruges på noget, som ikke i forvejen er så oplagt en succes, og som måske ikke kan klare sig på markedspræmisser, hvilket Niels-Bo Valbro har demonstreret, atMy Fair Ladysagtens kan.«Der er dog også en anden side af sagen, understreger Stig Jarl, der hæfter sig ved, at operachef Kasper Holten skal iscenesætteMy Fair Lady.Stig Jarl forklarer, at mange af teaterhistoriens vigtigste instruktører har lavet store kunstneriske oplevelser ud af populære, folkelige forestillinger.»IMy Fair Ladyhar vi noget fed musik, som Kasper Holten måske kan få noget virkelig spændende ud af. Og hvis det lykkes ham at give os en kunstnerisk oplevelse, som de private teatre ikke ville kunne, så kan det være en grund til, at Det Kongelige Teater, der altså skal indtage en kunstnerisk særstilling, godt kan spille forestillingen. Men det djævelske er selvfølgelig, at det kan vi først udtale os om, når forestillingen har haft premiere,« siger Stig Jarl. Jørn Langsted fra Aarhus Universitet ser mere entydigt på sagen: »Hvis vi i det her land skal have et rigt og mangfoldigt teaterliv, så nytter det ikke noget at underminere eksistensen af et privat teater som Det Ny Teater. Det er jo klart, at et mindre privat teater ikke har mulighed for at konkurrere med Det Kongelige Teater på den enkelte forestilling,« siger han.Ifølge Jørn Langsted er grunden til, at Det Kongelige Teater overhovedet spiller en forestilling somMy Fair Lady, at nationalscenen skal leve op til publikumskravet på 580.000 tilskuere i gennemsnit om året, der er skrevet ind i den seneste fireårsaftale (2008-2011) med Folketingets partier.»Publikumsstatistikken vil se utrolig flot ud, og forestillingen vil give Det Kongelige Teater mulighed for at opfylde resultatkravet,« siger han: »Men problemet er, at det går ud over de små  teatre.«
