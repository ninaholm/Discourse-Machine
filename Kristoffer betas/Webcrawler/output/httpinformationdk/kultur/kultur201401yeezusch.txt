Yeezus Christ Superstar
Nogen har grundlagt en religion med Kanye West som en slags messias. Når man ser på den amerikanske rapper og producers gøren og laden, kan det ikke undre
Rapperen Kanye West har optrådt som en slags hvidklædt messias på sin seneste turné, og nu har nogen opfundet en religion, yeezianity, til hans ære. Han er dog ikke selv medlem af den nye ’tro’, der har sine egne fem bud.


 
	Newsflash! Kanye Wests tårnhøje tanker om sig selv bliver taget alvorligt et sted derude.

	Den amerikanske rapper og producers udtalelser nåede september sidste år et nyt højdepunkt, da han i et BBC-interview sagde:

	»Jeg har lige fortalt dig, hvad jeg mener, jeg er! En gud! Jeg har lige fortalt dig det! Det er, hvad jeg mener, jeg er!«

	Nu er West blevet taget – mere eller mindre – på ordet af en indtil videre anonym herre, som for halvanden måned siden startede religionen yeezianity. Udledt at titlen på Wests bredt lovpriste album Yeezus fra sidste år.

	»Vi er en fremsynet gruppe, som tror på, at den ene, der kalder sig Yeezus er det øverste levende menneskelige væsen, og at han vil indvarsle en ny æra for menneskeheden,« står der på yeezianitys hjemmeside.

	Grundlæggeren af yeezianity siger selv at trosretningen er en form for opkog af kristendommen. Men der spilles på en mere åben tro, hvor man skal gå med til nogle forholdsvis lempelige bud (se boks). Og så kan man ellers – helt i tidsånden – fyre op under sine personlige behov. Og der er plads til alle. De såkaldte ye’ciple tager med åbne arme imod andre religioner og nævner selv nogle: Kristendom, buddhisme, islam, taoisme.

	Find din guddommelighed

	Yeezianitys første troserklæring lyder sådan her: »Jeg tror, at jeg er en Gud.« Altså at guddommeligheden er i os alle sammen. Og så er der jo frit slag for individualismen. Og West er helt på linje med den del af religionen: »Lyt til al min musik, det er selvværdets kodeks,« siger han i førnævnte BBC-interview.

	»Hvis du er en Kanye West-fan, så er du ikke en fan af mig, du er en fan af dig selv. Så tror du på dig selv.«

	Og i læsningen af de hellige skrifter, altså Kanye Wests rap er der yderligere støtte. West udbryder »I am a God« på »Yeezus«-sangen af samme navn. Den er blevet sat i forbindelse med salme 82 i Bibelen, hvor Gud siger til folket: »Jeg har sagt, at I er Guder, I er alle den Højestes Sønner.« I den gamle engelske udgave lød det i øvrigt sådan her: »Ye are gods« . Ye som i Yeezus?

	Ego-boosting og megalomani er en hyppigt benyttet strategi i hiphop. Overdrivelsen og selvovervurderingen er et accepteret virkemiddel i, hvad der altid har været en konkurrencesport. Wests kollega og samarbejdspartner Jay-Z kalder sig også af og til J-Hova – som i Jehova.

	Men West skiller sig alligevel ud, for han er ikke bange for at træde forkert. Og flere kristne tæer har følt sig trådt under fode ved udgivelsen af Yeezus. Kristne medier har hudflettet albummet for dets profane ytringer og for en tvivlsom moral i teksterne, mens andre har været bedre til at se på hans værk som helhed. På hvordan han ryster den herskende orden i sine grundvolde med sine kreative eksperimenter og udfordrer alle med sine eksplosive udtalelser. Og undervejs skaffer sig mange fjender. Ikke ulig Jesus. Og så alligevel ulig.

	Jesu martyrium er noget flere amerikanske rappere har set det betimeligt at bruge som billede på deres egne lidelser. Som nogle gange handler om racisme og desværre andre gange bare om at nogle mennesker ikke fatter rappernes storhed. Nas kan ses bærende på kors og tornekrone i videoen til »Hate Me Now«. West har optrådt med tornekrone og blodigt ansigt på forsiden af musikmagasinet Rolling Stone. Og Game rapper på »My Life«: »You wonder why Kanye wears Jesus pieces/Cause that’s Jesus, people – and Game, he’s the equal/Hated on so much, ’Passion of Christ’ need a sequel.«

	West forsager ikke penge dog

	Grundlæggeren af yeezianity mener også – som det fremgår af det ene af de fem bud – at pengeøkonomiens tid er forbi. Og her er West måske ikke helt med, når man påtænker at han sidste år optrådte til Kasakhstans berygtede præsident gennem 25 år, Nursultan Nazarbayevs sønnesøns bryllup. Nazarbayev er blevet kritiseret for sine krænkelser af menneskerettigheder og har måttet døje med anklager om korruption. Så det var vel udelukkende for ussel mammons skyld (angiveligt tre millioner dollar) og forhåbentlig ikke på grund af politisk samklang, at West optrådte for et kun mildt interesseret publikum. Wests veje er i hvert fald gerne og ofte uransalige.

	I et interessant parallelforløb er der opstået et alternativ til Bitcoin, som er blevet kaldt Coinya West.

	Kanye Wests reaktion: Krav om omgående at fjerne enhver lighed med rapguden.

	Og der en krølle på historien om yeezianity. Vice Magazine fik fat i den stadig anonyme skaber af religionen og spurgte: »Er der en reel organiseret religion bagved?«

	»Det er der ikke. Det er bare en idé,« sagde han.

	Kanye West har endnu ikke selv anerkendt yeezianity-tilhænger.

