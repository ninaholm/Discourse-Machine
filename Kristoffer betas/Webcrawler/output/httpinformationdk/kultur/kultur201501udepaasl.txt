’Jeg er ikke ude på at slå danskerne i hovedet eller give dem dårlig samvittighed’
Daniel Dencik vil med sin film ’Guldkysten’ skildre de historiske omstændigheder omkring den danske kolonisering i det nuværende Ghana så nuanceret som muligt og dermed udfordre forestillingen om, at indbyggerne i Ghana er de evige ofre, som har brug for hjælp fra Vesten. I forbindelse med optagelserne har alle fra filmholdet og produktionen investeret i den ghanesiske filmindustri
Daniel Denciks spillefilmsdebut, ’Guldkysten’, er planlagt til at have premiere den 2. juli. Han er netop vendt hjem fra Ghana, hvor optagelserne har fundet sted.


 Daniel Dencik trækker et hvidt lærred ned fra loftet og placerer mig i en sofa. »Det er stadig kun på skitseplan,« siger han. »Men nu får du lige en lille privat visning, som kan give dig en fornemmelse af tiden.«
Nogle af de genstande, som ligger omkring mig, kommer til live på lærredet. En sort læderpisk, som hovedpersonen Wulff Frederik Wulff pisker sin personlige slave med. En glasklokke med en levende kaffeplante, som Wulff har med fra Danmark, og et Flora Danica-stel, som de danske kolonialister spiser af, mens topløse mørke kvinder varter dem op.
På et tidspunkt jagter en fuld hvid mand en mørk kvinde, som skriger og forsøger at stikke af. Mandens intentioner er ikke til at tage fejl af, og efter at have set en halv time af filmen virker det umiddelbart, som om Daniel Dencik er i gang med at skildre danskernes brutalitet, da de var kolonimagt på det daværende Guldkysten.
Det er han for så vidt også, siger han. Men den danske filminstruktør, der er født i Sverige, uddannet filmklipper fra Filmskolen og har udgivet fem bøger, føler først og fremmest et ansvar for at skildre de historiske konflikter så nuanceret som muligt.
»Jeg er ikke ude på at slå danskerne i hovedet eller give dem dårlig samvittighed. Blandt andet fordi jeg tror, at indignation er et meget dårligt kreativt brændstof, men også fordi det ikke var så sort og hvidt,« siger han. Han forklarer, at der ikke er nogen af karaktererne i hans film, som er udråbt til at være the bad guys, og at han ikke som sådan har nogen dagsorden med sin film.
»Danskerne var helt afgjort brutale. Danmark var en central medspiller i slavehandlen, og man skal ikke glemme, at København, som vi kender det i dag, nærmest er bygget på penge tjent på handel med slaver. Men det var samtidig lokale stammer på Guldkysten, der faciliterede slavehandlen,« forklarer han.
»Det var jo ikke danskerne, der indfangede mennesker. Danskerne opholdt sig primært ude ved kysten og allierede sig så med nogle af de stærkeste stammer, som fangede slaver fra mindre stærke stammer, hvilket de i øvrigt allerede gjorde, inden danskerne kom.«
Hjælpearbejde og kolonialisme
Daniel Dencik er netop vendt hjem fra en filmoptagelse i Ghana, hvor handlingen til Guldkysten udspiller sig. Filmen, som er Daniel Denciks debut som spillefilms- instruktør, er planlagt til at have premiere i de danske biografer den 2. juli. Med sig hjem fra optagelserne i Ghana har han en masse råbånd og en vision for, hvordan Vesten bør forholde sig til Afrika.
»U-landsbistand og hjælpearbejde er typisk meget velment, men den slags tiltag fastholder mange af de afrikanske lande i en offerrolle. På den måde virker hjælpearbejdet næsten som et overgreb, for det er en videreførelse af en kolonimagtstankegang, hvor vi i Vesten betragter os selv som de overlegne og afrikanerne som de hjælpeløse,« siger han og fortsætter: »Jeg synes, at vi, i stedet for at behandle ghaneserne som ofre, der har brug for hjælp, bør behandle dem som en mulig samarbejdspartner.«
Krydsbefrugtning
Daniel Dencik og hans producer, Michael Haslund-Christensen, har travlt, og de når at udveksle et hav af informationer, inden Daniel Dencik og jeg kan gå ned på en café i nærheden. Visionen om at behandle Ghana som en samarbejdspartner har også sat sig igennem i forhold til filmprojektet. Produktionsselskabet, som Daniel Dencik er medejer af, har selv investeret i den ghanesiske film- industri og har benyttet sig af lokal arbejdskraft, hvilket han altså mener, at der er masser af perspektiv i at gøre. Han taler om, at der sker en krydsbefrugtning, som er til gavn for alle parter.
»I den ghanesiske filmindustri er der nogle meget kompetente folk og ved at handle med dem og bruge dem som samarbejdspartnere, er du i meget højere grad med til at løfte deres samfund, end hvis du laver hjælpearbejde. Vi havde 500 afrikanere på lønningslisten og brugte flere millioner kroner i Ghana på at lave vores film. Det fungerede rigtig godt, og måske kan vi på den måde inspirere andre vestlige selskaber til at gøre noget lignende. Hvis min film kan være med til det, så synes jeg, at jeg har opnået resultater, som traditionel u-landsbistand måske sjældent kommer i nærheden af.«
Han tror sågar, at den ghanesiske filmindustri kunne være gearet til at samarbejde med Hollywood, men han indrømmer, at han selv var skeptisk inden afrejsen til Ghana. »Jeg havde nogle forskellige fordomme om det at arbejde sammen med folk fra et afrikansk land. Fordomme om, at folk ikke arbejder så hårdt. At de er uorganiserede og sådan noget, men de fordomme blev gjort til skamme.«
Han fortæller, at forholdene på mange måder var sammenlignelige med de danske. Selv korruption og bestikkelse, som ofte omtales som de største udfordringer når man arbejder i Afrika, kan ifølge Daniel Dencik sammenlignes med danske tilstande.
»Hvis du skal filme i den lejlighed deroppe,« siger han og peger ud gennem vinduet, »så skal du betale 5.000 kroner pr. dag i location-leje. I Ghana skulle vi betale en lokal høvding for at filme på en strand. Det er jo dybest set det samme.«
Udover at samarbejdet med ghaneserne var frugtbart i sig selv, fortæller han også, at lokal overtro blev en naturlig del af filmen. Blandt andet fordi de filmede på steder, der var for de lokale, hvad Auschwitz er for jøderne, som Daniel Dencik siger. På den måde blev han introduceret til juju, en slags voodoo med ånder og dyreofringer.
»Juju blev, uden at jeg på nogen måde havde planlagt det, en ret stor del af filmen og af det at lave den,« siger han og forklarer:
»Centrale dele af filmholdet kommer fra en dokumentarisk baggrund, og derfor ville vi gerne bruge de originale locations. Vi filmede blandt andet porten, hvor slaverne kom igennem, the gate of no return. Vi filmede slavekasserne og de steder, hvor slaverne blev udskibet. Det var ikke uproblematisk for de lokale, men vi sørgede for, at stederne blev velsignet inden optagelserne, og at der altid var en juju-præst til stede, for det bad de os om,« siger han.
Historisk film
I og med der ikke er skabt andre film om lige netop den danske koloni på Guldkysten, bliver Daniel Denciks film automatisk en slags vidnesbyrd, siger han:
»I modsætning til Ole Bornedals bearbejdelse af 1864 og slaget ved Dybbøl, som jo er grundigt repræsenteret i film og litteratur, så kommer min film på en måde til at sætte standarden, hvorudfra alt andet så skal debatteres. Der findes jo nærmest ikke engang bøger om det her. Thorkild Hansen skrev Slavernes kyst for 45 år siden, som er uovertruffen god, men ellers har jeg ikke kunnet opstøve så meget,« siger han.
– Hvorfor tror du, at der er lavet så få film og skrevet så få bøger om de danske besiddelser på Guldkysten, når et emne som 1864 er blevet så grundigt beskrevet?
»Ja, det undrer også mig, men det skyldes nok, at det dels er smerteligt at indrømme en fortid som slavenation, dels at Afrika og den florissante periode umiddelbart er langt væk fra dagens danskere, og dels at du ikke får noget at vide i skolen. De tre ting forstærker hinanden i en uvidenhed, der bliver tættere og tættere, som årene går.«
På trods af, at Daniel Dencik altså kommer fra en dokumentarisk baggrund, understreger han, at Guldkysten er et fiktivt værk. Han understreger det ikke mindst, fordi han har debatten om Ole Bornedals 1864 med i sine overvejelser.
»Hvis man er ude på at finde historiske fejl i min film, så får man travlt,« siger han.
»Guldkysten er et fiktivt og et meget drømmende værk. Jeg tænker selv på det som 1836 på ecstasy, fordi folk er så fulde af kærlighed, og fordi det er så intenst.«
Han forklarer, at filmen iscenesætter de historiske konflikter og komprimerer dem. Helt konkret har han komprimeret de sidste 30 år af danskernes tilstedeværelse på Guldkysten til to-tre år.
»Men jeg mener ikke, at filmen dermed bliver mindre sand end historiske film, der holder sig stringent til fakta. Den er bare sand på en anden måde,« siger han.

