Kunst mod undertrykkelse
Undertrykkelse og kampen imod den er et tema i flere film på Berlinalen. Blandt andet i den danske instruktør Mahdi Fleifels debutfilm om hans barndoms somre i en palæstinensisk flygtningelejr.


 Den 4. april 2011 blev Juliano Mer-Khamis skudt af en maskeret mand foran Freedom Theatre i den palæstinensiske by Jenin på Vestbreden.
Teatret, som den jødisk-palæstinensiske skuespiller, instruktør og politiske aktivist selv var med til at grundlægge i 2006, giver børn og unge i Jenin mulighed for at arbejde for social forandring gennem en kreativ proces og derigennem få mere selvtillid.
Dokumentarfilmen Art/Violence handler om, hvordan teatret satte Samuel Becketts Mens vi venter på Godot op efter mordet på Mer-Khamis. Den er lavet af de to unge palæstinensiske skuespillere Batoul Taleb og Maryam Abu Khaled og den israelsk-jødiske instruktør Udi Aloni: »Det er en ydmyg film. Den handler om, hvordan vi gennem vores kunst holder Juliano i live. Stykket var vores måde at sørge over ham. Jeg tror aldrig, jeg har forstået Godot så godt, som da jeg oplevede disse to unge palæstinensiske kvindelige skuespillere spille Vladimir og Estragon,« siger Udi Aloni, da Information møder aktivisten og instruktøren i Berlin.
»Men det er også en film om kvindefrigørelse. Om unge palæstinensiske kvinder, der kæmper for ligeberettigelse,« siger Aloni, der mener, at kunst skal have en æstetisk side, men også en handlende side. Aloni, der selv har boet i både Jenin og Ramallah, er meget aktiv propalæstinensisk aktivist. Han har intet tilovers for zionismen. Dog understreger han, at både han og Juliano anså det for vigtigt at arbejde med både israelske og palæstinensiske unge. »De undertryktes vold bliver ofte retfærdiggjort, men den er ikke altid nødvendig,« siger Aloni, der ser sit arbejde med de unge som en måde at skabe »et rum for ikkevoldelig modstand.«
Tvunget lejrliv
Den danske instruktør Mahdi Fleifel nærmer sig samme emne i sin dokumentar- og debutfilm A World Not Ours, der viser tre generationers liv i en palæstinensisk flygtningelejr i det sydlige Libanon. På én kvadratkilometer lever 70.000 mennesker under kummerlige forhold. Fleifels forældre forlod lejren som unge, han er selv født i Dubai. Senere rejste den lille familie til Danmark, men sin barndoms somre tilbragte Fleifel i lejren, hvor hans bedstefar har boet, siden han var 16 år. Nu er han over 80. Ikke uden sans for humor blander Fleifel sin fars amatøroptagelser fra 1980’erne med sine egne fra de senere år. Og hans portrætter af vennen Abu Iyad, der i mangel af bedre ting at foretage sig hænger ud på lejrens Fatah-kontor, og af onklen Said, hvis eneste rigtigt ømme forhold er til fugle, og hvis hjem ligner en losseplads, er både kærlige og tragiske. Den desillusionerede Abu Iyad mener, at palæstinenserne og deres leder på mange måder har ødelagt alt for sig selv.
»Arafat kunne ikke lide dem med uddannelse, og vi troede, at han havde ret,« siger Iyad.
Efter at være flygtet til Grækenland lever han et år på gaden i Athen for at blive arresteret og sendt tilbage til lejren. Fleifel var den heldige af de to venner. Han blev dansk statsborger og kom på filmskole i London.
Buh’ende journalister
Hvor ondsindede journalister kan være, blev tydeligt ved gårsdagens pressevisning af den iranske instruktør Jafar Panahis film Closed curtains, der deltager i hovedkonkurrencen. Lidt vel symbolladet og rigtignok ikke verdens mest actionprægede film, men alligevel: At buhe af en film, der er lavet af en instruktør, som sidder i husarrest og afsoner 20 års Berufsverbot – er det ikke at sparke til en mand, der for alvor ligger ned?
 

