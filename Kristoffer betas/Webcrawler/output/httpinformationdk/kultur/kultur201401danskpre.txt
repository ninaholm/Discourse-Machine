Dansk presse kan lære af Norge i sagen om kunstfonden
I Norge kan en journalist eller redaktør ikke komme til at sidde i litteraturudvalget under det norske Kulturråd. Ikke på grund af habilitets- eller kompetenceproblemer, men fordi staten vil beskytte pressen mod at blive kompromitteret
Jes Stein Pedersen trak sig fra Statens Kunstfonds litteraturudvalg efter debatten om habilitet og magtkoncentration.


 
	Med professor Hans Hauges overtagelse af Politiken-redaktør Jes Stein Pedersens plads i Statens Kunstfonds litteraturudvalg er der foreløbig lagt låg på diskussionen om habilitet og magtkoncentration i det indflydelsesrige statslige støtteorgan. Men hvis sagen havde udspillet sig i Norge, ville den aldrig nogensinde være kommet så vidt.

	Her er redaktører nemlig forment adgang til at sidde i litteraturudvalget; ikke alene fordi dobbeltrollen kan så tvivl om deres motiver for at uddele legaterne, men også fordi dobbeltrollen kompromitterer pressens muligheder for at agere kritisk og uafhængigt af andre interesser end journalistikkens egne.

	»En redaktør er ikke automatisk inhabil i kraft af sit arbejde,« skriver det norske Kulturråd i en mail til Information, »men spørgsmålet er snarere, om han som journalist kan være uafhængig af det udvalg, han arbejder i. Og derfor er det i Norge uforeneligt at være redaktør og samtidig være udvalgsmedlem,« lyder det i mailen, der fortsætter:

	»I princippet er det jo ikke i sin egenskab som udvalgsmedlem, at en redaktør eller en kritiker havner i en uheldig situation. Det er først og fremmest et presseetisk problem med tanke på uafhængighed.«

	For nylig måtte kritikeren og forfatteren Alf Kjetil Walgermo således trække sig fra det norske kulturråds udvalg for litteratur, da han blev forfremmet fra kritiker til et nyt job som kulturredaktør for avisen Vårt Land. Igen var begrundelsen ikke, at Walgermo var inhabil, men at han af hensyn til sin journalistiske uafhængighed ikke kunne tjene to herrer: en fri presse og et statsligt foretagende.

	»Norsk kulturråds synspunkt er, at en redaktør ikke anses som automatisk inhabil i kraft af sin position, men at presseetiske hensyn tilsiger, at han/hun ikke får tildelt et sådant erhverv,« forklarer Kulturrådet i sin mail til Information.

	En skillelinje

	Ifølge lederen af Center for Journalistik ved SDU, professor Peter Bro, er der i lyset af Jes Stein-sagen i Danmark grund til at lære af de norske erfaringer. Men det må først og fremmest være pressens eget ansvar – og ikke statens – at sørge for at holde sig fri af embeder, der kan kompromittere dens arbejde.

	»Det er da meget sødt, at staten i Norge går ind og tager hånd om pressens uafhængighed, men det må være den enkelte nyhedsredaktions opgave klart at signalere over for læsere eller seere, at der kan være en interessekonflikt,« siger Peter Bro.

	Han mener, det danske eksempel peger ind i en større diskussion om journalistikkens etik i disse år. I den ene ende af debatten finder man en amerikansk, puritansk tradition for skarpt at adskille pressens berøringspunkter med omkringliggende samfund. Mest radikalt udtrykt af den tidligere chefredaktør på The Washington Post, Leonard Downie, som mente, at journalister ikke burde have lov til at stemme ved valg, være træner i sportsklubber eller på anden måde hjælpe til i samfundet.

	»Journalistikken skal ifølge denne opfattelse holde sig helt fri af det eksisterende samfund, hvis han skal undgå at blive en del af den historie, han skal dække,« forklarer Peter Bro.

	I den anden ende af debatten finder man omvendt en bølge af aktiv eller ’konstruktiv journalistik’, hvor redaktioner og journalister hjælper med mulige løsninger på aktuelle og konkrete samfundsproblemer.

	Med andre ord bliver den journalistiske etik åbenlyst udfordret i disse år, og den journalistiske rolle udvidet:

	»Vi beretter ikke længere bare om, hvad der sker, men vi laver også analyser og kommentarer. Så det skulle være underligt, hvis ikke nogle journalister og redaktører bliver en anelse skizofrene i spændet mellem at være uafhængige journalister og skulle stille deres viden til rådighed for samfundet,« siger Peter Bro.

	For mange kasketter

	På Politiken har både chefredaktør Bo Lidegaard og kulturredaktør Rune Lykkeberg forsvaret Jes Stein Pedersens dobbeltrolle, indtil hovedpersonen selv valgte at trække sig med den begrundelse, at Jes Stein Pedersen ikke tjener to forskellige herrer, men kun litteraturen. Rune Lykkeberg har endvidere forklaret, hvordan Politiken har gjort ministeriet opmærksom på, at en betingelse for, at Jes Stein Pedersen kunne sidde i legatudvalget, var, at hans arbejde på avisen ikke ville blive kompromitteret af hans arbejde i kunstfonden.

	Men det er mediernes eget ansvar at undgå kasketforvirring, mener koncernchef på Berlingske, Lisbeth Knudsen.

	»Det må være pressens egen opgave at sige nej til den slags ting. Det synes jeg må være en klar retningslinje, som påligger det enkelte medie. Af hensyn til vores troværdighed bliver det vigtigere og vigtigere, at vi kan skelne mellem de forskellige roller, og at vi ikke bliver aktører forskellige steder,« siger Lisbeth Knudsen.

	Etiske retningslinjer

	Der kan være grund til at diskutere, hvem der skal have lov til at sidde i udvalgene under Statens Kunstfond, mener Venstres kulturordfører Michael Aastrup Jensen, der gerne så, at der bliver udfærdiget retningslinjer for, hvem der kan få lov til at sidde i udvalgene.

	Kulturordføreren for Socialdemokraterne, Mogens Jensen (S), er også åben for at diskutere, hvem der kan sidde i udvalgene, men er beklemt ved at afskære ansatte i medierne fra udvalgsposter.

	»Vi kan ikke komme uden om, at der også er litteraturkyndige, som er ansat ved de danske medier, som har kæmpe indsigt i kunstområdet. Det ville være en enorm ressource, man går glip af.«

	I stedet mener Mogens Jensen, at man må arbejde for nogle etiske retningslinjer for, hvordan arbejdet i det enkelte udvalg fungerer, når der sidder udvalgsmedlemmer, der kan have interessekonflikter.

	Kulturministeriet oplyser, at pressens uafhængighed ikke indgår som et juridisk kriterium for ministerens udpegelser af udvalgsmedlemmer.

	Det har ikke været muligt at få en uddybende kommentar fra kulturminister Marianne Jelved (R) til, om Danmark burde skele til den norske praksis.

	 

