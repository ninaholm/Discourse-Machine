Netpirater forsøger at gøre ny lov ubrugelig
En ny svensk lov, der træder i kraft i morgen, skulle give den svenske anti-piratgruppe bedre muligheder for at afsløre netpiraters identitet. Men et nyt tiltag fra folkene bag fildelings-tjenesten The Pirate Bay kan gøre loven ubrugelig


 En svensk lov kaldet 'Ipred-loven', der træder i kraft i morgen, skulle være startskuddet til en storstilet jagt på netpirater. Loven giver den svenske anti-piratgruppe ret til at få udleveret oplysninger fra internetudbyderne om personer, der er mistænkt for at dele ulovlige kopier af f.eks. musik og film.
Men nu lader det til, at loven nærmest bliver ubrugelig. For samtidig med at den træder i kraft, lancerer gruppen bag fildelingstjenesten The Pirate Bay en anonym fildelingstjeneste kaldet 'IPREDator', der skjuler brugernes identitet.
Lovgivning som den, der nu bliver indført i Sverige, har længe eksisteret i Danmark. Sverige kommer nu blot op på Danmarks niveau, så det nu også bliver muligt
for den svenske AntiPirat-gruppe at få udleveret navn og adresse på mistænkte fildelere. En lovgivning som den danske piratforening Piratgruppen.org er meget imod.
"I Danmark har det vist sig at være en fejlslagen og meget upopulær strategi fra AntiPiratGruppens side, og Piratgruppen kender til flere nylige tilfælde, hvor man har måtte frafalde de store erstatningskrav, fordi bevisbyrden ikke kunne løftes," udtaler Troels Møller, der er talsperson for Piratgruppen.org.
International tjeneste
Peter Sunde fra The Pirate Bay oplyser til hjemmesiden Torrentfreak.com, at IPREDator ikke kun vil være tilgængelig i Sverige, men også vil kunne bruges i andre lande, inklusive Danmark. Dermed vil også de danske net-pirater i fremtiden få lettere ved at skjule sig for den danske AntiPiratGruppen. 
Troels Møller ser IPREDator som et tegn på, hvordan fremtiden vil se ud.
"Jeg tror, at den anonyme fildelingstjeneste fra The Pirate Bay er en god indikator for, hvilken retning udviklingen vil tage, hvis man fortsætter med at forsøge at stoppe fildeling på denne absurde måde," siger han.
EU-direktiv
Ulovlig fildeling koster hvert år pladeselskaber og kunstnere mange millioner kroner i tabte indtægter. Derfor lavede EU i 2004 et direktiv, der påbyder alle medlemslande at forbedre copyright-indehaveres muligheder for at beskytte deres produkter. 
Det er på denne baggrund, at Sverige i morgen indfører loven. Indtil videre har Storbritannien, Holland og Frankrig implementeret loven. Danmark har endnu ikke fulgt EU-direktivet, hvilket bl.a. skyldes, at lignende lovgivning herhjemme allerede er indført. 


