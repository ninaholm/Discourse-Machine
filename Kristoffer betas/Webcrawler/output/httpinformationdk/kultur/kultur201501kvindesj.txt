Kvindesjæl til salg
Alt for mange kvinder prostituerer sig i deres egne pæne parforhold for at please deres ’Boyfrind’, siger årets vinder af Montanas Litteraturpris Christina Hagen
Christina Hagen blev i går tildelt Montanas Litteraturpris via en skypeforbindelse fra Jamaica, hvor hun er i skriveeksil.


 »Hallo, kan du høre mig?«
Onsdag eftermiddag, to dage før uddelingen af Montanas Litteraturpris, sidder Christina Hagen under en roterende loftsventilator på et hotelværelse i Jamaica og taler ind i kameraet på sin nyerhvervede mobiltelefon. Det er mindre end et døgn siden, at hun fik besked om, at hun har vundet sin første store pris – og siden har hun haft travlt med at anskaffe sig en smartphone, så hun kan komme live igennem på storskærm til selve overrækkelsen. Det har ikke været nemt: Først blev hun afvist i den lokale telebutik, fordi hun ikke havde noget billedlegitimation, siden fik hun overtalt sin taxachauffør til at købe telefonen for sig, og senere endnu fik hun besnakket bartenderen på hotellet til at sætte den op. Nu er hun langt om længe klar til at tale – hvis der altså er hul igennem.
»Hallo, kan du høre mig?« gentager hun og stikker næsen helt op mod skærmen: »Kan du se mig?«
Svaret er: ja. Christina Hagen kan både ses og høres, og hver gang hun stikker næsen frem i den litterære offentlighed, går hun stadig mere tydeligt igennem. I hendes fjerde og nu prisvindende bog, Boyfrind, deler hun gavmildt ud af sine erfaringer fra et kuldsejlet kærlighedsforhold og lægger dem frem for læserne på en måde, der både rækker ind i det private og breder sig ud i det almene.
I dommerkomiteen bag Montana-prisen var der aldrig tvivl om, at bogen fuldt ud lever op til prisens fundats om at hædre den litteratur, som »kræver en særlig indsats at producere«. Men selv havde Christina Hagen aldrig regnet med at vinde.
»Jeg er i chok, fuldstændig ude af mig selv, det er jeg virkelig. Jeg havde overhovedet ikke overvejet, at det kunne blive mig, og faktisk har jeg lidt dårlig samvittighed over, at det ikke er en af de andre, der har vundet. Men altså, det er jo åndssvagt at tænke sådan, det ved jeg også godt.«
Den gode kæreste
Boyfrind er en glittet coffee table book med et alt andet end glittet indhold. Billedsiden består af grynede feriefotos af lumre hotelværelser, triste turistbusser, blodige menstruationsbind og poserende prostituerede, mens tekststykkerne antager en slags dagbogslignende karakter. De er skrevet med farvet tusch på et tvivlsomt engelsk af et kærlighedssygt, kvindeligt jeg, der konstant forsøger at indynde sig hos en fraværende kæreste, der aldrig optræder ved navn, men blot går under den generiske betegnelse: Boyfrind. Det er ikke nogen helt almindelig bog, Christina Hagen har begået, og den er heller ikke kommet til verden på nogen helt almindelig måde. Oprindeligt ville hun have skrevet om sexindustriens systematiske udnyttelse af kvinder – men bogen kom i stedet til at handle om den mindre åbenlyse form for prostitution, som privilegerede, hvide middelklassekvinder udsætter sig selv for i deres egne pæne parforhold.
»Ideen til bogen kom, efter at jeg selv havde prøvet at være i et forhold, hvor jeg i løbet af ret kort tid simpelthen mistede mig selv,« fortæller hun. »Jeg glemte helt bogstaveligt, hvordan jeg var, før jeg mødte min kæreste: Hvad jeg havde kunnet lide at spise, hvad jeg havde kunnet lide at lave, hvad jeg gik og drømte om. Og jeg var overrasket over, at en person, der er så selvstændig, som jeg er, i dén grad kunne glemme sig selv. Bare fordi man er så opsat på at spille rollen som ’den gode kæreste’.«
Ifølge Hagen er alt for mange kvinder villige til at opgive sig selv for at få en ’boyfrind’, der er klog og ser godt ud og tjener nok til, at man kan flytte ind i et flot hus sammen. Men det er en korrumperende form for byttehandel, mener hun.
»På et tidspunkt var jeg til en filmforevisning, hvor der også var nogle prostituerede til stede. Og vores snak fik mig til at overveje, om mit eget salg af sjælen kunne sammenlignes med deres salg af kroppen. Man kan hurtigt få den tanke, at vi hvide, privilegerede kvinder er så fokuserede på netop deres form for prostitution, fordi vi dermed undgår at skulle forholde os til vores egen.«
Selvvalgt underdanighed
Kvinder, som lader sig udnytte af mænd, er et litterært motiv, der løber som en rød tråd igennem hele Christina Hagens forfatterskab, og i flere af hendes bøger støder man på variationer over den samme figur: den unge kvinde, der er afhængig af en usund form for anerkendelse fra et mandligt blik.
Kritiker ved Information Tue Andersen Nexø har siddet i dommerkomiteen bag årets prisuddeling, og han mener, at Christina Hagens forfatterskab har flere ligheder med den litterære position, der går under betegnelsen ’gurlesk eller ’girlesque’.
»Det er en position, der lader kvinder tale med styrke fra steder, der normalt opfattes som selvdestruktive og uholdbare. Det kvindelige jeg i bogen er kun noget i kraft af, at hendes ’boyfrind’ ser på hende. Men romanen insisterer på, at der også kan tales fra dét sted, uden at det behøver at føre til nogen form for forløsning,« siger han.
Begrebet girlesque er en sammenskrivning af ’girl’ og ’burlesque’, og som kunstnerisk strategi udtrykker det en selvvalgt eller performet underdanighed, hvor man tager det lillepigede på sig og destabiliserer det indefra i en feministisk gestus. I dommerkomiteens motivering hedder det da også netop, at Boyfrind »får læseren til at erkende, at det i litteraturen åbenbart kan lade sig gøre at tale fra et udsat sted uden at ville reddes fra det«.
»Det er en af den slags bøger, man ikke ved, man har savnet, før den er der,« uddyber litteraten Anne-Marie Mai, der også har siddet i juryen. Hun fortæller, at hun måtte arbejde meget med bogen undervejs for at komme ind i dens verden.
»Umiddelbart ligner det en tekst, man hurtigt kan blive færdig med, men den undslipper hele tiden de klicheer, den spiller på,« siger Mai, der er særligt betaget af, hvordan det ubehjælpsomme, naive skoleengelsk ender med at være fuldstændig afgørende for forståelsen af bogen. Den kunne ganske enkelt ikke være skrevet på et formfuldendt dansk.
»Og det er interessant, at det er den vej, man må gå for at finde en position at tale fra, hvor man på én gang kan optræde som offer og magtudøver. Det er overrumplende og på sin vis også rørende, synes jeg. Det er en meget rørende bog.«
Christina Hagen fortæller selv, at det oprindeligt ikke var Basilisk, men et andet og større forlag, der skulle have udgivet bogen. Men de ville ikke antage manuskriptet, hvis ikke det blev oversat til dansk.
»Og det ville ikke have givet nogen mening for mig,« siger Hagen, der er taknemmelig for, at »der stadig findes mindre forlag, som giver større magt til forfatterne«.
Forfatteren Kirsten Thorup – endnu et medlem af årets dommerkomité – mener, at Christina Hagens konceptuelle greb bringer mindelser til performancekulturen med skikkelser som den serbiskfødte kunstner Marina Abramović.
»For mig er Boyfrind en bog, der handler om kvindens position og om ikke at lade sig dressere og svømme hen i egen følgagtighed. Men det interessante ved den er, at den ikke bringer nogen forløsning. Den ender ganske vist med at, at hun kommer ud af sit fængsel – men ikke ved at hun selv at går! Det er ’boyfrind’, der går fra hende. På den måde er der en ironisk dobbeltbundethed i bogen, som gør den meget lidt firkantet, og dét er en stor kvalitet.«
Begrænset kvinderolle
Det er ikke, fordi Christina Hagen én gang for alle har truffet en beslutning om, at hendes forfatterskab må og skal handle om kvinder. Det er bare sådan, det er blevet.
»Jeg tror, jeg er meget ...« siger hun og holder en pause for at overveje sit ordvalg. »Jeg er vel i virkeligheden meget vred over, at kvinderollen stadig er så begrænset, som den er. Der er så lidt, man kan tillade sig at gøre som kvinde, og i litteraturen er det særlig slemt. Der er langt fra de kvinder, man møder i litteraturen, til de kvinder, jeg kender ude i virkeligheden,« siger hun.
»Virkelige kvinder er jo også både ondskabsfulde, vrede, liderlige, perverse og sindssyge. Men de stemmer mangler i litteraturen – og dét gør mig vred. Jeg har lyst til at skabe et mere nuanceret billede af, hvad det vil sige at være kvinde.«

