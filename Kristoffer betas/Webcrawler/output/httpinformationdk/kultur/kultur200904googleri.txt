Google risikerer spærring efter piratdom
Hvis The Pirate Bay kan dømmes for medvirken til piratkopiering, kan det samme ske for Google. Det mener Advokatrådet samt dansk ekspert i søgemaskiner.'Vrøvl', siger repræsentant fra underholdnings-industrien


 Søg efter 'filetype:torrent gran torino' på Google, og få straks den populære søgemaskine til at fortælle dig, hvor du kan hente en ulovlig kopi af Clint Eastwoods nye film, Gran Torino. Dommen over The Pirate Bay, der faldt i fredags, gik på, at websiden i sig selv ikke har delt ulovlige filer, men har medvirket aktivt til, at andre gør det. Google gør det samme, hvilket kan få alvorlige konsekvenser for den populære søgemaskine, pointerer medlem af Advokatrådets it-udvalg, Jacob Krag Nielsen.
"Man kan ikke afvise, at der spærres for adgangen til Google, for den medvirker også til ulovligheder, fordi søgemaskinen kan finde ulovlige filer," siger han til dr.dk/nyheder.
It-ekspert Mikkel Svendsen er enig. Han har stor erfaring inden for udvikling af søgemaskiner og har bl.a. har haft ansvaret for udviklingen af søgemaskinen Eniro.
"The Pirate Bay er blot en søgemaskine, hvor man kan finde 'torrent'-filer, og disse filer indeholder så henvisninger til, hvor bidder af ulovligt kopierede filer findes," forklarer Mikkel Svendsen i en klumme på it-hjemmesiden ComOn.
"Google er på samme måde som Pirate Bay en søgemaskine. I modsætning til Pirate Bay kan man dog søge efter mange forskellige filtyper på Google - ikke bare torrentfiler. Men torrentfiler, det kan man skam også finde på Google. Faktisk kan man finde mange flere end på Pirate Bay," forklarer Mikkel Svendsen, der mener, at det ville være hyklerisk, hvis der ikke bliver anlagt sag mod Google.
"Google er en endnu større trussel for dem, end The Pirate Bay nogensinde har været."
Vidtløftige fortolkninger
Marketingdirektør for pladeselskabernes brancheorganisation IFPI Jesper Bay kan ikke se sammenhængen mellem Google og The Pirate Bay-dommen.
"Både bagmænd og hang-arounds (står) klar med vidtløftige fortolkninger. Som f.eks. at en konsekvens af dommen skulle være, at også Google, YouTube m.fl. skal lukkes. Det er selvfølgelig noget vrøvl," skriver han på sin blog på Jyllands-Postens hjemmeside.
Forskellen er ifølge Jesper Bay, at de andre sider i modsætning til The Pirate Bay samarbejder med rettighedshaverne om at fjerne eller blokere adgangen til copyright-beskyttet materiale.
"Mange kunstnere og pladeselskaber har f.eks. allerede aftaler med YouTube om betaling, hver gang deres musik bliver spillet," siger han. 
Ny lovgivning
Jacob Krag Nielsen fra Advokatrådet pointerer, at en del af problemet ligger i, at den danske lovgivning på området halter bagefter. Advokat-rådet anbefaler derfor kulturminister Carina Christensen at nedsætte et udvalg, der kan komme med forslag til en ny lovgivning. 
"Problemet i dag er måden, retssagerne kører på. Typisk er det ikke den egentlige krænker, man straffer, men internetudbyderen," forklarer Jacob Krag Nielsen og tilføjer, at det ligeledes er uhensigtsmæssigt, at lovgivningen ofte også rammer unge enkeltpersoner. 


