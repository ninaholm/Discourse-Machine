Musik der hader til mænd der dræber
Den mand, der søndag tog livet af seks mennesker og sårede tre andre i et tempel i USA, var rockmusiker og drevet af hademusik. Genren indeholder stærkt højreorienterede tekster og symboler og bruges især til at rekruttere unge til det nynazistiske miljø


 »Now I’ll fight for my race and nation/Sieg Heil!« Sådan runger en af de sange, som den 40-årige Wade Michael Page har spillet med det nynazistiske band Blue Eyed Devils. Wade Michael Page er manden bag seks drab i et Sikh-tempel i Wisconsin, USA, og han havde tætte forbindelser til nynazistiske grupper og var også leder af det højreekstremistiske band End Apathy, hvis tekster i overdøvende grad handler om vold og racisme.
Som medlem af det aktive højreekstreme miljø i USA havde Wade Page siden år 2000 været på listen over de organisationer, som overvåges af Southern Poverty Law Center.
»Musikken, der kommer fra disse bands er utrolig voldsom, og den handler om at myrde jøder, sorte, homoseksuelle og en hel række andre fjender,« fortæller seniorforsker ved Southern Poverty Law Center Mark Potok til New York Times.
Racistiske toner
Siden 1970’erne har der eksisteret en voksende subkultur af racistiske og anti-semitiske rockbands i Europa og USA. Musikken er en blanding af punk og heavy metal, og genren fremmer en art racistisk apartheid, der appellerer til et lille, men kamplystent publikum. Trods den smalle appel skønnes det, at hademusik-grupperne har tusindvis af tilhængere, og musikken bliver især anvendt af hadegrupper til at rekruttere nye, unge medlemmer.
Wade Michael Page har i et interview publiceret på pladeselskabet Label56’s hjemmeside fortalt, at han var en flittig gæst på den årlige Hammerfest, som er en af de største festivaler for hademusik i USA.
Page har spillet med i adskillige bands, hvor sangteksterne refererer til »vores racekrig«, og han har udtalt , at hans sange »varierer fra sociologiske problemstillinger, religion og over til, hvordan værdien af menneskeliv er blevet nedbrudt ved, at vi har været underdanige over for tyranni og hykleri,« som Wade har formuleret det.
Indenrigspolitisk terrorisme
Den 40-årige rockmusiker har også spillet dundrende basrytmer i det nationalistiske band Definite Hate, som optræder i en video på YouTube, hvor de spiller foran et nazistisk flag med et billede af Adolf Hitler. Og bandets cd-cover er foruroligende: På albummet Violent Victory prydes coveret af en håndtegning, der viser en hvid mands knytnæve dekoreret med racistiske tatoveringer, som slår en sort mand i ansigtet og får blod til at sprøjte ud af munden på ham og rive hans øje løs.
Efter attentatet blev Wade Page selv skudt og dræbt af politiet, og myndighederne har udtalt, at de betragter skudepisoden som terrorisme.

