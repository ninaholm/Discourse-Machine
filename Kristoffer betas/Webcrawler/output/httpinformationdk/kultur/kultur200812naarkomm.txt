Når alt kommer til kort
Man skal høre meget, før ørerne falder af: Hver gang man køber et postkort, der kan spille en melodi, triller pengene ind hos de selskaber, der ejer rettighederne til kompositionen. Det samme gør sig gældendei køb af alt fra melodiøse bamser over syngende vægfisk til dørklokker med en bid af en evergreen


 Et selskab som EMI Publishing ejer rettighederne til masser af melodier, som bliver gengivet i andre mekaniske former, end de oprindeligt var tænkt. Og det er penge lige ned i selskabets lommer:
"Hver gang "Happy Birthday" bliver brugt til et eller andet, bliver der betalt en afgift," siger Ole Dreyer, der er chef for EMI Publishing. 
Han forklarer, at det også gælder mekaniske gengivelser, som ikke har direkte med musikalske opførelser at gøre. Medmindre man betragter et julekort med et skrattende "Jingle Bells" som en sådan. 
EMI Publishing er et verdensomspændende selskab og ejer derfor bogstavelig talt en stor sangskat. Aktuelle danske eksempler findes skam også:
"Det er jo enormt, hvad vi har. Tim Christensens "Right next to the right one", som Celine Dion indspillede, er på et julekort hos Hallmark i år."
Hallmark er en kort-gigant, der forsyner både det amerikanske og efterhånden også det europæiske marked med alt i gratulationskort, fra vugge til grav med og uden melodi. Deres slogan er: "When you care enough to send the very best". The very best er et glittet kort med fortrykt hilsen og en melodi, modtageren garanteret har hørt før. Eller garanteret kommer til at høre igen og igen, når kortet åbnes.
Kun én gang
EMI har rettighederne til "Jingle Bells" og "Mary's Boy Child", men også ørehængere som "Over the Rainbow", "New York, New York" og et hav af andre sange. Selvom det lyder som en nærmest gratis fornøjelse at tjene penge på andres sange, er det ifølge Ole Dreyer ikke helt sådan, klaveret - eller postkortet - spiller:
"Det kommer ikke ud af det blå, vil jeg skynde mig at sige. Det er, fordi EMI på et tidspunkt har købt nogle rettigheder for rigtig mange penge."
Desværre får et selskab som EMI Publishing kun penge, når kortet købes. Beløbet vokser ikke af, at samme kort åbnes flere gange. Melodien folder sig ganske gratis ud, så længe der er batteri i den lille karton-jukebox.
"Det er mekanisk reproduktion af sangen. Den bliver lydfæstet én gang, men man kan bruge den så mange gange, man vil", siger Ole Dreyer, der forklarer, at det beløb, EMI Publishing modtager, afhænger af den enkelte kontrakt.
Det samme gør sig gældende for dørklokker med melodier. Tænk, hvad der ellers kunne tjenes på at stemme dørklokker. 

