MySpace under luppen



 Den amerikanske Wall Street Journal-journalist Julia Angwin har gravet i historierne bag det populære internetsted MySpace. Det har resulteret i bogen Stealing Myspace, som afslører en knapt så flatterende fortælling om skrupelløse forretningsmetoder og grådige investorer. Havde man ventet et af de gængse eventyr om en indadvendt nørd, der pludselig bliver mangemillionær på en briliant idé, går man forgæves. 
Stealing MySpace handler blandt andet om de to mænd bag projektet, Chris DeWolfe og Tom Anderson, som aldrig har været bange for hverken at stjæle eller misbruge andres ideer. I deres jagt på succes tager de alle mulige former for risikable chancer, og deres filosofi har fra starten været at få tingene på markedet før andre - også før deres ideer var gennemarbejdede. 
Det var venneportalen Friendster, som lagde grobund for steder som MySpace. Og da Friendster blev upopulær blandt brugerne på grund af, at man ikke kunne oprette såkaldte fake-profiler, var DeWolfe og Anderson ikke sene til at oprette MySpace, hvor man ikke alene sagtens kan lave falske profiler, men også surfe rundt uden at have en profil i det hele taget. Stealing MySpace er ifølge New York Times ligeså tilgængelig som MySpace selv, samtidig at det også er en actionfyldt historie om business, business og atter business.

