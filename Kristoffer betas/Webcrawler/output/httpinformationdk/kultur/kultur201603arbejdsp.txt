Arbejdspladsen: Martin Bastkjær
Hvordan indretter forfatterne sig, når de skriver? Hvilke genstande omgiver de sig med, og hvordan ser det i det hele taget ud, der hvor værkerne skrives? Hver uge viser vi en dansk forfatters skrivebord


 Bordet
Det er relativt simpelt; det handler bare om så få forstyrrelser som muligt. Der skal også være så stille som muligt, når jeg arbejder. Jeg skriver heller ikke til musik. Det er svært at sige så meget om, for det er bare sådan, det skal være. En kort overgang skrev jeg til instrumentalmusik, men jeg opdagede, at jeg lige så godt kunne fjerne forstyrrelsen helt. Der er nok forstyrrelser alle mulige andre steder, der er ingen grund til aktivt at bringe dem ind i skrivesituationen.
Kaffekoppen
Kaffen er den eneste stimulans, som får lov til at være der. Tidligere røg jeg også cigaretter, men nu er jeg stoppet, både fordi jeg ikke må ryge, der hvor jeg bor nu, men også fordi jeg fandt ud af, at det forstyrrede mig.  Jeg troede, at det var stimulerende for min skrivning med de små pauser det gav, men da jeg holdt op, opdagede jeg, at det var en forstyrrelse, og at det fik mig til at skrive i små ryk. Hvis jeg ikke ryger, skriver jeg bare videre.
Notesbogen
Jeg er begyndt at bruge den for nyligt, efter jeg er begyndt at anmelde. Jeg har den ikke med mig nogen steder hen, så der står ikke nogle små spændende iagttagelser i den. Jeg bruger den mest til at skrive citater ned i, når jeg læser. Det giver en slags illusion af overblik, og kan være en form for kroge, som kan være styrende for læsningen. Jeg fik denne her for lidt under et år siden, da jeg startede min blog om norske bøger.
