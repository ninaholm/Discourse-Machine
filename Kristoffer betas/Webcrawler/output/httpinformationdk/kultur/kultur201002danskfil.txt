Dansk film i fokus på svensk filmfestival
Dansk film har stået stærkt på årets festival i Göteborg, som imponerede med ny publikumsrekord og filmpolitisk kampgejst. Svenskerne måber over dansk films høje kvalitet


 Mens der herhjemme er blevet klaget over krisetegn og ikke-solgte billetter til danske biograffilm i januar, har man fået et andet blik på dansk film under den netop overståede filmfestival i Göteborg.
Festivalen rundede i år på forbløffende vis over 130.000 solgte billetter til de omkring 720 forestillinger af 450 film fra 78 forskellige lande.
Gang på gang blev man under de filmglade dage fra den 29. januar til sidste dag i går forundret over, hvordan salene fyldes til selv smalle titler, og som dansker kan man glæde sig over den generelle interesse for de danske film.
Ikke kun i festivalens nordiske konkurrenceprogram, hvor Nicolo Donatos Broderskab konkurrerede, og Tobias Lindholm og Michael Noers R modtog hovedprisen som bedste nordiske film.
Andre sektioner har indeholdt spillefilm som Martin Zandvliets Applaus, Annette K. Olesens Lille soldat, Nils Malmros' Kærestesorger, Simon Stahos Kærlighedens krigere, Nicolas Winding Refns Valhalla Rising, Rumle Hammerichs Headhunter, Charlotte Sielings Over gaden under vandet og dokumentarfilm som Anders Riis-Hansens Blekingegadebanden.
Det er sjældent, vi i Danmark kan opleve tilsvarende mange svenske film på én og samme uge, og man imponeres tit over almindelige festivalbesøgendes kendskab til nye, danske titler.
Det bliver også bemærket, når danske skuespillere under festivalen dukker op i udenlandske film som Sally Potters Rage (Jakob Cedergren), Conor McPhersons irske drama The Eclipse (Iben Hjejle) eller som tavs bargæst i Dagur Káris The Good Heart (Nicholas Bro), som fotografen Rasmus Videbæk vandt festivalens fotografpris for.
Sunde biograftal er selvfølgelig betydningsfulde i national regi, men man skal ikke glemme, at danske film såvel som filmfolk også har et begivenhedsrigt liv uden for landets grænser.
Fremtidens filmpolitik
Mens svenskerne har haft rig lejlighed til at se en bred vifte af danske film de sidste dage, er erfaringer fra den danske filmbranche indgået som perspektivering af den aktuelle svenske filmscene.
Også i Sverige står man over for forhandlinger om fremtidens filmpolitik. Göteborg Film Festival har både med et kursus i filmpolitik for alment interesserede siden midten af januar samt diskussionspaneler under festivalen stillet skarpt på centrale udfordringer.
Instruktøren Roy Andersson lagde ud med at skabe ballade, da han i festivalens åbningstale kritiserede Det Svenske Filminstitut for at fokusere for meget på kommercielle film.
Siden uddybede han denne weekend sin kritik til et tætpakket seminar om samfundet og filmkunsten. Her argumenterede Sveriges tidligere kulturminister Bengt Göransson for, at det originale opstår i det gode fællesskab, hvilket Dagens Nyheters Helena Lindblad efterfølgende fremhævede dansk film i 90'erne som et godt eksempel på.
Frodig debatkultur
På festivalens sidste dag publicerede Teaterforbundet, Dramatikerforbundet og Svenske Filminstruktører sammen et læserbrev i Göteborgs-Posten med deres visioner til en ny filmpolitik.
Efter en midlertidig forlængelse af den eksisterende filmaftale til 2012 er der fuld fart på diskussionerne om vilkårene for svensk film.
Som med den brede interesse for de danske film, iagttager man som dansk gæst forbløffet de passionerede diskussioner mellem brancheaktører såvel som festivalgæster.
Göteborg Film Festival handler langt fra kun om at se film. Her diskuteres og debatteres alle mulige aspekter af film i den omfattende seminarierække, mens den nordiske filmbranche netværker og præsenterer work in progress under Nordic Film Market.
I dansk optik vil man gerne fylde lommerne med en portion af den bredtfavnende debatkultur. Der kunne måske også være ræson i at importere en masse filmgale svenskere med festivalabstinenser til at se danske biograffilm i februar, med mindre de fortsætter til Berlin for at se flere udvalgte danske film på udebane ...


Göteborg International Film foregik fra den 29. januar til 8. februar. Læs alt om festivalen på www.giff.se

