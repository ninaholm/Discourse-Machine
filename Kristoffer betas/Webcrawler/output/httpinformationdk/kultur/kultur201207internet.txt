Internetsalg lukker videobutikker
Der var en gang, hvor videobutikken var en lige så selvfølgelig del af byen som den lokale boghandel. I dag er de truede af den stigende onlinehandel – og i takt med at videobutikken forsvinder ud af gadebilledet, forsvinder også et lille stykke kulturhistorie. Hos DVD City i København frygter man dog ikke fremtiden
Fysisk videoudlejning er et døende marked, mener medieeksperter, da internetkøb og -download eksploderer og overtager. Leif Jedig på 78 tror nu at hans velassorterede videobutik i det indre København vil overleve trods udviklingen.

Den amerikanske filmskaber Quentin Tarantino fik aldrig taget sig en filmskoleuddannelse, fortalte han for nogle år tilbage. I stedet for at tilbringe sine unge år på skolebænken stod han bag skranken i Manhattan Beach Video Archives – en lokal videobutik i Californien, hvor han sammen med sine blege filmnørdkolleger brugte hvert vågent øjeblik på at se de nyeste titler og diskutere dem med de faste kunder: »Når folk spørger, om jeg gik på filmskole, plejer jeg at sige: Nej, jeg gik til filmen i stedet,« forklarer han.Men de senere år er der blevet længere mellem den slags friskoler for filmentusiaster. Videomarkedet er presset af internettets stigende antal streamingtjenester og ulovlige pirat-download – og det betyder, at mange af de klassiske filmbutikker må dreje nøglen om.I USA er antallet af videobutikker de senere år styrtdykket – og herhjemme går udviklingen samme vej. På bare tre år har Danmarks største videoudlejer-kæde, Blockbuster, måttet rydde og lukke fem butikker rundt om i landet, herunder tre på så centrale adresser i København som Nørrebrogade, Frederiksborggade og Lyngbyvejen. Branchen er under pres, forklarede detailhandelsekspert Peter Reinholdt Paulsen for nylig til Berlingske Business:»Det er svært at se, hvad der helt præcist er den gyldne nøgle til fremtiden for de her gammeldags udlejningskæder, der tager penge for at leje dvd-film ud. Men de er nødt til at finde en vej ind på markedet for digital udlejning, hvis de skal overleve i fremtiden.«Tydeligere får man ikke en analysekonsulent til at udlægge teksten: Videobutikken, som vi kender den – som den er blevet portrætteret i utallige undergrundsfilm, som vi alle husker fra lykkelige bland-selv-slik-oplevelser i barndommen, og som i Tarantinos erindring står tilbage som det vigtigste skoleophold i hans liv – dén videobutik er langsomt på vej til at uddø. Det vil ikke ske i morgen eller i overmorgen, men de første tegn er allerede tydelige i markedet, og ikke kun for udlejningsfilm.»Det er klart, at hele den her branches dage langsomt tæller nedad,« siger Leif Jedig fra DVD City i København, der har specialiseret sig i at sælge dvd’er og BluRay-film til både storforbrugere og kræsne kendere.»Mange videobutikker vil lukke – men der vil altid være plads til en stor butik, der har det hele. For selv om folk downloader og streamer, så er der stadig 30-40 procent, som gerne vil købe fysiske varer, de kan give i gave eller have stående på hylden,« siger Leif Jedig.Den 78-årige butiksbestyrer har fulgt udviklingen i branchen i mange år fra skiftende adresser. Den nuværende toetagers store butik på Vestergade 14 i København købte han for godt 10 år siden, og på hylderne i butikken – der også fungerer som lager – finder man tusindvis af film og tv-serier. Men en stadig større del af salget er nu flyttet over på nettet – faktisk står salget fra den fysiske butik i dag kun for 20 procent af den samlede omsætning.»Men folk kan stadig godt lide, at der er en fysisk butik, for så kommer de ind en gang i mellem og hilser på. Her om sommeren ser vi for eksempel en masse af vores kunder fra Jylland, som er vant til at købe over nettet, men som kigger ind for at snuse lidt omkring – og det, synes både de og vi, er sjovt,«&nbsp;siger han og tilføjer optimistisk:»Det er muligt, der kun vil være plads til én butik i København i fremtiden – men vi skal sgu nok klare den«.MellemrubrikSå optimistiske er det dog langt fra alle, der tillader sig at udtale sig på den samlede branches vegne – og særligt dystre lyder spådommene for markedet for filmudlejning. I 2010 var den amerikanske afdeling af Blockbuster tæt på at gå konkurs, men blev reddet i 11. time, da Dish Networks købte kæden for 1,2 mia. kroner.Herhjemme kom også Blockbuster Danmark ud af 2011 med et underskud på godt fem millioner kroner, men indtil videre har kæden – trods de seneste butikslukninger – formået at skærme sig mod den værste nedgang ved at tage markedsandele fra endnu mere pressede konkurrenter.Blandt andet måtte PlayTime Video tidligere i år lukke biksen. Blockbuster forsøger nu at klemme sig ind på diverse tankstationer i et forsøg på at dæmme op for den svigtende indtjening – men som analysekonsulent Peter Reinholdt Paulsen fra Retail Institute Scandinavia siger til Berlingske Business, vil et sådant shop-in-shop-koncept kun kunne »hente nogle rester tilbage af det døende marked, som fysisk videoudlejning er«.Og med »det døende marked«, som konsulenten kalder det, vil et lille stykke kulturhistorie også dø ud.Den danske instruktør Nikolaj Arcel, der står bag årets største biografsucces, En kongelig affære, har haft kulturen helt inde på livet. I lighed med sin amerikanske instruktørkollega Quentin Tarranino stod Nikolaj Arcel også bag disken i sin lokale videobutik som ung gymnasieelev. Det var i Christianshavns Video på Trianglen i København, husker han – og han var ikke mere end 16 år gammel.»Hver dag fik vi lov til at låne vhs-bånd med hjem gratis, så jeg så film hver aften. Men jeg er egentlig ikke så nostalgisk omkring det. I forhold til de nye generationer ved jeg ikke, hvor specielt meget federe det var at drøne ned i den lokale butik og købe film i stedet for at downloade dem direkte via iTunes, som man kan i dag,« siger Nikolaj Arcel, der mener, udviklingen mod stadig mere internethandel er både uundgåelig – og ganske udmærket.»Jeg er som sagt ikke så nostalgisk. Jeg har selv 2.500 dvd’er stående derhjemme, men synes det ville være helt fint, hvis jeg i stedet havde dem på en harddisk. Det eneste, jeg ville komme til at savne, var at opdage nogle nye ting ved at snuse rundt i en videobutik. Hvis man selv skal vælge, vælger man jo ofte de ting, man allerede kender,« siger han.Men kommer der nye og forbedrede søgemuligheder, vil det hurtigt udligne sig selv, mener han.»Lige som på Amazon.com, hvor man har anbefalinger a la: ’Hvis du kunne lide denne bog, kan du sikkert også lide denne’,« siger instruktøren, der dog vurderer, at der vil gå mange år, før film udelukkende – eller i det mindste i alt overvejende grad – kommer til at udkomme på nettet.»Udviklingen svarer på mange måder til udfordringerne i bogbranchen. Den fysiske bog vil findes i mange år frem, men man begynder at se, at Kindl løber med mere og mere – for det er jo smart, at man ikke behøver slæbe rundt på fem bøger, når man tager på ferie.«Det er en udvikling, Leif Jedig også er opmærksom på, men foreløbig løber butikken på Vestergade rundt. Blandt andet fordi Leif Jedig – på trods af sin fremskredne alder – stadig møder ind klokken syv om morgenen og først tager hjem igen klokken 22.30. Alle ugens syv dage. Desuden står han selv både for at bestille varer, lave annoncer og betale regninger.»Jeg solgte min sidste forretning, da jeg var 67. Da sagde jeg til mig selv, at nu skulle jeg slappe af og holde fri, men der gik tre måneder, og så åbnede jeg denne her. Nu er jeg snart 79, og jeg er her stadig hver dag. Men jeg er glad for at være her. Jeg har det godt,« siger Leif Jedig.–Hvad sker der så med butikken, når du en dag ikke er her længere?»Min søn er her, min datter er her, min svigerdatter er her, og så har jeg en god førstemand, Tobias, som jeg har haft i 10 år og tre-fire andre gode ansatte. Desuden står butikken i min søns navn, så når jeg en dag ikke er her mere, så kører familien den bare videre, fuldkommen som jeg har gjort det. De ved det hele.«
