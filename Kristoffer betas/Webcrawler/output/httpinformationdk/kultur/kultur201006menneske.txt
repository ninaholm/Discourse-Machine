'Mennesker er forudsigelige'
Ægteskabet er i krise i norske Trude Marsteins seneste roman 'Intet at fortryde'. Hun tror, at grunden til at mange ægteskab går i stykker, er troen på, at den anden forandrer sig. Det gør de ikke
Den norske forfatter Trude Marsteins nye roman 'Intet at fortryde' er spækket med detaljer om hovedpersonernes tanker og holdninger - især til hinanden.


 Når den norske forfatter Trude Marstein skriver, kommer alt med. Ligegyldigt om det er en beskrivelse af roomservicemenukortet på hotellet, hvor en af hovedpersonerne har en affære, eller om det er følelserne i forbindelse med omdrejningspunktet for bogen - ægteskabet der krakelerer - så er alt nøjagtigt beskrevet i romanen
Intet at fortryde.Forfatteren forklarer, at hun vil have folk til selv at bedømme, hvad der er vigtigt:
»Jeg vil ikke bestemme, hvad der betyder noget, og hvad der ikke gør. Det skal være op til læseren,« forklarer hun på et besøg i det indre København.
Der er Trude Marsteins anden bog, der udkommer på dansk, men på norsk har hun efterhånden et langt forfatterskab bag sig. Hun er udråbt til at være en af Norges største litterære stjerner og har vundet flere kritikerpriser. Med solskin i det nordiske ansigt, lyst hår og blå øjne, og med demonstrationstilråb fra Christiansborg i baggrunden, fortæller hun, at hun af nogle kritikere bliver kaldt kold, distanceret og desillusioneret som forfatter. Men hun føler sig misforstået af dem, for hendes ærinde handler ikke om at lægge værdiladede holdninger i læserens opfattelse. Hun vil lade dem tolke selv, siger hun.
»Jeg stiller begivenhederne frem, ikke mig selv. Når jeg er blevet beskyldt for at være kold og desillusioneret forfatter, så er det fordi, jeg ikke tager stilling. Jeg beskriver og skriver nøgternt. Men det er helt bevidst, at mine holdninger og vurderinger ikke er med i bogen. Jeg udstiller.«
Alle tanker
Derfor er romanen spækket med detaljer om personernes tanker og holdninger - især til hinanden.
»Jeg er inde i hovedet på alle mine personer, og det hele kommer med. Alle genkender jo situationer, hvor man for eksempel står og snakker med et andet menneske, men samtidig tænker på alle mulige andre ting. Alle ting bliver lige vigtige, for de bliver alle beskrevet. Det er lige meget, om det handler om roomservice eller om krisen i ægteskabet. Alt skal med. Så må læseren tillægge tingene betydning, det er ikke mig, som skal afgøre det,« forklarer Trude Marstein.

Intet at fortryde ernetop udkommet på dansk, og roomservicemenukortet bliver studeret af Heidi og hendes elsker Martin, som har indlogeret sig på et hotel. Heidi er gift med romanens anden hovedpersonen, Vegard, som er i sommerhus med deres tre døtre. Gennem hele romanen krydsklippes der mellem de to. Hver eneste bevægelse bliver registreret i et nærmest synkront forløb. Alt hvad der sker i de to dage, fra afskeden mellem Heidi, der bliver hjemme for at gøre noget arbejde færdigt, men egentlig er sammen med en anden mand, og resten af familien, til to dage senere, hvor hun stiger på toget til hytten, hvor de andre befinder sig.
Her har Vegard passet de tre døtre, mens hans tanker kredser om deres ægteskab, alt imens han indtager store mængder vin.
Marstein mener, at begge sider af samme sag giver flere perspektiver.
»Man hører både Heidis og Vegards version - og hører hvad de finder vigtigt - og de kommer begge til orde«.
Forudsigelige mennesker
Trude Marstein indskriver sig i en meget realistisk tone, og hun siger da også selv, at hendes personer er, som folk er flest. Hun tror ikke på, at mennesker forandrer sig, selvom mange håber og regner med det.
»Jeg veksler mellem de to for at give begivenhederne perspektiv - man hører det fra begge sider og forstår, hvad de føler, og hvad de synes om det, der sker, uden jeg som forfatter kommer til syne,« siger hun.
Den manglende forandring er ifølge Marstein grunden til, at mange ægteskaber går i stykker.
»Problemet er, at mange forventer, at folk forandrer sig. Sådan er det også tit i romaner, hvor hovedpersonen tit får en indsigt, som gør at den forandrer sig. Men det gør mennesker sjældent. Man fortsætter tit på samme måde, og det er noget, man er nødt til at acceptere ved hinanden,« siger hun.
Selvom Trude Marstein selv er skilt, pointerer hun kraftigt, at hun ikke minder om den utro hovedperson. Faktisk bruger hun sjældent sig selv i kvindelige romanfigurer, så hellere i de mandlige hovedpersoner.
»Generelt bruger jeg mig selv mere i mændene end i kvinderne,« forklarer hun:
»Som udgangspunkt synes jeg, det er svært at skrive om personer og gøre dem til mennesker. Forskellen mellem mand og kvinde er ikke så stor, så jeg kan trække på mine egne erfaringer, når jeg skaber en mandefigur. Når jeg skriver om kvinder, er jeg meget bevist om, at der skal være en distance mellem mig og hende, så jeg ikke bliver mistænkt for at skrive om mig selv. Derfor synes jeg, det er lettere at give mændene flere dimensioner, mens kvinderne let bliver lidt mere ensidige.«
Trude Marstein skriver gerne om ting, der optager hende, men finder ikke kun inspiration gennem sig selv, men også verdenen omkring hende.
»Generelt får hun mest inspiration uden fra:
»Jeg skriver om det, jeg kender til. Jeg finder meget inspiration fra andet litteratur - men når der først er en problemstilling, bliver jeg inspireret af mange ting - ugeblade, mennesker der taler sammen i toget - alle mulige små historier«, siger hun.

Trude Marstein. 'Intet at fortryde'. Tiderne Skifter. 378 sider. 299 kr.

