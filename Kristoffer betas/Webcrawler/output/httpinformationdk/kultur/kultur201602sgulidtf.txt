’Det var sgu lidt noget fis med den guitar’
Den elektroniske musik har svært ved at gøre sig selv interessant som live-fænomen. I hvert fald i en klassisk koncertforstand. Men ved den nye festival ElectriCity var der tiltag, der skulle gøre koncerterne levende for publikum samtidig med at der blev lagt vægt på lytteoplevelsen


 De fleste i lobbyen til DR Koncerthuset – hvor den nystartede festival med elektronisk musik, ElectriCity, skal afvikle den sidste af to aftener med internationale elektroniske kunstnere – er klædt i mørke, neutrale farver. Der er ingen, der har vilde, farvestrålende dragter på, som man ellers ser til mange andre elektroniske festivaler. Folk snakker afdæmpet. Også nogle drenge, der lagde op til fest, da de ankom. Stemmerne blander sig med den stille klirren fra baren.
En mand i slutningen af tyverne siger, at han stort set ikke har været til en eneste interessant elektronisk koncert.
»De står altid bare og kigger ned i deres udstyr.«
Og dermed tager han fat på et grundlæggende problem for den elektroniske musik – at det ikke er live nok. Som den norske musiker Erlend Øye fra Kings of Convenience og The Whitest Boy Alive sagde på et tidspunkt til webmagasinet Electronic Beats, da han forklarede, hvorfor han var stoppet med at lave elektronisk musik:
»Det er det, der er problemet med elektronisk musik: Det er fucking kedeligt at se live. Ingen er i stand til at se, hvad musikerne gør, der er intet at kigge på.«
