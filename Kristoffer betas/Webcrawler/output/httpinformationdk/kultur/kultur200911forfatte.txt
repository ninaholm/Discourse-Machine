En forfatter går agurk
Gertrude Stein, Hemingways veninde, er aktuel i København med et teaterstykke, som viser, at modernismen begyndte længe før Joyce. Hun er også kendt for en kogebog, som hun ikke selv har skrevet


 »Hun var som en bror for mig,« sagde Ernest Hemingway om Gertrude Stein, den amerikanske kvinde, som i Paris i 1920'erne var kammerat med en række af denne verdens største kunstnere, malere som Picasso, Matisse, Braque og Cézanne, som hun købte billeder af, og forfattere som Scott Fitzgerald og Ezra Pound. Hemingways bemærkning hentyder til, at Gertrude Stein betragtede sig som ligemand, der diskuterede på lige fod med mændene, og hun iscenesatte sig selv som manden i forhold til sin livsledsagerske, Alice B. Toklas.
Gertrude Stein er kendt for at have brugt udtrykket 'den fortabte generation' om den tids unge desillusionerede. Myten siger, at hun opsnappede det fra sin mekaniker, som opgivende brugte det om sine unge svende, når de ikke kunne finde ud af at reparere bilerne. I 1922 udkom James Joyces Ulysses, som indvarslede den modernisme, der sprængte de litterære konventioner i stumper og stykker, men i stærk konkurrence med en enkelt sætning, som Gertrude Stein benyttede i et digt, Sacred Emily, som var med i en af hendes bøger i netop 1922, nemlig A rose is a rose is a rose.
Der er forskellige fortolkninger af sætningen, men mest sandsynligt skal den forstås sådan, at intet andet end rosen selv er en rose. Et ord på papir kan aldrig være en rose.
Poetisk nonsens
At den litterære modernisme begyndte en halv snes år før Ulysses, kan man forvisse sig om i disse dage i det meget lille teater (48 pladser) med det mærkelige navn Får 302, som ligger i en sidegade til Nyhavn, og som fik navnet, da grundlæggerne for godt tyve år siden holdt brainstorm på en gård ved Faxe. Tæt på gik en flok får, og et af dem skilte sig ud fra de andre ved at være legende i sin adfærd. Fårets øremærke var nr. 302.
What happened hedder stykket, som Gertrude Stein skrev i 1913, i øvrigt samme år som hun skrev rose-sætningen - den var blot længe om at blive trykt. Stykket er hendes første for teatret, men er i grunden et langt stykke poesi. Der er en masse sætninger uden indbyrdes sammenhæng, som instruktøren kan fordele frit på skuespillerne. Gertrude Stein giver den hjælp, at man kan forestille sig dem som de fragmentariske replikker, man kan høre ved et middagssselskab. I så fald er det et ualmindeligt surrealistisk selskab. Som en tilskuer bemærkede bagefter:
»Rart at opleve en forfatter, der bare går agurk!«
Små hundrede år senere er det så nået til København, hvor instruktørerne Gritt Uldall-Jessen og Joachim Hamou med dramaturgen Louise W. Hassing ved ringside har forholdt sig frit til det, helt i forfatterens ånd. Man kan se det som avanceret, humoristisk nonsens og i hvert fald som modernismens rødder.
Kogebogen
Gertrude Stein var en af de første, der ikke gjorde nogen hemmelighed af, at hun levede i et lesbisk forhold. Hun var noget frustreret over, at hendes digte, romaner og skuespil ikke bragte hende på niveau med sine mere succesrige venner. Ironisk er de bøger, hun i dag er mest kendt for, en biografi om Alice B. Toklas, som også handler om hende selv, og ... en kogebog som Alice skrev, og som også handler om Gertrude.
Sammen meldte de to gæve kvinder sig som frivillige under Første Verdenskrig til at køre forsyninger til franske hospitaler i en Ford, som Gertrude Stein fik rekvireret og lærte at køre. Den blev døbt Tante. Opskrifterne er samlet ind under og efter de to verdenskrige.
Gertrude talte gerne om sex og forsøgte at overbevise Hemingway om, at lesbisk kærlighed var smuk, mens den mandlige pendant var ulækker. I det hele taget var hun reaktionær. Hun holdt med Franco, arbejdsløse var dovne og Hitler burde, sagde hun før krigen, have Nobels Fredspris, dette dog så vist satirisk ment. Endnu en af hendes markante udtalelser:
»Hvad tyskerne foretager sig i et køkken, hører ikke hjemme i en kogebog!«
Venskabet med Hemingway holdt ikke. Han parodierede hende med denne sætning:
»A bitch is a bitch is a bitch.«

