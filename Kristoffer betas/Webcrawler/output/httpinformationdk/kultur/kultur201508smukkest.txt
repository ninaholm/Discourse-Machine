De smukkeste hænder i verden
Den 100-årige verdensballerina Nini Theilade blev hyldet med ord og dans på Oure. Hendes hænder er fortsat uudgrundeligt vidunderlige
 Nini Theilade var bare 20 år, da Max Reinhardt i 1935 lod hende skabe koreografien til Hollywood-filmatiseringen af ’A Midsummernights Dream’ – med hende selv i rollen som den sensuelle alf med glitreøjne og sensuelle fingre. Arkiv


 Måske var det Nini Theilades hænder, der gjorde udslaget. Hollywood overgav sig i hvert fald komplet til den 20-årige danske danserinde, da hun dansede skovalfen i A Midsummernights Dream af den tyske mesterinstruktør Max Reinhardt. Hun lod sig løfte op af en erotisk skovdæmon og strittede tilsyneladende imod hans tilnærmelser. Men så zoomede kameraerne ind på hendes sensuelt blafrende fingre.
Det var i 1935. Her 80 år senere, en julidag i 2015, sidder selvsamme Nini Theilade i sin kørestol på Skolerne i Oure. Hun smiler, og hendes yndefulde hænder tørrer af og til en tåre væk. Hendes 100 års fødselsdag fejres af flere hundrede balletfreaks – her på Oure, hvor hun har været danselærer, fra hun var 75 år gammel.
Muse for Dalí
Nini Theilades historie er mere utrolig end den vildeste Hollywood-film. Hun blev født på Java af en indonesisk-polsk-tysk-fransk danselærerinde og en dansk plantageejer. Men hun fik malaria, så familien rejste til København. Her kom Nini Theilade til at danse ballet, men hun blev ikke optaget på Det Kongelige Teaters balletskole, fordi hun havde for svage ankler.
Hendes ambitiøse mor lod sig dog ikke bremse. Hun flyttede resolut pigen til Paris – og så lykkedes alt for babyballerinaen.
Som bare 14-årig fik hun sin internationale solodebut i Haag – og derefter turneer i Europa og USA. Moderen fik mast hende ind foran den tyske instruktør Max Reinhardt, som valgte hende som koreograf. Og så kom der engagementet hos koreografen Leonide Massine ved Les Ballets Russes de Monte Carlo i slutningen af 1930’erne. Alt imens Piet Hein forgudede pigen – og Salvador Dalí gjorde sig klar til at kreere ’nøgenkostumer’ til hende.
På Oure fortæller balletkritikeren Erik Aschengreen om Nini Theilades særlige evne. »Hun havde sjæl – fuldstændig som hendes store idol Anna Pavlova,« fortæller Erik Aschengreen, så Nini Theilade må tørre øjnene. Og så taler han ellers om hendes helt specielle udtryk af både sensualitet og uskyld.
Hyldesterne ved 100-års festen bliver til dans. Vivi Flindt viser uddrag fra det videointerview i serien »Balletten taler«, som hun optog med Nini Theilade i 1999. Og koreografen Marie Brolin-Tani danser en solo, som hun skabte til den dengang 78-årige Nini Theilade i Idioten på MBT Danseteater i 1993. Marie Brolin-Tani knuger hænderne over kors – og det er bevægende samtidig at kunne se over på den 100-årige Nini Theilade og følge hendes hænder danse med.
Svigtet af mor
Men guldordene og glitterbillederne får også modspil. Forfatteren Lone Kühlmann skrev for ni år siden Nini Theilades erindringsbog Dansen var det hele værd. Det var året efter, at Nini Theilade endnu engang var blevet et internationalt dansenavn, ved sin medvirken i dokumentarvideoen Ballet Russes af Goldfine & Geller. Lone Kühlmann tager bladet fra sin skarpe, men kærlige journalistmund. For hvad har prisen været for at være babyballerina?
»Ninis mor var en kvinde, som levede sit liv gennem sin datter,« lød det fra Lone Kühlmann. Og så vælter det ellers ud med ord om alle de uhyrlige svigt. Selvmordsforsøget, hvor moderen vidste, at den fireårige ville være den, der fandt hende. Morfinmisbruget, som datteren blev sat til at administrere. Og så det ultimative svigt, da moderen stak af med Ninis forlovede. Lone Kühlmann ser Nini Theilade i øjnene nu – og publikum slår blikkene ned.
»De taler aldrig om det bagefter. Og her har Nini brugt sit liv på at finde på undskyldninger for sin mor!« Lone Kühlmann smiler forsonligt og sætter ord på den kærlighed, som Nini alligevel blev ved med at føle for sin mor.
»Jeg beundrer dig for alt det, du har oplevet – og alt det, du har overlevet,« siger Lone Kühlmann og sender hende et luftkys. Og så strækker Nini Theilade armene ud mod hende, som kun et barn rækker ud efter sin mor. Vi er mange med klump i halsen.
Til slut ’danser’ balletverdenens uovertrufne Nini en 100-års cirkeldans fra sin kørestol og takker alle med sin Blixen-agtige stemme.
Og så vinker hun til os. Smalle vink med vidunderlige ballerinahænder.

