Arbejdspladsen: Kirsten Thorup
Hvordan indretter forfatterne sig, når de skriver? Hvilke genstande omgiver de sig med, og hvordan ser der i det hele taget ud, der hvor værkerne skrives? Hver uge viser vi en dansk forfatters skrivebord 


 Bord
Jeg skriver ved spisebordet i stuen. Jeg har med årene fundet ud af, at jeg arbejder godt i et rum med plads omkring mig. Hvis jeg har flere gæster, end der kan være i køkkenet, rydder jeg bordet, og næste dag sætter jeg computeren op igen sammen med de øvrige ting. Jeg kan godt lide tanken om, at der indimellem også bliver spist og drukket ved mit skrivebord. Jeg kan godt lide, at bordet er så stort, at jeg kan have plads til al rodet.
Rod
Jeg tænker på mit bord som både spisebord og skrivebord, det skrive-spisebord bliver bare fyldt op af sig selv, alt samler sig på det bord. Jeg opfatter det som organiseret rod. Bordet bliver fyldt op med avisudklip, researchmateriale, noteshæfter, bøger, magasiner, tidsskrifter, artikler og essays jeg vil gemme, postkort og breve. Det giver liv at have mange ting omkring mig, når jeg skriver. Indimellem må jeg rydde op, når tingene kommer ind over mig.
Printer
Jeg printer ud, når jeg er færdig med dagens arbejde. Jeg printer ud efter at have skrevet i fire-fem timer, og næste dag læser jeg så, hvad jeg har skrevet den foregående dag. I redigeringsfasen printer jeg ud undervejs for at se om ændringerne, strygningerne og tilføjelserne fungerer. Jeg vil slet ikke kunne undvære at læse min tekst på papir for at se, om den står, som den skal. Jeg har altid min bærbare printer med mig, når jeg skriver andre steder.
Synonymordbog
Den har jeg altid liggende. Jeg bruger den sjældent, men den er god at have ved hånden, når jeg opdager, at jeg på samme side har skrevet det samme ord eller udtryk tre-fire gange. Så kan jeg slå op og lede efter valgmuligheder. Det er ikke sikkert, jeg kan bruge de ord, der er foreslået, men selve den række af ensomme ord, der er taget ud af deres sammenhæng, sætter nogle sproglige associationer i gang, uanset om jeg kan bruge dem eller ej.

