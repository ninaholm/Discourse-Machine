Google prøver at formilde europæiske forfattere
Efter massive protester lover Google, at europæiske forfattere ikke behøver at frygte, at søgemaskinen vil sætte deres bøger til salg på det europæiske marked uden aftaler. Løftet vil dog ikke ændre på, at Google får monopol på området, lyder kritikken


 I et forsøg på at dæmme op for stigende europæisk kritik har firmaet bag internetsøgemaskinen Google nu meddelt, at de ikke agter at sælge digitaliserede bøger i Europa uden forudgående aftaler med forfattere og forlag.
Den udstrakte hånd kommer i forbindelse med, at EU-Kommissionen i denne uge har været vært ved en stor høring i Bruxelles for at diskutere konsekvenserne af Googles storstilede projekt i USA, hvor millioner af bøger scannes ind i en kæmpe bogdatabase, som foreløbig kun er tilgængelig for amerikanere.
Problemet omkring databasen - og det scenarie, europæerne frygter - er, at Google i kampen om at komme først og få fingre i det enorme markedspotentiale, som databasen har, i sin tid valgte at se stort på ophavsretten.
Allerede i 2004 begyndte Google under det såkaldte Library program at scanne alle de bøger ind, de kunne få fingre i rundt omkring på amerikanske biblioteker under devisen »det er lettere at få tilgivelse end tilladelse«. Indtil nu er godt syv millioner værker på over 40 sprog scannet ind, og tallet stiger dagligt.
Globalt monopol
Indscanningen har rejst en storm af protester i USA, og sidste år i oktober indgik Google så et forlig med forfatterforeningen Authors Guild og forlagsorganisationen Association of American Publishers. Forliget, hvis gyldighed en dommer skal tage endeligt stilling til den 7. oktober, betyder, at Google får lov at indscanne alle bøger, som er udgivet før 1. januar 2009, herunder bøger som ikke trykkes længere, og såkaldt forældreløse bøger, hvor man ikke kender rettighedshaveren. Samtidig blev der oprettet en fond på 125 mio. dollar, som forfattere og forlag verden over kan søge penge fra, hvis de føler, at deres ophavsret er blevet krænket.
Eftersom forliget er indgået i USA, er det kun brugere på amerikansk jord, der kan få adgang til alle de indscannede biblioteksbøger, men europæiske forfattere og forlag har rejst massive indsigelser mod forliget, fordi deres bøger også ligger i databasen.
»Forliget strider mod helt grundlæggende europæiske ophavsretslige principper om, at skaberen af et værk, og det vil her sige forfatteren, er den, der bestemmer, hvad der skal ske med det. Selv om der er restriktioner på Googles brug af bøgerne, hvis de stadig kan købes på det amerikanske marked, har europæiske rettighedshavere ingen garanti for, at Google klassificerer de europæiske bøger korrekt,« siger Christine Bødtcher-Hansen, juridisk konsulent i Forlæggerforeningen.
Forlagene frygter samtidig, at forliget giver Google så stort et forspring i digitaliseringen af bøger, at søge- maskinen vil få globalt monopol på området.
»I mange europæiske lande bliver der i disse år investeret store ressourcer i at få kommercielt drevne portaler for digitale bøger op at stå. Google kan tromle sådanne spirende initiativer ned med sine flere millioner indscannede bøger. Vi frygter, at de nationale projekter må give op over for en så dominerende spiller, og at vi så vil stå med det skrækscenarie, at Google reelt kommer til at stå alene som udbyder af digitale bøger,« siger Christine Bødtcher-Hansen.
Europa halter bagefter
EU har selv sat gang i et storstilet digitaliseringsprojekt. Sidste år i november blev internetbiblioteket Europeana lanceret, og der kan man allerede finde over fire en halv million digitaliserede værker, både bøger, kort, filmklip og fotografier. De fleste kommer dog primært fra Frankrig, Storbritannien og Holland, og det går langsomt med at få fyldt materiale i biblioteket.
Derfor ser EU's kommissær for informationssamfund og medier, Viviane Reding, positivt på samarbejder med private virksomheder som Google, når det gælder digitalisering. Men skal det ske i så storstilet grad som i USA, er man nødt til at få mere ens copyright-regler i Europa, og det arbejde vil kommissæren nu sætte i gang.
»Problemet med beslutningsproceduren i EU er dog, at det kan tage år at harmonisere copyrightreglerne på området,« påpeger Andrej Savin, associeret professor på Copenhagen Business School med speciale i EU-ret.
»Det kan jeg ikke forestille mig, at Google vil vente på, for alfa og omega for dem er at få konkurrencefordelen ved at være først. Derfor vil vi se en masse sager, hvor Google overtræder ophavsrettighederne, og så er det op til den enkelte at køre retssag mod Google, men det er nok de færreste, der er i stand til at løfte det,« spår Andrej Savin.
Frivillig aftale
Nogle europæere har dog allerede valgt at indgå frivillige aftaler med Google under det andet bogprojekt, som søgemaskinen kører. Det er det såkaldte partnerprogram, hvor Google gratis indscanner forlagenes værker mod at få lov at vise et begrænset udsnit af dem på deres hjemmeside.
Forlaget Museum Tusculanum, hvis forfattere primært er tilknyttet Københavns Universitet, er et af de eneste forlag i Norden, der har valgt en sådan model.
»Det betyder, at folk kan søge i alle vores bøger og let finde frem til og købe ikke bare de nye, som vi traditionelt har med i et katalog, men også de ældre. Desuden publicerer vi bøger på 20 forskellige sprog, og det er næsten umuligt for os på egen hånd at markedsføre os så mange steder,« siger Marianne Alenius, direktør for Museum Tusculanum.
Hun sidder med i Forlæggerforeningens bestyrelse og understreger, at hun er enig med foreningen i problemerne omkring ophavsret i Googles library-projekt, hvor man ikke har kontrol med, hvilke titler søgemaskinen indscanner fra bibliotekerne.
»Men jeg har tillid til, at vi kan indgå nogle fornuftige frivillige aftaler. Og vi har prøvet at henvende os til både Videnskabsministeriet og Det Kongelige Bibliotek, men ingen af dem var interesserede i et samarbejde om at indscanne vores bøger. Og eftersom vi ikke selv har kapaciteten til det, ser jeg det som en naturlig ting at samarbejde med Google, ligesom 30.000 andre forlag fra 100 lande har gjort,« siger Marianne Alenius.


