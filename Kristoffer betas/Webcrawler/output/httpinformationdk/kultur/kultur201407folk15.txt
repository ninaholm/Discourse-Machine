FOLK



 Overlevere
FOLK aflyser i anledning af vejret al gængs nyhedsopdatering om folk for i stedet at bringe en hedebølgejournalistisk tretrinsraket om nedkøling, afklædning og hydrering.
Nedkølere
Først et tip fra vor garvede kultursekretær, der i 20 år har udholdt lange somre i varmekammeret på fjerde etage: Lav dig en balje med vand og isterninger. Stik fødderne i den. Bliv siddende. Så kan du le, når alle andre pruster »åhhhhh…«
Afklædere
Kan I huske hitvideoen med fremmede mennesker, der skulle kysse hinanden? Nu er der kommet en toer som reklame for tv-serien Masters of Sex, hvor de nu afklæder hinanden. treeren kan vist allerede ses på såkaldt voksne hjemmesider.
Vandkøbere
Internettet raser over en video fra 2005, hvor Nestlés formand Peter Brabeck kritiserer krav om frit drikkevand: »Det betyder, at alle mennesker har ret til vand. Det er en ekstrem løsning.« Voilà! Pludseligt blev her lidt koldere.

