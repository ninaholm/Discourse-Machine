FOLK



 Royalt aflønnede
Festlige dage forestår i kongehuset. Finansloven øger de årlige apanager med 8,7 mio. kr. til i alt 105,8 mio. Den nette stigning skyldes ifølge Søndagsavisen, at de foregående års ydelser ikke har fulgt den faktiske pris- og lønudvikling.
Hustrubidragsydere
Det er lykkedes prins Joachim at smøre omkostningerne ved sin skilsmisse af på de danske skatteydere. Vi har således den royale fornøjelse af at betale Alexandra, grevinden af Frederiksborg, 1,9 mio. kr. årligt eller 158.000 kr. månedligt.
Nye palæejere
Joachims nye ægtefælle, Marie, får ingen penge på finansloven, endnu da. Selv får Joachim 3,4 mio. Kan de dække omkostningerne ved det 600 kvadratmeter store Klampenborg-palæ, som parret just har erhvervet for 34,5 mio. kr.?
Plagede palæejere
BT har udregnet Maries og Joachims husudgifter. Ejendomsskat: 66.508 kr. El: 25-30.000 kr. Varme: 65-75.000 kr. Vand: 25.000 kr. Vedligeholdelse: 75-100.000 kr. Købsprisen antager BT for finansieret ved Schackenborg-gevinsten: 58 mio. kr.

