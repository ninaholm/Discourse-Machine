Manden med semifinalerne
De tyske favoritter til en finaleplads er plaget af skadeproblemer hos defensive nøglespillere og må forlade sig på, at Cristiano Ronaldo igen falmer under det umenneskelige slutrundepres
Den tyske træner Joachim Löw har flere skadede forsvarsspillere i sin trup.


 Der er interessante vinkler at holde øje med, når det tyske hold i aften konfronterer Portugals en-mands-hær i G-gruppen. En vinkel er, om både Mesut Özil og Lukas Podolski er med i startopstillingen. Da de to Arsenal-kolleger kom ind i 2. halvleg i holdets sidste testkamp mod Armenien, var stillingen stadig 0-0, men da dommeren fløjtede af var et ikke ueffent armensk hold slået med tennis-cifrene 6-1. Podolski var med i tre mål og scorede selv på et kattepote-oplæg fra Özil. Men nu hører jeg fra en kollega i Hamborg, at træner Joachim Löw, der ligner en mand på en diæt af café latte og vegetariske tærter, har problemer med defensiven, Bastian Schweinsteiger er formentlig på bænken med en kun halvt kureret skade. Og Sami Khedira slås efter et halvt års skadefravær med at genvinde skarpheden i indgreb og pasningsspil, hvilket betyder, at Löw kan vælge at erstatte den nu skaderamte Marco Reus med den mere robuste Podolski i den tremandskæde med Toni Kroos og André Schürrle, der skal fodre holdets eneste angriber, 36-årige Miroslav Klose, med bolde i fødderne.
Mener Löw, at den opstiling er en vinder, bliver alle vi foran den globale fladskærm tabere. For den tyskfødte tyrkiske kurder husker os bestandig på vor egen Michael Laudrup, når Özil åbner et forsvar med sine maskerede halvlange pasninger. Og som Laudrup er han ikke just fighter-typen, selv om man dog ikke kan beskylde ham for at spille ’frøkenfodbold’. Da han mod Cameroon blev udskiftet efter en time med netop Podolski, var det til højlydt buhen på lægterne. Hvorpå Podolski med sin første boldberøring spillede den ligeledes indskiftede Schürrle fri til scoring.
Den tyske digitalisering
I min optik er Özil både selve inkarnationen af den ’multi-kulti’-kursændring, det tyske hold gennemgik ovenpå to ydmygende EM-slutrunder i 2000 og 2004, hvor de blev slået ud i gruppespillet, og en finale i 2002, som blev tabt til Brasilien efter en turnering, hvor de havde nørklet sig igennem på dødssygt fedtspil.
Jürgen Klinsmann tog over efter Rudi Völler og indledte det hamskift fra Krupp- til digital-fodbold, der i dag er holdets vandmærke.
Min fodboldsagkyndige kammerat og kollega, Steen Ankerdal, der korresponderer til det tyske fodboldmagasin, Kicker, mener endda, at begyndelsen til enden på den tyske Kraft durch Freude-stil allerede fandt sted, da tyskerne tabte EM-finalen i Gøteborg til John Faxe og Kim Vilfort i 1992. »Det var et wake up-call, der betød at de gjorde mere ved talent-udviklingen, men det tager jo tid,« som Ankerdal sagde.
Ja, det tog sin tid – Krupp-modellen, eller ’Oliver Kahn-Michael Ballack’-epoken, som årene 2000-2006 blev kaldt, varede frem til de første tegn på fornyelse kom med VM-slutrunden i 2006, hvor et ungt tysk hold med de to naturaliserede polakker, Podolski og Klose, havde hjemmebane og satte en høj standard frem til semifinalen, som blev tabt til de snu italienere. Samme øvelse gentog sig ved EM i 2008, nu med Löw som chef på udskiftningsbænken, og igen i 2010, hvor en skadet Michael Ballacks anførerbind blev overdraget til Philip Lahm.
Lahm, ’den magiske dværg’, som englænderne kalder ham, er med sin intellektuelle fremtoning den absolutte modpol til Ballack, der insisterede på, at Lahm kun havde anfører-hvervet til låns, og hvis agent kom til at kalde holdet for ’en samling bøsser’ i Der Spiegel.
Den menneskelige faktor
Lahm har offentligt udtalt sig imod den notoriske homofobi, der har gode vækstvilkår i elite-fodbold, og er også på den måde symbolet på den efterhånden indarbejdede ’nye’ stil, der efter fire semifinalepladser i rap (tyskerne tabte også semifinalen til Italien i 2012) nu forventes omsider at triumfere i en slutrunde-finale.
Men som nævnt: Löw, der risikerer et eftermæle som manden med semifinalerne, har probemer med defensiven, og kan vælge at flytte Lahm frem fra spilstyrende højre back til Schweinsteigers defensive midtbaneposition ved siden af Khedira. Jérôme Boateng, den normale midterforsvarer, kan så spille højre back i en fire-kæde, der desuden udgøres af Per Mertesacker og Mats Hummels som centralt bolværk og Schalke 04’s Benedikt Höwedes som venstre back.
Men om det tyske kollektiv kan stoppe én mands-hæren, Cristiano Ronaldo, der er afsikret bagude af to Real Madrid-kolleger, Pepe og Fabio Coentrao, skal vise sig. Ronaldos form er afgørende for udfaldet – som det var tilfældet i Champions League-semifinalen, hvor den kongelige klub ydmygede Bayern München med en sæk på 5-0 sammenlagt, og hvor Gareth Bale simpelt hen sprintede forbi Jérôme Boateng, før han spillede Ronaldo, der scorede. Ronaldo har utvivlsomt noteret sig, at den tyske trup i Brasilien stiller med syv Bayern-spillere, der udover Boateng omfatter Lahm, Toni Kroos, Thomas Müller, Mario Götze, Manuel Neuer og den småskadede Bastian Schweinsteiger.
Men Löw kan håbe på, at Ronaldo også denne gang underpræsterer, som han gjorde i 2006 og 2010 med i alt to mål, det ene på straffespark, tynget af det enorme forventningspres, der hviler på ham som verdens bedste fodboldspiller. Også Lionel Messi har i øvrigt haft det samme problem i sine slutrunder, hvor det er blevet til en enkelt scoring. At nerver er den menneskelige faktor viste sig også, da Spanien forleden blev mast af et undertippet hollandsk hold i en kamp, hvor ’bøflen’ Diego Costa var nærmest usynlig og blev udskiftet med Fernando Torres, der har sin helt egen lidelseshistorie som følge af det invaliderende forventningspres.
Jo, tilgangen til en slutrundes krav er også et spørgsmål om stålsat temperament, såvist som spillerne er under pres i lighed med trænere og – ikke at forglemme – dommere, der efter hver kamp er i potentiel livsfare. Os foran fladskærmene er ikke eksistentielt afhængige af kampenes udfald med mindre hovedstolen er satset på vilde væddemål, men vi lever og lider alligevel med. Hvilket fik en tænksom kvinde her på avisen til at undre sig over, ’at noget så ligegyldigt kan være så vigtigt’.
Men det kan det, for en slutrundes karakter af mental pause frigør ens temperamentskurve. Jeg er f.eks mest interesseret i spillernes ’mentalisering’, som Frank Arnesen kaldte sit holds kollektive dagsform. For som Hannes Löhr, en tysk landsholdsveteran fra 60’erne, observerede, ’taler trænerne for meget om taktik, men selv det bedste system nytter ikke, hvis bolden viser sig at være din største fjende’. Jeg hører til dem, der beder til, at Özil i aften viser sig at være boldens bedste ven. Hvis han altså kommer på banen. Amen.

