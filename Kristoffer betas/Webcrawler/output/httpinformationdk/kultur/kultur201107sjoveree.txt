Det var sjovere med epo
Der er blevet kørt langsomt og kedeligt i Pyrenæerne og feltet af favoritter er blevet uventet stort
Den norske sprinter Thor Hushovds sejr på 13. etape i dette års Tour er det mest markante, der står tilbage, efter feltets tur igennem Pyrenæerne. Favoritternes afventende taktik har bragt en række mindre ryttere ind i favoritfeltet — men samtidig også frataget løbet lidt format.


 Når historien om Tour de France 2011 skal skrives, vil kapitlet om de tre dage i Pyrenæerne blive koncentreret om store, tunge Thor Hushovds udflugt over Col d'Aubisque og ankomst alene til målet i Lourdes. Omhyggelig planlægning, måske allerede ved første studie af Tour-ruten, nøje kendskab til egne ressourcer og nøje kalkuleret dosering af dem i forhold til terrænet og de få konkurrenter, der var med på turen. Stort mod til at stille sig selv en tilsyneladende umulig opgave, et skvæt af galskab, og lige dele kraft og snilde i løsningen af den.
De to bjergetaper med mål på Luz Ardiden og Plateau de Beille, der har flankeret Thors bedrift, kan skrives i glemmebogen med mindre øjeblikkets mest populære franskmand; Thomas Voeckler, også har den gule trøje på efter de kommende etaper i Alperne. For så vil Pyrenæerne være det sted, hvor han forvandlede sig fra døgnflue til ørn med sit uventet sikre forsvar af sin førerposition. At ædruelige folk nu begynder at snakke om, at Voeckler kan vinde Tour de France, er et vidnesbyrd om, at løbet har udviklet sig skruptosset. Desværre ikke efter dristige, spektakulære angreb, men efter ideforladt, forsigtig bogholderkørsel af dem, der har deres største styrke i angreb.
Nosseløst
Dårligt knæ eller dårlig form? Alberto Contador har undladt at angribe i sit foretrukne terræn og har kunnet holde sig inde i topstriden ved klog, defensiv kørsel. Han må undre sig over, at brødrene Schleck ikke for længst har elimineret ham, for det har der været lejlighed til på begge bjergafslutninger. Andy og Fränk Schleck har forsøgt sig, men alt for tæt under mål til at det har kunnet skabe afgørende forskelle, og de angreb uden bund og vedholdenhed. Små stik for lige at se reaktionerne, og når den ene eller den anden vender sig om for at se om et angreb har effekt, så kan man have en mistanke om, at det ikke er for at konstatere skadevirkningen på konkurrenterne, men på brormand. Et angreb på en stejl bjergside indebærer altid en risiko for, at angriberen selv blotter sig for kontraangreb og går død, men schleckerne kører, som om angsten for at gøre sig selv sårbar er mindre end angsten for at gøre skade på brormand.
Denne afventende kørsel, »nosseløs« kaldte Jørgen Leth den minsandten i fjernsynet, har ikke blot holdt Contador inde i løbet, men har åbnet det for mere end en håndfuld ryttere, som man for 14 dage siden ikke ville tælle blandt favoritterne til at vinde. Brødrene Schleck, Contador, Ivan Basso, Cadel Evans, Samuel Sánchez kan nu alle vinde den Tour, som man havde regnet for en duel mellem Andy og Alberto. Og hvorfor så ikke også tælle Voeckler med, når han nu er blevet så overraskende meget bedre?
Thomas Voecklers trøjeforsvar var imponerende, men det skal også ses på baggrund af, at de seksten km op til Plateau de Beille blev kørt tre minutter langsommere end de fire gange, denne stigning tidligere er blevet kørt. Jeg tror ikke, at Voeckler er blevet meget bedre eller god nok til at vinde Tour de France, men han har kunnet følge med, fordi tempoet har været lavere og angrebene færre. Og dette forklarer også belgieren Jelle Vanenderts forbløffende etapesejr. At en 26-årig mand, hvis bedste resultat er en 6.plads i Fleche Wallonne, kan vinde en så prestigefyldt etape, er stærkt, men styrke er relativ. Der blev kørt meget langsomt. Og et tegn på det var, at Leopard Treks gamle mænd, Stuart O'Grady og Jens Voigt, kunne trække i front af feltet langt op på stigningen. De er gode, er de, men tempoet tillod dem at være blændende.
Slut med henholdenhed
Jonathan Vaughters, tidligere amerikansk Tour-rytter og manager for Garmin-Cervelo, har bemærket, at det langsommere tempo og den store jævnbyrdighed er udtryk for, at rytterne kører rent. Det er da dejligt, hvis han har ret, men det er alarmerende, hvis det så også betyder, at løbet bliver kedeligere.
Det er ikke første gang, at løbets favoritter sprang Pyrenæerne over som angrebs-terræn, Også i 2009 var det ventet, at brødrene Schleck ville angribe den senere vinder Contador her, men de valgte at udsætte afgørelsen til Alperne.
Onsdag, torsdag og fredag bliver de store dage i Alperne, og det vil blive umuligt at køre henholdende. Contador skal angribe for at vinde tabt tid igen, og schleckerne skal angribe for at lægge afstand til spanieren inden lørdagens enkeltstart. De andre, der endnu er i spil i dag, Evans, Basso, Sanchez, skal manøvrere i det, der fortsat må være den store duel.

