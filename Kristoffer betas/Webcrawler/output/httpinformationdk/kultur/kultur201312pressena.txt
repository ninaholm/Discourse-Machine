’Pressenævnet må også forholde sig til proportioner’
Pressenævnets krav til Ekstra Bladet i forbindelse med kritikken af det somaliske gidseldrama er ude af proportioner, og det er derfor på sin plads, at Ekstra Bladet henviser til, at torsdagssavisen skal læses omvendt, mener chefredaktør Poul Madsen
Ekstra Bladets chefredaktør, Poul Madsen, mener, at det er ’fuldstændig vanvittigt’, at Pressenævnet  bl.a. vil have avisen til at bringe nævnets kendelse syv dage på ekstrabladet.dk.


 
	Pressenævnet offentliggjorde onsdag en alvorlig kritik af Ekstra Bladet i forbindelse med avisens dækning af gidsel- sagen fra Somalia, hvor de to søfolk Søren Lyngbjørn og Eddy Lopez blev tilbageholdt af somaliske pirater i 838 dage. I den forbindelse har Pressenævnet pålagt Ekstra Bladet at henvise til kritikken i syv dage på ekstrabladet.dk og bringe kritikken som bærende forside- historie på gårsdagens avis. Det gjorde Ekstra Bladet så, men henviste samtidig på forsiden til, at avisen torsdag skulle læses bagfra, da den var trykt i omvendt rækkefølge med en almindelig forside på bagsiden.

– Poul Madsen, man skal læse avisen omvendt i dag. Er det ikke lidt barnligt?

	»Det synes jeg ikke. Vi har bragt pressenævnets kendelse på forsiden af avisen, men jeg vil gerne understrege, at det er mig og ikke Pressenævnet, der redigerer Ekstra Bladet.

	Derudover følger vi selvfølgelig det, der bliver bestemt, når en offentlig myndighed som Pressenævnet afgiver en kendelse, og jeg trykker endda hele kendelsen på side 4, så Ekstra Bladets læsere kan få det hele med.«

– Devaluerer I ikke Pressenævnet ved at omgå det på den måde?

	»Nej, det mener jeg ikke. Pressenævnet må også forholde sig til proportioner. Det er fuldstændig vanvittigt, at de har bedt os bringe kendelsen syv dage på ekstrabladet.dk. Ingen i Danmark er i tvivl om, at der rejst kritik mod Ekstra Bladet. Vi har trykt det på 5.000 spisesedler. Tilmed har de dikteret en placering på vores mobilsite, som gør, at vi hele tiden må rette til, da mobilsitet automatisk henter indhold fra websitet.

	Mange andre svigtede

– Men bør I ikke bare rette ind?

	»Jeg går fuldt og helt ind for, at hvis man laver fejl, skal det kunne ses. Og vi er kede af, at Eddy Lopez føler sig krænket af Ekstra Bladet, men det ændrer ikke på, at det var fuldt berettiget, at Ekstra Bladet beskæftigede sig med gidselsagen. Pressenævnet giver os også medhold i, at det er en sag med stor samfundsmæssig betydning, og den type sager skal vi beskæftige os med. En lang række medier har derimod svigtet groft ved ikke at gøre det – deriblandt Information.«

– I skylder vel Eddy Lopez at tage kritikken til efterretning?

	»Jeg har sagt lige fra starten, at jeg er ked af, at Eddy Lopez føler sig krænket. Det ændrer kendelsen ikke noget ved. Vi mener, at det var nødvendigt at bringe detaljer fra gidslernes ophold for at kunne lave en fyldestgørende dækning. Men pressenævnet mener, at vi har sat barren forkert, og det tager vi så til efterretning, ja.«

– Hvor kede af det er I egentlig?

	»Jeg synes, det er røvirriterende, at vi skal bringe det her på forsiden, men jeg er samtidig ked af, at Eddy Lopez føler sig krænket af Ekstra Bladet. Men når myndighederne ikke gør noget, er det vores forpligtelse at forfølge sager, der har samfundsrelevant karakter,« siger Poul Madsen.

