Forsinket rejsning
Boccaccio gjorde det. Marquis de Sade gjorde det. Og Nabokov gjorde det skam også. Skrev med erotikken som omdrejningspunkt. I de senere år er det imidlertid kvinderne, der især har stået for erotikken, men nu kommer mændene igen. Hvad tænker de selv om det, og har hvad har de egentlig at gøre på området?
 
	Tegning: Katrine Marie Nielsen


 
	Det har været hedt i litteraturen de seneste år, og det er kvinderne, der sensuelt og sikkert har siddet på det erotiske flæsk – indholdsmæssigt såvel som kommercielt. Men der er røre i de erotiske vande. For nylig udkom en erotisk antologi, skrevet udelukkende af mænd. Morten Sabroe har i denne uge udgivet en roman, der har erotik og køn som centrale temaer, og tidligere på året har flere andre danske mænd udgivet bøger med erotik som centralt tema. Information ved også fra troværdige kilder i en verden af seksuelle maskespil, at der bag flere udgivelser under kvindelige pseudonymer gemmer sig mandlige forfattere.

	Udviklingen i litteraturen minder ifølge sexolog Jakob Olrik om den udvikling, man ellers ser inden for den brede erotik: »Flere og flere kvinder begynder også at se porno. Så må mænd jo også bevæge sig ind på kvindernes territorium. Vi begynder dermed at bløde op for vores stigmatisering af køn. Kvinder begynder at blive mere maskuline i deres seksualitet. Og måske begynder mænd også at blive feminiseret. Det er kun godt. Så kan vi måske nedbryde nogle af de barrierer, forundringer og misforståelser, der kan være, og dermed lære noget af hinanden.«

	Men det er en udfordring for mændene at skulle indtage nyt territorium. Martin Kongstad, der i august udgav Fryser Jeg, har egentlig altid undret sig over, at der ikke bliver skrevet mere om sex i fiktionen: »Når jeg ser på og taler med mine venner fylder det jo rigtig rigtig meget i livet. Men på den anden side har det det jo selvfølgelig også med at tage fokus fra andre dele af bogen.«

	Da Martin Kongstad selv satte sig ned for at skrive erotiske scener, måtte han dog erkende, at det er noget af en kunst at skrive om erotik: »Jeg synes, det er enormt ubehageligt at skrive sexscener. Det er ubehageligt privat, samtidig med at det let falder til jorden, hvis man ikke gør sig umage. Det er nogle af de scener i bogen, jeg har brugt mest tid på, fordi jeg gerne ville ramme en ligefremhed og samtidig komme ud over den og beskrive, hvad der sker, når det hele bliver for meget.«

	Morten Sabroe skulle også lige vænne sig til at skrive om sex, men da de første sexscener var skrevet, begyndte det at flyde, fortæller han: »Jeg var meget blufærdig omkring alt det med pik og kusse, men når man først har skrevet et eller to sexafsnit, kommer det helt naturligt.«

	Morten Sabroe skrev da også Libido på kun lidt over fire måneder, og ifølge ham selv var det en stærkt underholdende bog at skrive: »Det har været en fest at skrive. Det har været en af de sjoveste skriveprocessor, jeg har haft.«

	Lige på og hårdt

Libido handler om en gruppe venner, der opdager, at deres kvinder pludselig ikke længere interesserer sig for dem seksuelt, men i stedet fantaserer om gruppesex med fremmede mænd. Gennem bogen går jagten på at genfinde maskuliniteten i en verden, hvor kvinder stormer frem og sætter sig på traditionelle mandlige magtbastioner. På spørgsmålet om, hvordan Morten Sabroes erotik adskiller sig fra den erotik, der har flydt fra de erotiske bestsellerinder de senere år, er svaret klart: »Den sex, der er i min bog, er den sex, jeg selv foretrækker. En maskulin form for sex. Jeg synes, man som mand skal skrive, hvordan man selv vil have det. Lige på og hårdt. Jeg gider ikke bøjes i en eller anden retning, som så mange mænd nu til dags bliver, og jeg bilder mig ind, at den måde, jeg tænker erotik på, er den måde mange mænd tænker på.«

	Mænd og den mandlige erotik er ifølge Morten Sabroe under pres i disse år: »Det har fra mit synspunkt været sjovt at se, hvor meget det syder og bobler med kvinders seksualitet, og hvordan kvinder generelt bare rykker på det område, mens mændene efterlades. Derfor har jeg skrevet den her satire, hvor mændene er omvandrende pikke, der kan bruges og smides væk efter behov. På den måde er det også en feministisk roman.«

	Jakob Olrik er enig i, at det er den kvindelige seksualitet, der p.t. er den dominerende: »Det er kvinderne, der for tiden definerer, hvad der er god sex. Den mandlige seksualitet er blevet gjort til noget, der ikke er helt stuerent. Måske næsten kvindeundertrykkende.«

	Det er dog kun positivt, hvis mænd også begynder at skrive mere om sex, mener Jakob Olrik: »Det skrevne ord har været et kvindeunivers. Kvinder har læst lægeromaner, og derfra har det så udviklet sig til den her svøbende og sansende moderne erotiske litteratur. Derfor kunne man også håbe, at det litterære niveau bliver lidt højere. Et af problemerne er, at det har været skrevet meget til kvinder. Mænd vil have det lige på og hårdt.«

	Kvinder og mænd

	Niels Lyngsø, der i foråret udgav en samling stærkt erotiske digte, Fremmed under samme hud, er ikke enig i, at forskellen på mænd og kvinders tilgang til erotik er så stor, som man gerne vil gøre den til: »Hele spørgsmålet om forskellen på mænd og kvinder i forhold til erotisk litteratur indeholder en præmis, jeg ikke er enig i, nemlig at der skulle være en markant og entydig forskel på mænd og kvinder i den forbindelse. Derfor tror jeg heller ikke, der er nogen særlig forskel på, hvad mænd og kvinder kan tilbyde den erotiske litteratur. Jeg tror, der er langt større forskelle mellem kvinder indbyrdes og mellem mænd indbyrdes, end der er mellem en gennemsnitsmand og en gennemsnitskvinde,« siger Lyngsø, men er enig i, at det er den kvindelige seksualitet, der p.t. er den dominerende: »Der er en tendens til, at det er kvinders seksualitet, det handler om. Det er den, vi læser om, og den, der skal udforskes. Mandens seksualitet gider vi ikke høre om, for den tror vi, at vi kender: Mænd vil bare knalde så tit som muligt og med så mange som muligt, og så er den ikke længere. Men så enkelt er det ikke.«

	Hvis man absolut vil lede efter forskelle i menneskers tilgang til sex og erotik, mener Niels Lyngsø, at man snarere skal kigge mod uddannelsesniveau frem for køn: »Hvis man leder efter markante forskelle på et generelt niveau, tror jeg, at social baggrund er langt mere afgørende end køn. Det er min fornemmelse, at folk med kortere uddannelser har et mere ubekymret og frisindet forhold til sex end folk med længere uddannelser. Promiskuitet – gruppesex, swingerklubber osv. – forekommer mig at være mere udbredt og mere accepteret blandt det man traditionelt kalder de lavere klasser, end i det veluddannede og kultiverede miljø, jeg selv for det meste færdes i.«

	Lyngsø mener også, at der er et problem omkring hele den terminologi, der omkranser bøger med et erotisk fokus: »Jeg ærgrer mig lidt over selve begrebet erotisk litteratur, for i mine øjne er det en fimset eufemisme. Lad os dog kalde en spade for en spade: Litteratur og film – hvis største og måske eneste ambition er at gøre folk liderlige – er altså porno efter mine begreber. Og porno er en glimrende ting man kan have stor fornøjelse af, men det har sjældent noget at gøre med kunst og dermed heller ikke med god litteratur. Så bølgen af såkaldt erotisk litteratur er i mine øjne en soft porn-bølge, en bølge af triviallitteratur.«

	Morten Sabroe er heller ikke meget for, at man omtaler hans nye bog som en erotisk roman, men insisterer på trods af erotikken og en halvnøgen kvinde på omslaget på, at Libido mere er en klassisk Morten Sabroe-roman end en erotisk roman.

– Men hvorfor så skrive om erotik, hvis det tager så meget fokus?

	»Det fylder jo meget. Hele livet. Ha ha.«

