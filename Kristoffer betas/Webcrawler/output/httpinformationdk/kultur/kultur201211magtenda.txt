Magten i dansk kunst – Top 100 anno 2012, nr. 50-31



 50. (44.) FOS, aka Thomas Poulsen, kunstner, sidder tungt på den såkaldte undergrundsscene, i stald hos Claus Andersen, hvor han med Bageri havde en yderst populær udstilling tidligere på året. FOS var med på Venedig Biennalen med sin bar Osloo, som han jævnligt opfører, blandt andet på Armory Show i New York i Wall Street Medias lounge.
49. (48.) Mette Marcus, inspektør på Louisiana, står bag flere af de store udstillinger, blandt andet med Sophie Calle, som var en af de største succeser længe på museet. Marcus er kurator på den nuværende udstilling i serien Louisiana Contemporary, Anri Sala, og den næste med Tara Donovan til februar 2013.
48. (42.) Superflex, kunstnergruppe, verdens måske mest succesfulde politiske kunstnergruppe med eget ølmærke, egen PR-organisation og egen lykkes smed. For nylig blev deres film Flooded McDonald’s et viralt hit i forbindelse med orkanen Sandy.
47. (41.) Kjeld Juel Petersen, direktør for Veluxfonden, der yder massiv støtte til kunst. Også en af dem, der får allerflest invitationer fra museer og gallerier.
46. (40.) Bente Scavenius, kunsthistoriker og kritiker ved Børsen, vigtig meningsdanner blandt bedsteborgere, tæt på kongehuset samt datter af Klintekongen og gift med skuespilleren Joen Bille. I bestyrelsen for Gl. Strand og Oluf Høst Museet og var med i kanonudvalget. Er også med i Kunstquiz på DR K.
45. (96.) Marie Nipper, overinspektør på ARoS, nummer to og får mere og mere magt, desto tættere Jens Erik Sørensen kommer på sin pension. Nipper er desuden meget til stede i kunstverdenen og leveringsdygtig i udstillinger, der måske ikke altid bliver hyldet, men som til gengæld trækker et stort publikum.
44. (49.) Jytte Dresing, kunstsamler og mæcen, har i år doneret yderligere et Damien Hirst-spin-maleri til Arken efter et år med en anslået Hirst-check på 80 millioner kroner. Donerer også flittigt til andre museer.
43. (39.) Sanne Kofod Olsen, direktør på Museet for Samtidskunst, tidligere rektor på Det Fynske Kunstakademi, medlem af en lang række bestyrelser og kurator på udstillinger lige fra Venedig Biennalen til Den Frie. Også medlem af Kunstrådet.
42. (37.) Jørgen Nørgaard, mæcen, har stået bag flere donationer til museer, blandt andet af Tal R. Han har også givet 5 millioner til Louisiana og var sammen med Peter Lassen manden, der stod bag bevarelsen af en af Kunstakademiets ældre bygninger. Har siden sidst fået sin egen prominente plads i museumsbutikken på Louisiana.
41. (38.) Anette Østerby, Centerchef i Kunststyrelsen og reelt den, der administrerer statens støtte til billedkunst. Kom fra en stilling som overinspektør på Arken og var før det ansat på Louisiana. Østerby er måske en af dem, gallerierne helst vil være på god fod med.
40. (30.) Jørgen Bodum, Louisianasponsor. Fem millioner om året giver en plads på første række i Kunstdanmark. Men Bodum er nok mere interesserede i design end i kunst ...
39. (ny) Niels Olsen, Nordeafonden, hvor han bestemmer, hvem i kulturlivet der skal have millionerne. Er anerkendt som den mest kunstbegavede af alle fondsfolkene og står i disse dage over for en afgørende lancering.
38. (15.) Lars Grambye, direktør på Brandts, forsvinder langsomt ud af kunstbilledet ... Er også medlem af det lidt ligegyldige Københavns Kommunes Billedkunstudvalg.
37. (ny) Jette Gejl, ny formand for det internationale billedkunstudvalg og for det nationale billedkunstudvalg.
36. (36.) Helle Behrndt, direktør for Kunsthallen Gl. Strand og medlem af skiftende udvalg. Gl. Strand er fortsat, hvor de slap før restaureringen, med udstillinger af varierende kvalitet.
35. (34.) Peter Engberg Jensen og Steen E. Christensen, henholdsvis koncernchef i Nykredit og formand for Nykredits fond, sponserer Louisiana Contemporary og X-rummet på Statens og har et større samarbejde med Kunstakademiet.
34. (70.) Marie Fabricius og Morten Kyndrup, direktionsmedlemmer med Hans Edward Nørregaard-Nielsen i Ny Carlsberg Fonden og dem, der beskæftiger sig med samtidskunsten. Fonden er stedet, man som institution søger, hvis man mangler penge til et værk.
33. (31.) Henrik Tvarnø, A.P. Møllers fond, støtter byggerier og udstillinger rundt omkring. Tvarnø har blandt andet i år givet penge til at gøre Arken til et museum, der ligger på en ø. Og han har også selv været med i udvalget, der har bestemt, hvilken arkitekt der skal stå for projektet.
32. (ny) Det Obelske Familiefond har været inde og ude af listen, men er nu med igen på grund af heftige udskrivninger til Overgaden, Heart, Kunsten og Gl. Strand. Især gennem deres nylige millionhjælp til Overgaden har de vundet meget anerkendelse, da det netop er den smalle og seriøse kunst, der ellers har trange kår hos fondene, som de derved har ønsket at støtte.
31. (35.) David Risley, oprindelig gallerist i det hotte Bethnal Green i London, der siden flyttede til konforme Bredgade, hvor han i år har opgraderet sine lokaler. Han har formået at holde niveauet og er en af Københavns bedste gallerister. Senest har den internationale stjerne Ryan Gander haft en soloudstilling.

