Kom og oplev USSR!
Sovjetunionens dygtigste kunstnere lavede i 1930’erne meget smukke reklameplakater for det statslige rejsebureau Intourist. Nu skaber flere udstillinger og bogudgivelser atter opmærksomhed om deres æstetik og den historiske sammenhæng, de indgår i


 Strandliv på Krim, eventyr på Den Georgiske Hærvej og forrygende rejse med tog over en viadukt i Armenien. Det sovjetiske turistbureau Intourist lancerede i starten af 1930’erne en stor reklamekampagne for at lokke vesterlændinge til revolutionens hjemland. I november havde Christie’s en sjælden samling Intourist-plakater under hammeren. Ifølge det engelske auktionshus gør den klare art deco-inspirerede grafik og fascinerende historiske kontekst dem interessant for både russiske og europæiske samlere.
Auktionen i London er blot ét blandt flere udtryk for den stigende opmærksomhed om plakaterne – og ikke kun blandt kunsthandlere. Flere bogudgivelser og udstillinger bidrager til tendensen. Online-plakatgalleriet Antikbar har specialiseret sig i denne form for grafisk design. Deutsches Historisches Museum i Berlin præsenterede i 2013 flere plakater i denne stil under titlen Rund um die Welt. Da GRAD: Gallery for Russian Arts & Design åbnede sidste år i London, var det med en udstilling om Intourist-plakater og art deco-kunstnerne, der udformede dem. Flere anerkendte forskere bidrog til GRAD-udstillingens katalog See USSR – Intourist posters and the marketing of the Soviet Union, som var det første større forsøg på at løse gåden om de dragende plakater. for motiverne indeholder nogle fascinerende paradokser og ved første øjekast mystiske selvmodsigelser, som tigger om at blive forklaret: Hvorfor udstyrer sovjetiske kunstnere som Aleksandr Sjitomirskij og Sergej Igumnov de rejsende på plakaterne med åbne biler – det ultimative borgerlige statussymbol – og i vinden frit blafrende halstørklæder, når de suser gennem Georgien og Armeniens storslåede natur? Hvorfor legemliggør de i deres værker fra henholdsvis 1939 og 1935 på den måde individualisme og personlig frihed – værdier, der normalt ikke som det første forbindes med det socialistiske Sovjetunionen, men snarere med det kapitalistiske Vesten?
Hvorfor bruger de i det hele taget art deco som grafisk udtryk, når denne stilart overvejende forbindes med noget luksuspræget – populær som den var blandt 1920’erne og 1930’ernes intellektuelle overklasse i Frankrig og USA?

Det nydelsessyge Sovjet
Også Intourist-kunstneren Marija Nesterova-Bersina bryder med de traditionelle vestlige fordomme om Sovjet-propaganda på sin ikoniske plakat USSR Health Resorts, som historikerne fra GRAD-projektet ikke kan datere præcist. Den forestiller en unge kvinde omgivet af eksotisk vegetation og med en strand i baggrunden. Henslængt nyder hun livet under en parasol på en af Sovjetunionens mest populære feriedestinationer – sandsynligvis Krim eller Abkhasien. Nogle bestemte værdier antages at appellere til beskueren og fremstilles som særligt attråværdige: Afslapning, fokus på egen nydelse, sorgløshed, og fravær af ansvar over for fællesskabet. Individualisme går igen, idet hun sidder alene – hendes socialistiske medborgere befinder sig langt væk i baggrunden. Måske kan man ligefrem tolke nydelsessyge, ja sågar hedonisme eller en uansvarlig og egoistisk levevis ud af plakaten. Under alle omstændigheder er det milevidt fra, hvad vi normalt forstår ved sovjetisk propaganda. Intourist-kampagnen står i kras kontrast til andre plakater fra USSR rettet mod landets egen befolkning. De formidler ofte det helt modsatte: hårdt arbejde, fokus på kollektivet, industri, fabrikker, skorstene, brave kolkhos-bønder og så videre.
Tiltrække turister
Denne modsætning mellem de to grupper plakater skaber en fascinerende dobbeltvirkelighed, der er delt op i en intern og ekstern fremstilling af Sovjetunionen. Den kan belyses ved at inddrage lidt historie og kendskab til landet:
»1930’erne var en tid, hvor USSR gik igennem en enorm hurtig industrialisering. Regeringen indså, at der var brug for hård valuta for at finansiere fabrikkernes udstyr og teknologi. At tiltrække købestærke udenlandske turister var en måde at skaffe penge til at opbygge landet. Intourist var en del af den strategi,« forklarer ekspert i denne type sovjetiske plakater, Kirill Kalinin, og fortsætter:
»Da Intourist blev grundlagt i 1929, red USSR på en bølge af selvtillid. Europa og USA var i knæ på grund af økonomisk krise, der efterlod millioner i fattigdom. Mange i Vesten kom frem til, at noget var fuldstændig galt med den kapitalistiske måde at organisere samfundet på. De begyndte at se mere positivt på det ambitiøse sovjetiske eksperiment, der udgjorde et alternativ til det sociale kaos. Det ansporede privilegerede vesterlændinges rejselyst og trang til at opleve noget helt andet. Årene op til 1929 havde i USSR været præget af NEP – en halvkapitalistisk politik, som skabte en vis velstand i de større byer og en slags nyt borgerskab. Derfra er springet til den ’dekadente’ art deco ikke så langt, som man måske skulle tro,« siger Kirill Kalinin.

Inspiration
Og der var faktisk inspiration at hente hjemme, understreger han.
»Intourist-kunstnerne kan have været inspireret af datidens nyrige i Moskva og Leningrad og deres levevis. Stalinismen og den af staten dikterede kunstretning socialistisk realisme var under opsejling, men arven fra 1920’erne, som i intellektuelle kredse var kendetegnet ved en vis løssluppenhed, begejstring for revolutionen og kunstnerisk eksperimenteren, kunne stadig spores.«
I begyndelsen måtte kunstnerne ifølge Kalinin overvinde sig selv for at imødekomme ønsket om et kommercielt budskab. Det faktum, at de brugte ’bourgeois marketing’ til at sælge verdens første socialistiske land til Vesten kolliderede for mange med deres selvopfattelse og de principper, som USSR byggede på. Men plakatmagerne udviklede hurtigt et billedsprog, som var let af aflæse, genkende og relatere til for den vestlige beskuer.
»De studerede nøje plakater fra lignende turistkampagner i Europa for at ramme rigtigt. Ofte overtog eller videreudviklede de komposition og billedelementer. Det var adaption af art deco snarere end imitation,« siger Kalinin.
Plakaternes objekter, figurer og strømlinede design udtrykker fart og formåen. De understreger, hvad moderne teknologi giver af muligheder for at rejse både eventyrligt og bekvemt. De åbne biler, der går igen i Intourist-kampagnen, kan nemt være en tribut til art deco-dronningen Tamara de Lempickas legendariske Tamara i den grønne Bugatti fra 1925.
Hjalp reklamefremstødet så? Fik vesterlændingene lyst til at opleve USSR? Officielle data fra Intourist er aldrig blevet offentliggjort. Men af historikeren Samantha Kravitz’ arbejde The Business of Selling the Soviet Union: Intourist and the Wooing of the American Travellers, 1929-1939 fremgår det, at sovjetstaten bød omkring 50.000 udenlandske rejsende velkommen i 1934. Det var mere end en tredobling i forhold til det hidtil højeste antal i 1930, hvor 15.000 begav sig ind i verdens første socialistiske land.


