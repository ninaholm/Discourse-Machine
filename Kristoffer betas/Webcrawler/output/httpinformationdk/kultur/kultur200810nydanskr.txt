Ny dansk rekord i tv-forbrug



 Danskerne har aldrig tidligere set så meget fjernsyn, som de har gjort i de første tre kvartaler af i år.
I gennemsnit har hver dansker over tre år tilbragt to timer og 29 minutter om dagen ved tv'et i år, og det er en stigning dagligt på 15 minutter i forhold til sidste år, skriver DR's nyhedsbrev. 
Aldrig tidligere i den elektroniske tv-målings 16-årige historie har der været målt så højt et tv-forbrug i Danmark, viser beregninger, som DR Medieforskning har lavet på baggrund af Gallup Tv-meters tal.
"I skrivende stund ligger 2008 et mulehår foran årene 2004 og 1998, og med en stærk afslutning har 2008 således alle muligheder for at sætte sig på danmarksrekorden i tv-sening," siger medieforsker Niels Marslev fra DR Medieforskning.
En del af forklaringen på stigningen skal findes i, at X Factor og herrehåndbold havde mange seere først på året, og at OL fik mange seere til at tilbringe mere tid ved skærmene i tredje kvartal af 2008.
/ritzau

