’Uanset hvad du gør, vil det virke arrogant’
Det danske band Choir of Young Believers er på turné i bl.a. repressivt anlagte lande som Rusland og Hviderusland. Det har skabt et væld af overvejelser i bandet – og en update på Facebook – om det rigtige i at gøre det
 
	Choir of Young Believers ved en koncert i Vega i 2012


 
	Vejen mod solidaritet er en hullet, regnfedtet grusvej med dybe mudrede grøfter og virkelig ringe skiltning. For en uge siden annoncerede det danske band Choir of Young Believers på Facebook, at deres turné som opvarmning for Depeche Mode ville begynde dagen efter – og at de havde haft deres tvivl om nogle af de lande, de skulle besøge undervejs. Lande med gadekampe »mod fascister i og uden politiuniformer«, kampe for frihed og »mod korrupte samfund«.

	Det lå tydeligvis bandet meget på sinde, at deres optrædener i lande som Ukraine, Rusland og Hviderusland ikke blev tolket, som om de var uvidende om eller ligeglade med folkets vantrivsel, at de var usolidariske. »For intet kunne være fjernere fra sandheden.«

	Jeg får fat i frontfigur, forsanger og sangskriver Jannis Noya Makrigiannis på Skype fra Lodz Arena i Polen. Jeg vil vide mere om hans tvivl i forhold til at spille musik i lande med repressive regimer. Det første han fortæller mig er, at koncerten i Kijev, Ukraine om onsdagen er aflyst. Han er lettet.

	»Siden jeg skrev beskeden, har jeg fået det mere og mere weird med, at vi skulle derhen. For der blev mere og mere borgerkrigslignende tilstande. Hvis der var en lignende situation i ens eget land, hvad var det så lige for nogle mennesker, der ville tage til en Depeche Mode-koncert? Det var i hvert fald ikke mig eller nogen, jeg kender, der ville tage ind i Parken og synge med på ’I Just Can’t Get Enough’, mens folk blev slagtet i gaderne.«

	Makrigiannis håber på at kunne sprede energi, bekræftelse og sympati til publikummerne i de problematiske lande, som de stadig skal besøge. Han taler meget om en mavefornemmelse i forhold til at navigere på den ufremkommelige vej mod solidaritet. Og han taler om tvivl.

	»Hvis man skulle spille i Kijev, skulle man i det mindste sige et eller andet oppe fra scenen. Men hvad fanden siger man? Jeg har jo bare læst aviser, ikke? Og det er deres virkelighed. Og så kommer der en eller anden idiot med en guitar, der skal snakke til folk, hvis familie eller venner lige er blevet pløkket ned. Men samtidig ville jeg have det underligt med ikke at gøre det. Uanset hvad du gør, vil det virke arrogant.«

	Problemerne har det med at hobe sig op for den solidariske musiker. Især fordi så mange strategier har vist sig problematiske. Vil man lade musikken eksistere helt uden for den virkelighed, hvor folk lider og dør, i forsøget på at skabe bare et par timers udfrielse? Eller måske ende som Bono, som et ikon for nævenyttig selvgod propaganda? Eller risikere at skabe sværere betingelser for andre turnerende musikere, som det skete i Kina, efter at Björk ved en koncert i Shanghai opfordrede Tibet til at erklære uafhængighed? Eller skal man helt boykotte et land, som det blev gjort mod Sydafrika af en bred musikerfront under apartheid-styret?

	»I forhold til Israel-Palæstina-konflikten går jeg ind for fuldstændig boykot af Israel. Jeg kunne heller aldrig finde på at være turist i Israel. Men det er systematiske overgreb, som der er blevet set igennem fingre med af hele verden gennem årtier.«

– Rusland er heller ikke ligefrem demokratiets højborg.

	»Nej, det er det ikke. En ting jeg hører meget er, hvordan homoer bliver jagtet af fascister med og uden uniform. Det er rimelig håndgribeligt, og jeg tænker da, at der skal et regnbueflag med på scenen. Hvis det var vores eget show, ville man jo også kunne gøre noget helt andet – påvirke sådan en koncertaften på en helt anden måde, end når man bare er en mikroskopisk brik i det her Depeche Mode-cirkus.«

– Det må da være frustrerende?

	»Ja, bestemt, også fordi man kunne forestille sig at turnere med andre bands, der ville forholde sig mere til, hvor de var.«

	Problem med autoriteter

	Jannis Noya Makrigiannis er vant til at forholde sig til sin omverden. Fra 8. klasse gik han på Det Frie Gymnasium i København, kendt for sit skoledemokrati. Han hang ud i Børnehuset og Ungdomshuset. Han har en politisk aktivistisk baggrund og siger, at han har et problem med autoriteter – og at autoriteter synes at have et problem med ham.

	Jeg husker engang i Vega, hvor han gav en sikkerhedsvagt godt og grundigt tørt på, fordi manden var lige lovlig offensiv i sin rydning af spillestedet. Der gik næsten klammeri i den mellem den lille musiker og det store brød. Og jeg husker linjerne »The street fighting youth/ Will save our reputation« fra bandets seneste album Rhine gold.

– Har du selv været en del af den gadekæmpende ungdom? Og vil du være det igen i fremtiden?

	»Ja, bestemt. Det er meget forskelligt fra situation til situation. Jeg tror helt klart på militant reaktion i nogle sammenhænge. Det er fucked up på mange måder, men man skal ikke finde sig i pis. Blind autoritetstro er meget meget farlig.«

	Men Choir of Young Believers er ikke politikere, de er musikere, påpeger Makrigiannis. Og understreger, at han aldrig tidligere har blandet sine politiske holdninger ind i sin musik.

	»Der er bare nogle situationer, hvor man er nødt til at tage stilling til, hvorfor man er der eller ikke er der. Og det var vigtigt at melde ud, at det altså var noget, vi virkelig havde tænkt meget over. Specielt når vi kommer fra det heldigste sted på Jorden. Så det ikke bare bliver et eller andet lalleglad vestligt poprock-band, der er musikturister.«

	 

Choir of Young Believers opvarmer for Depeche Mode i aften i Minsk, Hviderusland og i næste uge i Sankt Petersborg og Moskva, Rusland

