Mennesket er større end krigen
Den ’kvindelige’ krig har sine egne farver, sine egne lugte, sin egen belysning og sit eget følelsesrum. Sine egne ord. Her er der ikke helte og fantastiske heltegerninger, her er der bare mennesker, som er optagede af umenneskelige menneskelige gøremål, skriver årets nobelpristager i litteratur


 Jeg skriver en bog om krigen ...
Jeg, som aldrig brød mig om bøger om krig, skønt det var alle andres yndlingslæsning gennem hele min barndom og ungdom. Alle mine jævnaldrendes. Og det var ikke så mærkeligt, for vi var Sejrens børn. De sejrendes børn. Hvad er det første, jeg husker om krigen? Barnets ængstelse blandt alle de uforståelige og skræmmende ord. Der blev ustandseligt talt om krigen: i skolen og derhjemme, til bryllup og barnedåb, til fest og til begravelser. Endda i børnenes samtaler. Naboens dreng spurgte mig engang: »Hvad laver alle de mennesker dernede under jorden? Hvordan lever de dernede?« Vi ville også gerne løse krigens gåde.
Det var også dengang, jeg begyndte at tænke på døden ... Og siden er jeg ikke holdt op med at tænke på den, for mig er den blevet livets største gåde.
For os havde alt sit udspring i krigens skræmmende og hemmelige verden. I min familie var min ukrainske morfar blevet dræbt ved fronten og lå begravet et sted i ungarsk jord, mens min hviderussiske farmor var død af tyfus blandt partisanerne; to af hendes sønner havde været i hæren og var forsvundet sporløst i krigens første måneder, af de tre, hun havde sendt af sted, vendte kun én hjem — min far. Elleve fjerne slægtninge og deres børn var blevet brændt levende af tyskerne — nogle i deres hus, andre i landsbykirken. Sådan var det i hver eneste familie. Hos alle.
Landsbyens smådrenge blev længe ved med at lege ’tyskerne’ mod ’russerne’. De råbte tyske ord: »Hände hoch!«, »Zurück!«, »Hitler kaputt!«
Vi kendte ikke til nogen verden uden krig, krigens verden var den eneste verden, vi kendte, og krigens mennesker de eneste mennesker vi kendte. Heller ikke i dag kender jeg nogen anden verden eller nogen andre mennesker. Har de nogensinde eksisteret?
***
Min barndoms landsby var efter krigen en kvindeby. En koneby. Jeg husker ikke nogen mandestemmer. Derfor var det dybt indgroet i mig, at krig er noget, kvinder fortæller om. Kvinder der græder, og synger som om de græder. På skolebiblioteket handlede halvdelen af bøgerne om krig. Ligeså på landsbybiblioteket og i distriktscentret, hvor min far ofte tog ind efter bøger. Nu ved jeg, hvorfor det var sådan. For det var jo ikke noget tilfælde. Vi har altid været i krig eller ved at forberede en krig. Og vi har altid erindret tidligere krige. Vi har aldrig levet anderledes og formår det nok heller ikke. Vi kan ikke forestille os, hvordan livet ellers kunne se ud, og det vil tage os lang tid at lære det engang i fremtiden.
I skolen lærte vi at elske døden. Vi skrev stile om, hvor gerne vi ville gå i døden for nogen eller noget ... Vi drømte om det ...
Men stemmerne udenfor på gaden råbte om noget helt andet og var mere tillokkende.
Jeg var i lang tid et bogmenneske, som på samme tid var bange for og tiltrukket af virkeligheden. Min manglende viden om livet gjorde mig frygtløs. Nu tænker jeg på, om jeg mon havde turdet kaste mig ud i dette afgrundsdybe projekt, hvis jeg havde været et mere realistisk menneske. Hvor kom det fra, var det af uvidenhed? Eller af følelsen af at være på rette vej? For den følelse har jeg ...
Jeg ledte længe ... Hvilke ord kunne jeg bruge til at gengive det, jeg hørte? Jeg ledte efter en genre, som ville svare til min måde at se verden på, til den måde mit øje og mit øre er indrettet.
En dag faldt jeg over bogen Jeg kommer fra en landsby i flammer af Ales Adamovitj, Janka Bryl og Vladimir Kolesnik. Samme rystende oplevelse havde jeg kun haft én gang før i mit liv, da jeg læste Dostojevskij. Men i denne roman var formen noget helt særligt: Den var sammensat af stemmer fra det virkelige liv, af alt det jeg selv havde hørt i min barndom, og det, som jeg nu hørte på gaden, derhjemme, på cafeer og i bussen. Her var det! Cirklen var sluttet. Jeg havde fundet det, jeg søgte. Det jeg havde haft en forudanelse om.
Ales Adamovitj blev min lærer ...
***
De første to år brugte jeg mindre tid på møder og interviews end på at tænke. Og læse. Hvad skulle min bog handle om? Endnu en bog om krig ... hvorfor dog det? Der havde allerede været tusindvis af krige, små og store, kendte og ukendte. Og endnu flere bøger var der blevet skrevet om dem. Men ... De bøger var skrevet af mænd og om mænd, det stod klart med det samme. Alt, hvad vi ved om krigen, er blevet formidlet af ’mandestemmer’. Vi er alle bundne af ’mandlige’ forestillinger og ’mandlige’ oplevelser af krig. Af ’mandlige’ ord. Alt imens kvinderne tier.
Ingen andre end jeg har udspurgt min bedstemor. Eller min mor. Selv de kvinder, som var med ved fronten, tier. Og hvis de pludselig begynder at erindre noget, så fortæller de ikke om den ’kvindelige’ krig, men om den ’mandlige’. De indordner sig under den etablerede norm. Kun hjemme hos sig selv eller hvis de er kommet til at græde i kredsen af veninder fra fronten, begynder de at tale om deres egen krig, som er helt ukendt for mig. Og ikke kun for mig, men for os alle. Da jeg rejste rundt som journalist, var jeg flere gange som eneste tilhører vidne til helt nye tekster. Det var rystende, på samme måde som da jeg var barn. I disse fortællinger blottede hemmelighederne deres monstrøse tænder ... Når kvinderne taler, er det uden eller næsten uden alt det, som vi er vant til at læse og høre om: Hvordan nogle mennesker heroisk dræbte andre og sejrede.
Eller tabte. Hvilket materiel og hvilke generaler man havde. Kvindernes fortællinger er anderledes og handler om noget andet. Den ’kvindelige’ krig har sine egne farver, sine egne lugte, sin egen belysning og sit eget følelsesrum. Sine egne ord. Her er der ikke helte og fantastiske heltegerninger, her er der bare mennesker, som er optagede af umenneskelige menneskelige gøremål. Og det er ikke kun dem (menneskene!) der lider, men også jorden, fuglene, træerne. Alle dem der lever sammen med os her på jorden. De lider uden ord, hvilket er endnu mere uhyggeligt.
Flere gange har jeg måttet spørge mig selv: hvorfor? Hvorfor har de kvinder, som har kæmpet for og indtaget deres plads i en tidligere rent mandsdomineret verden, ikke kæmpet for deres historie? For deres egne ord og deres egne følelser? De stolede ikke nok på sig selv. Det er en hel verden, der har været lukket for os. Deres krig forblev ukendt ...
Jeg vil skrive denne krigs historie. Dens kvindelige historie.
***
Efter de første møder ...
Overraskelse: Under krigen var disse kvinder sanitetssoldater, skarpskytter, maskingeværskytter, luftværnskommandører og soldater i ingeniørtropperne, men nu arbejder de som bogholdere, laboranter, guider, lærerinder ... Rollerne dengang og nu passer slet ikke sammen. Når de husker tilbage, er det, som om det er nogle andre piger, de fortæller om. De lyder overraskede over sig selv. Og samtidig sker der for øjnene af mig en ’menneskeliggørelse’ af historien, idet den kommer tættere på det almindelige liv. Den fremstår i et andet lys.
Jeg møder blændende fortællersker, i deres livshistorier er der sider, som kan sammenlignes med de bedste sider i litteraturens klassikere. Det er, når de ser sig selv helt tydeligt, både oppefra, fra himmelen, og nedefra, fra jorden. De ser hele vejen, fra det allerhøjeste til det allerlaveste, fra englen til dyret. Deres erindringer er ikke en lidenskabelig eller lidenskabsløs genfortælling af en svunden virkelighed, men en genfødsel af fortiden, som får tiden til at vende tilbage. Først og fremmest er det en skabelsesproces. Den, der fortæller, skaber, ’skriver’ sit liv. Det sker, at der også bliver ’skrevet til’ eller ’skrevet om’ på dette liv. Her gælder det om at være vagtsom. På vagt.
Samtidig er der i disse fortællinger en smerte, som smelter og tilintetgør enhver forstillelse. Temperaturen er simpelthen for høj! De mest uforstilte, fandt jeg ud af, er simple mennesker — sygeplejersker, kokke, vaskekoner ... De finder så at sige ordene inde i sig selv i stedet for at tage dem fra aviser og bøger, de har læst. De har dem ikke andre steder fra, men kun fra deres egne lidelser, og hvad de har måttet gennemleve. De veluddannede kvinders følelser og sprog er mærkeligt nok mere påvirket af tidens gang. Af dens fælles koder. De er inficeret med andenhåndsviden. Med myter. Med dem kræver det ofte lange og snirklede omveje, før jeg får lov at høre fortællingen om den ’kvindelige’ krig i stedet for den om den ’mandlige’, som handler om tilbagetrækninger, angreb, frontafsnit ... Her er det ikke nok med et enkelt møde, og jeg må tage adskillige lange seancer. Som en vedholdende portrætmaler.
Jeg tilbringer lang tid i fremmede huse og lejligheder, nogle gange hele dage. Vi drikker te, prøver nyindkøbte bluser, drøfter frisurer og madopskrifter. Vi ser på fotografier af børnebørnene. Og så sker det ... Efter nogen tid, man ved aldrig hvor længe eller hvorfor, men pludselig opstår det længeventede øjeblik, hvor personen afviger fra den gængse norm — af gips og jernbeton som alle vores monumenter — og går over til sig selv. Ind i sig selv. Det er ikke krigen, hun begynder at huske, men sin ungdom. Et stykke af sit liv ... Det gælder om at fange det øjeblik. Ikke at overhøre det.
Trykt med tilladelse fra Forlaget Palomar. Oversat fra russisk af Tine Roesen. ’Krigen har ikke et kvindeligt ansigt’ udkommer 1. november i Tine Roesens danske oversættelse på forlaget Palomar.

