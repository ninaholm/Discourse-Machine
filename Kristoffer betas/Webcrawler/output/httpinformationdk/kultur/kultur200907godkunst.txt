God kunst er uønsket kunst
Samfundet forlanger, at kunst har en værdi, der kan dokumenteres. Men, hvis god kunst kan analyseres og kortlægges og forklares, er det ikke længere god kunst. God kunst kræver ikke, at man skal have læst en bestemt bog af en fransk filosof, ingen kender


 God kunst fortæller os noget om at være menneske. God kunst virker indefra, vi optager det gennem sanserne, det lægger sig i os og kommunikerer mellem os og værket på en måde, som ingen forstår.
God kunst hiver og flår i det oprindelige menneske, der ligger og hviler i os alle. Videnskaben kigger ud i skaberværket for at finde Hans visitkort. God kunst leder INDE i skaberværket.
God kunst er ecstasy-pillen på taget af et S-tog med sit første barn i hænderne. God kunst er samtidens intuition, der findes en helt særlig kraft, som er mennesket givet, som dyrene ikke fik, god kunst står i direkte i forbindelse med denne kraft.
God kunst er den eneste vej til det himmel eller helvede, hvor altings oprindelse bor. God kunst er den mur, der omgiver mennesket - hvis vi en dag forstår god kunst, forstår vi os selv.
Hvis god kunst kan analyseres og kortlægges og forklares, er det ikke længere god kunst. God kunst kræver ikke, at man skal have læst en bestemt bog af en fransk filosof, ingen kender. God kunst indeholder ikke en løsning, et budskab eller en morale. God kunst appellerer ikke nødvendigvis til alle. God kunst kræver øvelse, omtanke og fordybelse.
Selvmodsigende
Samfundet forlanger af kunst, at den skal kunne formidle noget, den skal kunne markedsføre betaleren, den skal kunne give oplevelser, den skal kunne tjene penge og sætte ting i gang. Samfundet forlanger, at kunst har en værdi, der kan dokumenteres.
God kunst er i familie med tro, Gud og kirke. Samfundet har slået op med samme og flyttet fokus over på livets materielle sider.
Mennesket vil have materielle goder. Mennesket vil have noget for pengene. Mennesket er rationelt. Mennesket vil ikke have, at noget skal gå til spilde. Mennesket kræver retfærdighed, lighed og gode forklaringer. God kunst er selvmodsigende, paradoksal og uforklarlig.
Hvis god kunst skal spire, skal samfundet fokusere på åndelige værdier. Det vil give et kunstnerisk opsving, ligesom samfundets fokus på materielle værdier har givet et økonomisk opsving.
God kunst er den præcise modsætning til materiel status, hvorfor den gode kunst naturligvis har lidt længe.
Ægte kærlighed
Men hvad der gør det endnu værre er, at den lille klub af mennesker, man måtte forvente værnede om den gode kunst, er blevet infiltreret.
Kunst er blevet et symbol på materiel status. Kunst er blevet galleristernes prostituerede døtre, de både tjener penge på dem og værner om dem.
Hvor er den ægte kærlighed henne? Den, som holder fast, når brysterne bliver slunkne, og der er kommet nye statussymboler til. Er der 1.000 tilbage i Danmark? 100? Er kunsten som kunst tæt på at uddø?
Det er der desværre meget, der tyder på. Og hvis politikerne vidste, hvad god kunst var, ville de gøre det af med den øjeblikkeligt. Tænk sig at støtte noget uden nogen bekendte faktorer!
Vi kan kun håbe, at de ikke finder ud af det, men med det nuværende diskussionsniveau er der næppe heller store chancer for det.
Michael Jeppesen stiller i løbet af sommeren skarpt på, hvad god kunst er.

