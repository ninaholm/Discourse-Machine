Magnus Carlsen vandt i London
Den 22-årige nordmand er dermed udfordrer til VM-titlen


 I sidste ende gik det som forventet i London: Magnus Carlsen levede op til sin favoritrolle og vandt kandidatturneringen, men ikke uden at have gået så grueligt meget ondt igennem. Tre runder før slut så det ellers ganske fornuftigt ud: Carlsen var et halvt point foran den nærmeste forfølger, den tidligere russiske verdensmester, Vladimir Kramnik, der i 2000, også i London, væltede legendariske Kasparov af tronen. Men så kom Carlsens sorte langfredag: Med de hvide brikker spillede han nervøst – sådan så det i hvert fald ud, set fra ’ringside’– mod den uberegnelige ukrainer Ivanchuk og tabte et slutspil, han under normale omstændigheder uden det store besvær ville have holdt remis. Og da Kramnik samtidig noget overraskende vandt med de sorte brikker over den tredje kandidat til slutsejren, armenieren Levon Aronian, var Carlsen pludselig et halvt point fra den altafgørende førsteplads og dermed afhængig af hjælp fra andre spillere.
Den fik han allerede påskedag, da den israelske stormester Boris Gelfand holdt remis mod Kramnik, endda med de sorte brikker, mens Carlsen selv, også som sort, efter et langvarigt pres fik skovlen under feltets mest usikre stormester, Teimour Radjabov fra Aserbajdsjan.
Dermed var det helt lige inden sidste runde mellem Kramnik og Carlsen – dog med den vigtige tilføjelse, at nordmanden i tilfælde af ligestilling ville få tilkendt førstepladsen i kraft af flest gevinster: 5 mod Kramniks 4.
I denne nervepirrende finale skulle Carlsen have hvid mod russeren Peter Svidler, mens Kramnik skulle op mod Ivantjuk med de sorte brikker. Carlsen viste tydelige træthedstegn og tabte partiet efter 48 træk.
Heldigvis for ham – og skakverdenen, er man fristet til at tilføje – viste Ivantjuk stor styrke og nedlagde Kramnik efter 47 træk. Kramnik udtalte efterfølgende, at han i sit sidste parti havde spillet alt for kompromisløst på gevinst, fordi han ikke i sin vildeste fantasi havde forestillet sig, at Carlsen ville tabe som hvid. Altså nederlag til begge favoritter, og dermed blev slutstillingen i ’World Chess Candidates 2013’:
1. Carlsen, Norge, 8,5 points (fem gevinster) 2. Kramnik, Rusland, 8,5 p (fire gevinster). 3. Svidler, Rusland, 8 p. 4. Aronian, Armenien, 8 p. 5. Gelfand, Israel, 6,5 p. 6. Grischuk, Rusland, 6,5 p. 7. Ivantjuk, Ukraine, 6 p. 8. Radjabov, Aserbajdsjan, 4 p.
Vi kan nu se frem til en forrygende VM-match mellem den 43-årige regerende verdensmester, inderen Viswanathan Anand, og Magnus Carlsen.
Det internationale skakforbund FIDE har berammet matchen til 6.-26. november i år, og et muligt spillested er Anands hjemby Chennay (tidligere Madras) på den indiske østkyst. Imidlertid ligger dette langtfra fast, og et generøst tilbud fra et norsk firma eller en ditto mangemillionær vil sikkert friste alle parter til at tage imod tilbuddet. Der arbejdes allerede på sagen i det norske skakforbund. Og at nordmændene vil være i stand til at løfte denne opgave, fremgår af, at FIDE har henlagt det næstkommende skak-OL til Tromsø.
Det skal spilles i sensommeren 2014. Måske har Norge på det tidspunkt en verdensmester.

