Døde skuespillere i nye film
Drømmer man om at se Marlon Brando som førsteelsker over for Keira Knightley eller Marilyn Monroe som den nye Bond-babe, gør ny teknik det nu muligt at se den kemi på biograflærredet


 I magasinet Advertising Age kan man læse, at firmaet Advanced Micro Devices i New York i denne uge under stor ståhej præsenterede et nyt superhurtigt ATI Radeon grafikkort, som ifølge marketingschefen Neil Dessau atter gør det muligt at se døde stjerner i virtuel udgave på film. Han hylder i magasinet Advertising Age den nye æra som "Cinema 2.0" og varsler, at den nye teknologi vil gøre det muligt for film at være mere interaktive og computerspil at være stadigt mere livagtige. Hvis man ser en film derhjemme, kan man selv ændre i plottet, interagere med karaktererne, og endda skabe nye slutninger.
Gammelt i nyt
Ifølge Dagens Nyheter kan det lettest beskrives som det endegyldige møde mellem spillefilms- og computerspilsverdenen. Det nye grafikkort muliggør for filminstruktøren ikke blot kontrol af lys, men også indstilling af kameravinkler, iscenesættelse og dialog og gør det endda muligt at skabe virtuelle skuespillere med livagtige ansigtsudtryk. Dette betyder, at man kan skabe sig en Marilyn Monroe og lade hende spille sammen med en hvilken som helst nulevende skuespiller. 
"Vi kan tage videoklip af en filmstjerne og oversætte det til en virtuel skuespiller, som kan agere helt uafhængig af den oprindelige film," siger Jules Urbach, grundlægger af grafik og 3D-teknikfirmaerne Otoy og LightStage. "Nu er det altså muligt at pille skuespillere ud fra det forgangne og realistisk putte dem ind i nye film".
Dagens Nyheters Henrik Arvidsson spørger i slutningen af sin artikel, om der overhovedet bliver behov for levende skuespillere, så snart teknikken er på plads. Om det i nær fremtid vil være tilstrækkeligt at indspille en scene for at skabe den virtuelle figur, som derefter ligger til grund for resten af filmen. 
Vil aldrig kunne lykkes
Spørger man en af Danmarks mest populære filmproducenter, Regner Grasten, falder svaret prompte, at det i hvert fald ikke er noget, han har tænkt sig at bruge. 
"Nej, fordi alt skuespil kommer indefra, det handler om følelser, og at du kan se følelser i øjnene. Og det er ligegyldigt, om du skal grine eller græde. Men du kan tegne dig til det - det er noget helt andet. Det er jo også en kunstart, og jo flottere det er, jo mere levende er det. Det vil aldrig kunne lykkes. Hvis man prøver det, bliver det en kæmpe fiasko".


