Linnet-frustration



 Anne Linnet er sund for mig, fordi jeg er frustreret over Anne Linnet. Mine venner er frustrerede over Anne Linnet. På Facebook er Mattias Tesfaye frustreret over Anne Linnet. 68 procent af 14.000 adspurgte brugere på BT’s hjemmeside mener, at Anne Linnet er »fejlplaceret« i X Factor. Det er forsidestof.
Anne Linnet mestrer ikke det ekstatiske sprogbrug, som dommerne i X Factor har fremdyrket i talentkonkurrencens historie. »Det er en fin sang, og du synger den også fint,« siger hun så kedeligt, at jeg gisper efter mere patos.
Anne Linnet raffinerer ikke det psykologiske spil med de skælvende deltagere, når hun sender dem videre fra sin workshop: »Jeg må … desværre … sige, at … I … er … videre!« Sadismen bliver ufrivilligt komisk.
Og Anne Linnet spiller ikke efter samme regler, som vi er vant til i X Factor. Sidste fredag smed hun unge Zaina med den funky skærebrænderstemme hjem og lod kantløse Jonas blive i konkurrencen, selv om han også sidste uge endte i »farezonen«
Unge Zaina var Thomas Blachmans store identitetsprojekt. Hun var et uspoleret kæmpeego. Ældre Jonas, derimod, er kun et lille og sølle og venligt ego, der aldrig kan forvandles til showets eftertragtede individualitets-X.
»Det er den mest uretfærdige beslutning i X Factors historie,« spruttede Blachman efter Linnets afgørelse, som om han kommenterede et korrupt præsidentvalg. Og jeg følte – altså følte, i hjertet – at han havde ret.
Derfor er kedelige Anne Linnet sund for mig. En af Danmarks vigtigste sangskrivere formår at frustrere det fællesskab, som DR har skabt gennem sit individualitetsdyrkende musikfænomen, fordi hun ikke stryger showet med hårene. Hun er dårligt tv. Dermed skærper hun mit blik for, hvad der er godt tv. Og når mine krav til godt tv er spektakulære følelsesdriblerier og gravalvorlig X-dyrkelse af det unikke subjekt i én lang, glat følelsespølse, så er det godt, at Linnet for en stund får det hele til at klaske sammen. Så ser man den platte latterlighed igen. Så elsker man det hele med en ekstra knivspids sund skepsis. Så tak, Anne Linnet. (Men tag dig nu sammen!)

