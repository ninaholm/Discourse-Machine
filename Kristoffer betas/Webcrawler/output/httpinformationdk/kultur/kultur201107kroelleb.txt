Krølle Bølle outsourcet
Isen med den langhalede bornholmske figur på etiketten fremstilles ikke længere på troldens fødeø, men i midtjyske Vebbestrup. Og i Svaneke laver de is af jerseymælk med både figner og lokale kirsebær


 Opringning til isfabrikken Vebbestrup Mejeri:
Træffer jeg Leif Christensen?
»Han er her ikke lige nu, det er hans kone, du taler med ...«
Er du også med i produktionen?
»Ja ja!«
Men det er din mand, der er direktøren for det hele?
»Ja, men det er mig, der bestemmer!«
Så kan jeg lige så godt snakke is med dig ...
»Nej, ring nu om en halv time, så er han her igen. Det er bedre, du taler med ham.«
Hvis du vidste, hvor mange koner, jeg har hørt sige det ...
»Jamen, mændene vil også så gerne!«
Fornyet opringning en halv time senere:
Din kone siger, at det er hende, der bestemmer det hele ...
»Ja, det er også min tro!«
Vebbestrup er et tidligere allround mejeri, som I har lagt om til isfremstilling ...
»Ja, da andelsmejerierne blev nedlagt i 1980'erne, måtte vi finde på noget andet! Så vi laver is, fremstillet af rene råvarer, uden filivaw og syntetiske stoffer! Jordbær, vanilje, nougat og chokolade ...«
Jeg kan forstå, at det er jer, der fremstiller den bornholmske Krølle Bølle Is. I Midtjylland ...
»Ja, hvis de ikke selv kan finde ud af at lave den, må de importere!«
Er det et led i globaliseringen?
»Det ved jeg ikke noget om!«
Kærlighed
For den journalistiske ordens skyld opringning til Jonas Bohn, som driver det lokale Svaneke Ismejeri:
Der står på hjemmesiden, at jeres opskrifter er hem-melige. Hvori består hemmeligheden?
»Kærlighed!«
Til isen?
»Ja. Vi bruger Jersey-fløde, fordi den indholder mere mælkefedt og flere proteiner, så isen bliver blød. Og så lokale smagsstoffer, honning, ribs eller tjørzzebær, som det hedder på bornholmsk ...«
Er du selv mejeriuddannet?
»Næ, jeg kommer fra it-branchen ...«
Fra i-t til i-s! Men hvorfor producerer I ikke en Krølle Bølle Is?
»Fordi Krølle Bølle er del af en international koncern!«
På Vebbestrup Mejeri siger de, at det er fordi, man ikke kan finde ud af at lave den på Bornholm ...
»Faktisk er der en tidligere medarbejder på Bornholms Andelsmejeri, som hjælper mig! Det var dér, den blev fremstillet. Så der er lige en krølle på historien dér!«
 

