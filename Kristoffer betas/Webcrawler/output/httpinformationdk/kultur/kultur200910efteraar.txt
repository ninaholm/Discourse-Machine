Efterårsferie for voksne
Ferieråd helt uden hensyn til de mindste


 »Du er og bliver en hyggefrans,« sagde husfruen hovedrystende, da ugens emne blev forelagt. Hun virkede ikke rigtig imponeret over udsigten til endnu et sæt undskyldninger for, at voksne kan være lidt gode ved sig selv og hinanden.
Anledningen var udsigten til, at alle andre aviser ville være fyldte med gode råd til, hvad forældre og bedsteforældre kan foretage sig med ungerne i efterårsferien. Den slags foregår nemlig altid uden hensyn til de voksne. Ugens emne er derfor en guide til selvforkælelse, når nu ungerne er dejset om oven på museumsbesøg, ridderturneringer og hvad der ellers diskes op med i uge 42.
Til osten
Bichel Vine, der også ind i mellem har ost på programmet, mindede om, at det kun er de kedelige, der altid drikker rødvin til ost. En Domaine Emilian Gillet 2003, en hvid Viré-Clessé, er da også et fuldgodt alternativ. Klassisk vellagret Bourgogne med meget fin balance mellem sødme og syre, kraftig og interessant bouquet er blot nogle af de ord, man kan hæfte på, og med et stykke vellagret Comté bliver kombinationen alt andet end kedelig. Vi er i Macon, der kan noget særligt med de lagrede Chardonnayer, og den slår klart ridderturning i regnvejr.
Er det ligefrem en hel uges børneindsats, der skal ud af kroppen, kan man begynde med Bailly Lapierre - en tør Bourgogne Cremant - der kan netop det, den slags skal kunne. Ikke for store bobler, en passende tørhed, fin syrebalance og en pris, der i al fald ikke er gået finanskrise i.
Til det vilde
Hvis børnene ikke fuldstændigt har erobret menuen, er det tid til lidt vildt. Skovdue og så en H. Schlumberger 2005 Spätburgunder er både interessant, liflig og velsmagende. Der er noget over vildtsauce og så at kunne mæske sig i den rigelige frugt, den dybe bouquet og en lang eftersmag. De små poder kan glæde sig over, at man bliver salig og derfor med sikkerhed glemmer at sige til, når det er sengetid.
Man kan med fordel bruge en række af de samme ord og sagtens lade duen ledsage af en Fess Parker 2007 Pinot Noir. Hér dog i en lidt mere kølig stil, der smager afsindigt godt, fra Santa Barbera County i Califorien. Også med denne kommer der et saligt skær over ansigtet, mens man drikker, og skulle man have glemt det, genopdager man, hvor gode californierne er til netop denne drue.
Til de våde sko
Synes man, at Pinot Noir ikke slår til oven på en dag med våde sko og timelang venten i kø foran Tivolis forlystelser, vil det måske friste lidt mere med en Valpolicella Superiore Ripasso Villa Erbice fra 2006. Tre måneder i ståltanke med en ordentlig slat Amarone-presserester gør underværker, og Ripasso i denne kvalitet slås kun af Amaroner, der er betydeligt dyrere. Mørke, dybde, chokolade, vanille - den har det hele.
Til desserten
Har børneunderholdningen varet det meste af aftenen med, eller er man bare generøs, så slut aftenen med Sauterne. Og nej, den er ikke kun for pensionerede grosserere og damer med blåt hår; det er en herlig nydelse til dessert eller som dessert. En Clos L'Abeilley 2005 emmer af efterår og er for en Sauterne ganske rimelig i pris. Smagen af de druer, der nåede at få den første frost, og som med stor sødme fylder glasset, kan dårligt beskrives, men honning og abrikos er i al fald med.
Klummistens gamle far ynder at sige, at man skal være lidt god ved sig selv, mens man har sig, og følger læserne bare et af ugens råd, kan de forhåbentlig glæde sig over den ideelle kombination: skønne dage med ungerne og en passende belønning om aftenen. God efterårsferie.

Domaine Emilian Gillet 2005. 139 kr. www.bichel.dk
Bailly Lapierre Cremant.  89.95 kr. www.philipsonwine.com
Schlumberger 2005. 150 kr. www.nurwein.dk
Ripasso.  145 kr. www.ruderdalvin.dk
ble.dk

