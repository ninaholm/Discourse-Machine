DR afviser rygter om ny dramaserie om nederlaget 1864
DR Syd kunne i går berette, at Miso Film og DR vil producere en ny historisk  tv-serie om slaget ved Dybbøl Mølle i 1864. Men det passer ikke, lyder det fra DR's kulturdirektør
Forfatter og journalist Tom Buk-Swienty fik i 2009 prisen for årets historiske bog for sin roman 'Slagtebænk Dybbøl'. Romanen skal muligvis omsættes til en storstilet dramaserie til DR's søndags-flade i stil med 'Krøniken'. Men sikkert er det, at den skal filmatiseres som spillefilm og instrueres af Ole Bornedal.


 »Det er fuldstændig forkert, at vi skulle have committed os.«
Sådan lyder reaktionen fra DR's kulturdirektør, Morten Hesseldahl, efter at flere medier i går kunne fortælle, at DR vil bruge 100 millioner kroner på en historisk dramaserie om det blodige slag ved Dybbøl Mølle i 1864.
Ifølge DR Syd skulle DR allerede have en aftale på plads med Miso Film om at producere både en spillefilm og en tv-serie om det historiske slag, baseret på Tom Buk-Swientys bøger Slagtebænk Dybbøl og den endnu ikke udkomne Dommedag Als, som filmselskabet har erhvervet sig rettighederne til.
Men ifølge Morten Hesseldahl foreligger der endnu ingen aftale.
»Jeg kan bekræfte, at Slagtebænk Dybbøl er en af de bøger, vi kigger på, men det er ikke den eneste, og der er endnu ikke truffet en beslutning,« siger Morten Hesseldahl.
Han understreger, at der ikke falder nogen afgørelse på denne side af sommerferien.
»Hvis vi skal bruge 100 millioner kroner på et projekt, vil vi først vide, hvad pengene skal bruges til, og hvilken historie, vi muligvis skal stige om bord i. Det ved vi ikke endnu. Tom Buk-Swientys bog er god, men det er først og fremmest en faktuel fortælling. Vi er interesserede i at lave et søndagsdrama, og vi mangler stadig at se et manuskript, der kan folde historien ud,« siger han.
Hos Miso Film er producent Peter Bose også overrasket over at høre, at aftalen skulle være i hus.
I kraftig dialog
»Det kom noget bag på mig, da jeg læste nyheden på DR Syds hjemmeside,« siger Peter Bose, der dog medgiver, at filmselskabet er »i en kraftig dialog med DR om projektet.«
Miso Film erhvervede sig allerede i februar filmrettighederne til Tom Buk-Swientys bog, som man - i samarbejde med blandt andre DR  - nu vil basere en historisk helaftensspillefilm på med Ole Bornedal som manuskriptforfatter og instruktør.
»Men hvorvidt vi også ender med at producere DR's historiske dramaprojekt, kan vi desværre ikke sige endnu. Men vi håber da meget på det, for Slaget ved Dybbøl er en af de vigtigste og mest dramatiske begivenheder i danmarkshistorien,« siger Peter Bose.
Også DR's dramachef,  Ingolf Gabold, ser store muligheder i en historisk spillefilm baseret på Slagtebænk Dybbøl, og han lægger heller ikke skjul på, at Tom Buk-Swientys bog »er et af de projekter, vi pt. vurderer som en kandidat til DR's nye historiske dramaserie.«
Tabte en tredjedel
Slagtebænk Dybbøl er en af de senere års mest roste  dramadokumentariske bøger. Den beskriver den blodige dansk-tyske krig i 1864, der kulminerede med det forsmædelige nederlag ved Dybbøl Mølle den 18. april, som ikke alene førte til, at Danmark tabte næsten en tredjedel af landets territorium, men også i mange år efter kom til at præge den danske nationalbevidsthed.
Bogen følger både den menige soldat, den excentriske general, de ansvarlige politikere og de sørgende pårørende.
»Tom Buk-Swientys greb er unikt, fordi han fortæller historien med udgangspunkt i gamle breve mellem soldaterne i felten og deres familier derhjemme. Men det er en dokumentarisk fortælling og ikke en roman, som uden videre bare kan oversættes til et filmmanuskript. Derfor bliver Ole Bornedals opgave at trække dna'et ud af materialet og finde en vinkel at fokusere historien på,« siger Peter Bose.
En tordnende himmel
Ole Bornedal selv er begejstret for opgaven, for slaget ved Dybbøl har altid haft hans interesse, fortæller han.
»Jeg har igennem mange år tænkt på disse billeder: En tordnende himmel og rystende danske soldater under den, mens prøjserne stormer voldene, og på ganske få timer udsletter fædre og sønner i en rasende krig - der med et slag, dét slag - for evigt står mejslet i nationens erindring. Og så alligevel glemt. Der må være en stor historie i det her til os alle,« siger han. Ifølge Peter Bose håber Miso Film at have en afklaring på DR's holdning til projektet enten i slutningen af august eller starten af september.
DR's historiske dramasatsning er den største i DR's historie og et resultat af en ekstrabevilling på 100 millioner kroner, som indgik som en del af det seneste medieforlig.


