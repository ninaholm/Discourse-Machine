Min kultur: Mette Moestrup

 
	Mette Moestrup, digter og forfatter


 
– Hvilken kulturel udendørsaktivitet vil du gå til i sommer?

	»Jeg har været på Roskilde Festival, hvor jeg blandt meget andet fik hørt Nielsen Sisters, Azealia Banks, Doris Chrysler og Rihanna.«

– Hvad er den bedste udendørsaktivitet, du har været til?

	»Clandestino Festival i Göteborg, som jeg var til for nogle år siden. Det er et godt bud på en skandinavisk, men globalt orienteret og begavet festival.«

– Hvilken bog vil du læse i sommerferien?

	»Jeg har lige genlæst Inger Christensens dramastykke Æter på min yndlingsstrand her i Vendsyssel, wow, sølvvinger og påfuglefjer til bølgebrus – og derefter læste jeg Christian Dorphs En drøm om kærlighed ude i barndomshaven, svingende frem og tilbage i hængekøjen.«

– Hvilken bog vil du anbefale andre at læse i sommerferien?

	»Okay, jeg læser jo uhyggeligt meget altid, men – mit tip er, at hvis man ikke er så rig, så kan man købe meget billige bøger i genbrugsbutikker landet over om sommeren, der kan godt være meget slam, men f.eks. Margaret Atwood, Iris Murdoch og Isaac Singer er super til sommer-roman-læsning, og man kan tit få dem til 1-5 kroner. Ellers læser jeg tit spritnye, skandinaviske digtsamlinger. Hvis du er til natur, så læs Morten Chemnitz' Inden april, hvis du er til sær cyborg, så læs norske Anja Strømsted Høviks Darth Vader-eskalasjonen. Desuden vil jeg anbefale alle at læse den ikoniske digterinde Lalla fra 1400-tallets Kashmir i denne nye oversættelse: I, Lalla. The Poems of Lal Ded (oversat af Ranjit Hoskote).«

