Ivan var fjenden ...
... det herskede der ingen tvivl om, og vi huggede tappert til ham med vore fældede bajonetter. En krig forekom komplet usandsynlig dengang i Aarhus i 1963


Aldrig så snart var jeg blevet student, før jeg mødte op på Langelandsgades Kaserne i Aarhus for at aftjene min værnepligt. Den lå ikke længere væk, end at jeg kunne cykle hjem til mors kødgryder om aftenen, hvis de dampkogte kartofler i spisesalen ikke havde smagt mig. Værre var det ikke. Stedet var Telegraftropperne, Aarhus, 1963. Vi skulle lige vænne os til befalingsmændenes specielle sprogbrug. »Soldat, du tager jo på det gevær, som en nonne på en vis ting!« var en af de faste vendinger, men vi kunne også godt selv. ’Tyrens røvhul,’ kaldte vi det mudrede rør, vi skulle krybe igennem på en mark, og som skulle gøre os godt rustet til at forsvare fædrelandet, hvis Ivan kom.Ivan var den korte betegnelse for Sovjetunionens hær. Det var den russiske soldat, vi skulle forestille os, når vi skød til skive eller fægtede i den blå luft med bajonet. Det blev vi hele tiden mindet om.Sergenterne var moderat slemme, men løjtnanterne var rene sataner. Hos dem fandtes ingen nåde. De kunne se rust i geværløbet, hvor ingen rust var, og støv, hvor intet støv var. Så straffede de os med ekstra vagter eller inddrog vores orlov. Men så snart de var ude ad døren, fik fnis og kække bemærkninger frit løb. Rygterne løj ikke, når de sagde, at soldatertiden var noget af det morsomste i ens liv.Jeg ville nødig være min foruden, og vi lærte da effektivt, hvordan man skiller og samler et gevær. Det kan man altid få brug for. Jeg lå på en 12-mandsstue i en rødmalet barak sammen med 141, 275, 333, 346, 401, 146, 215, 308, 205 og 400? Jeg geråder pludselig i tvivl om numrene. Selv hed jeg 281. Min køjekammerat, 236, blev min ven, også efter soldatertiden.Han satte barakken på den anden ende, da han fejlagtigt fik udleveret en skjorte med sergentstriber fra vaskeriet. Med den på gik han ind på rekrutstuen og kommanderede ret og rør og meget andet, næsten som Kaptajnen fra Köpenick. Bagefter var vi døende af grin.Snød systemetGad vi ikke gøre rent til lørdagsparaden, hældte vi en spand vand ud over gulvet. Så så det ud, som om vi netop havde vasket det. Sådan snød vi systemet. Om natten klippede vi os ud gennem hegnet med bidetang og begav os ud i det århusianske forlystelsesliv.»Alle pi’r vil have en hjertenskær i kongens klæ’r,« sang Dirch Passer og Ove Sprogøe i en film. Ren propaganda, for var der noget, de ikke ville, så var det det. Vi kom altid hjem fra natklubben med uforrettet sag.Engang skulle der være orienteringsløb. Vi blev delt op i tremandshold, og vinderne ville få en ekstra weekend fri. På et af de andre hold var to landsholdsspillere i håndbold, som regnede det for en ren walk-over. Men 236, 346 og 281 ville det anderledes. Vi vandt. Det svarer nogenlunde til at slå Holland i fodbold. Løbet mindes vi altid med fornøjelse, når jeg løber på 236, der i dag er advokat i Skive.FredspolitikHvorfor blev jeg soldat? Var det for at forsvare fædrelandet? Slet ikke. Tanken om krig forekom uendeligt fjern – også selv om vi pludselig en dag blev kommanderet ind at ligge på vore køjesenge med fuld feltmæssig udrustning i flere timer. Anledning: Cubakrisen og dermed faren for atomkrig. Vi var i højeste alarmberedskab med hele pibetøjet, herunder bajonetterne. De skulle fedt hjælpe.Jeg blev soldat uden at skænke det en tanke. Der var tvungen værnepligt, men da jeg skulle sætte mit første kryds ved folketingsvalget, mens jeg var i trøjen, stemte jeg på det nystiftede Fredspolitisk Folkeparti, skønt min tankegang egentlig blot var, at soldater selv skulle bestemme, hvem de ville holde med, hvis der blev krig.Næste gang satte jeg kryds andetsteds. Krig er ikke altid af det onde, og faktisk eksisterede der strategiske planer i Østblokken for, hvorledes Danmark skulle besættes i tilfælde af krig, ligesom Murens fald med tydelighed viste, at kommunismen havde udviklet sig til en giftflod. Det har siden slået mig, hvor kort tid, der egentlig gik, fra Ivan blev sendt på pension, til Mohammed trådte ind på scenen som nyt fjendebillede.
