Spillesteder er økonomisk trængte
Stigende musikerhonorarer og bevillinger, der ikke er blevet øget i næsten ti år, har bragt en stor del af landets spillesteder 
i økonomisk uføre



 Pumpehuset i København er truet af lukning, og det ville Stengade 30 også være, hvis ikke Københavns Kommunes kulturudvalg torsdag besluttede at bevilge spillestedet et akut lån på 800.000 kr. Train i Århus har netop måttet fyre medarbejdere, og også Voxhall i Århus har for første gang røde tal på bundlenjen. 
Landet over er spillestederne trængt på økonomien. Og det skyldes ikke alene den generelle økonomiske afmatning, mener Jesper Nordahl, formand for spillestedernes brancheorganisation, spillesteder dk.
"Jeg vil ikke kalde det en decideret krise endnu, men jeg er sikker på, at vi her i efteråret vil blive vidne til at flere spillesteder må bukke under eller i hvert fald vil være lukningstruede. Nu ser vi konsekvensen af de meget stramme økonomiske rammer, vi arbejder under," siger han og forklarer, at det især er de regionale spillesteder, der har det hårdt. 
Talentpleje
De regionale spillesteder er de spillesteder, som Kunstrådets Musikudvalg udpeger til at modtage støtte fra staten og kommunen i en periode på fire år ad gangen. Med den status følger en lang række forpligtelser. Både økonomiske og kunstneriske.
"Hvis man sammenligner med f.eks. teatrene, er de økonomiske rammer for spillestederne meget stramme. Vi skal have 70 pct. egenindtjening, samtidig med at vi forpligter os til at sørge for at have koncerter med bands fra den lokale talentmasse," siger Jesper Nordahl, som selv er centerleder i Amager Bio i København.
Han understreger, at spillestederne bestemt også ønsker at styrke den lokale talentmasse, men de fleste koncerter med ukendte bands giver minus i regnskabet.
"De regionale spillesteder, der især har det hårdt nu, er dem, der har forsøgt at kompensere for det tab ved også at drive natklub i lokalerne. Men det marked har været meget vigende, og derfor er underskuddet bare vokset."
Bevillingen ikke vokset
Jesper Nordahl påpeger, at det altid har været svært at drive spillesteder i Danmark, men det blev umiddelbart nemmere, efter at spillestedsloven blev vedtaget i 2000. Siden da er den statslige bevilling imidletid ikke blevet opskrevet.
"Det er meget uhensigtsmæssigt, når prisen for at hyre et band stiger og stiger. For nogle bands er prisen tredoblet i løbet af den periode. Derudover er publikums krav til koncertproduktionen, f.eks. til lyd og lys, også stigende. Det betyder, at mange spillesteder har måttet gøre store investeringer. Alt dette for de samme penge som i 2000," siger Jesper Nordahl.
Spillesteder.dk er i fællesskab med pladeselskabernes brancheorganisation, IFPI, i gang med at kortlægge omfanget af de stigende bandgager og konsekvenser heraf. 
"Der er helt klart risiko for, at konsekvensen af den strammere økonomi bliver, at spillestederne vælger de sikre koncerter med etablerede kunstnere, og dermed nedprioriterer upcoming bands, og det er der ingen af os, der ønsker," siger Jesper Nordahl. 
Støtteordningen for de regionale spillesteder er en særskilt bevilling på finansloven og Jesper Nordahl appellerer nu til kulturministeren om at arbejde for at øge den bevilling. 
Det var fredag ikke muligt at få en kommentar fra kulturminister Carina Christensen. 


