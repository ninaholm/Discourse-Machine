Kz-lejrens gru
Tadeusz Borowski var et forbillede for mange holocaust-skildringer
 
	Borowski fortæller ærligt om forventningerne, når en transport er på vej, for så bliver de fanger, der bistår tømningen af vognene, for en gangs skyld mætte, når de kan få del i rovet fra de nyankomne. Arkivfoto


 
	Det særlige ved Tadeusz Borowskis selvoplevede fortællinger Hos os i Auschwitz er, at han insisterer på at fortælle præcist, hvad der skete. Hvordan han blev del af Auschwitz’ triste berømmelse, hvordan han bestak sig til nemme tjanser på hospitalet, hvordan han købte og solgte mænd og kvinder, og hvordan han egenhændigt skubbede muselmænd i krematorieovnene. Han fortæller ærligt om forventningerne, når en transport er på vej, for så bliver de fanger, der bistår tømningen af vognene, for en gangs skyld mætte, når de kan få del i rovet fra de nyankomne. Han beskriver, hvordan han er med til at genne fangerne ud af togvognene og hen til den store selektion, rydde vognene for lig af børn og ældre, som ikke har overlevet transporten, og ledsage de, der skal til gaskamrene. Og han føler ikke kun vrede mod SS-mændene, der tvinger ham til det arbejde, men også mod de mennesker, der er på vej i døden – fordi de klager for højt eller trækker det i langdrag.

	Borowski, der var kz-fange fra april 1943 efter at være blevet stukket for politisk aktivitet, beskriver ekstremt nøgternt livet i Auschwitz. På en måde, som har været et forbillede for senere holocaust-skildringer. Det er kompromisløst og ærligt som ingen andre. Her er ingen illusioner tilbage, og Borowski tvinger os til at se lige ned i afgrundene af den menneskelige psyke, hvor ethvert menneske afhængig af omstændighederne kan frarøves al menneskelig empati. Efter at have overlevet Auschwitz oplevede han en gentagelse af det barbariske nazistiske styre, da en af hans venner blev torteret af det hemmelige polske politi.

	Borowskis eget liv gik i stykker, og han begik selvmord i 1951. Tilbage står hans vidnesbyrd, som samtidig er et af de vigtigste litterære dokumenter om de rædsler, der blev begået i kz-lejrene.

Tadeusz Borowski - 'Hos os i Auschwitz', 1951

