Han var min helt
Nicolas Winding Refn og Ryan Gosling nærmest voksede sammen under optagelserne til 'Drive', der har dansk premiere om en uge, og parret har flere filmiske samarbejder på vej


 I næste uge er der dansk premiere på Nicolas Winding Refns første amerikanske film, Drive, der har Ryan Gosling i hovedrollen som en mand, der om dagen arbejder som stuntdriver og om natten som getaway-driver. Det er en stilig, intens og karakterdreven thriller, som fortjent indbragte Refn en instruktørpris på filmfestivalen i Cannes i maj, og som tilsyneladende er ved at sikre ham det helt store, internationale gennembrud.
Siden da har der i hvert fald været masser af snak om alle de projekter, den danske instruktør er i gang med i udlandet, flere af dem bliver med Gosling i en hovedrolle. Det var Gosling, der efter at have set flere af Refns film, blandt andet Pusher-trilogien, Bronson og Valhalla Rising, hyrede instruktøren til at lave Drive. Og samarbejdet omkring filmen havde været så godt, at parret nærmest var uadskillelige i Cannes.
»Det var tydeligt for mig, at Nicolas ... han er en af mine favoritinstruktører, der findes ingen som ham,« sagde Ryan Gosling for nylig om, hvorfor han valgte Refn til at instruere Drive.
»Jeg vidste bare, at Nicolas ikke ville efterligne nogen, han er nødt til at være original, det er ikke i hans dna at efterligne nogen. Det skulle være ham. Jeg vidste, at hvis vi fik ham ombord, så ville vi have muligheden for at lave noget unikt.«
Et nyt stjernepar?
Nicolas Winding Refn har selv fortalt om, hvordan Gosling var den perfekte skue-spiller for ham at arbejde sammen med, og det venskab, der opstod mellem dem under optagelserne til Drive:
»Han ville beskytte mig. Han var min helt. Som menneske var han min helt. Som min hovedrolleindehaver var han også min helt. Og det skabte selvfølgelig et meget stærkt bånd mellem os, fordi det er en meget følelsesladet måde at arbejde på.«
Så meget opmærksomhed har Drive og samarbejdet mellem de to vakt, at man allerede er begyndt at same´menligne parløbet med det, der i mange fremragende film var mellem Martin Scorsese og Robert De Niro.
Det er store ord, men indtil videre har Refn og Gosling i hvert fald yderligere to film på vej.
Først kommer Only God Forgives, der snart skal optages i Bangkok og handler om en tidligere politimand og en gangster (Ryan Gosling), som afgør deres stridigheder i en thaiboksering.
Den britiske skuespillerinde Kristin Scott Thomas er også på rollelisten i filmen, der er en dansk produktion og har manuskript af Refn selv.
Dø ung
Siden skulle de angiveligt gå i gang med en genindspilning af Michael Andersons science fiction-film Logan's Run fra 1976. Filmen foregår i et isoleret og tilsyneladende idyllisk fremtidssamfund, hvor livet ender, når man fylder 30. Titlens Logan, der i den nye version skal spilles af Ryan Gosling, finder ud af, at der findes en anden og bedre verden uden for og beslutter sig for at gøre oprør.
Inden det når så vidt, er det dog tid til en dramatisk og medrivende køretur med Refn og Gosling i Drive.

