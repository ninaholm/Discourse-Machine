Kulturministeriet fejrede H.C. Andersen for 65 millioner - Søren Kierkegaard må nøjes med 1,75
H.C. Andersens fødselsdag blev i 2005 fejret for over 230 millioner kroner. Til sammenligning vil filosoffen, Søren Kierkegaards, jubilæum blive afviklet for et mindre et-cifret millionbeløb. Politikerne peger på den økonomiske krise som forklaring – men det er en belejlig undskyldning, lyder kritikken


 Et festfyrværkeri afsluttede fejringen af H.C. Andersens runde fødselsdag, mens Søren Kierkegaards ser ud til at ende som en lille, våd knaldperle. Kun en brøkdel af de midler, som blev givet til den folkekære eventyrdigter, er tilfaldet den knap så folkelige filosof. Til eksempel har Kulturministeriet, der alene bevilgede hele 65 mio. kr. til H.C. Andersen-året i 2005, ikke kunnet afse mere end 1.75 mio. kr. til fejringen af Søren Kierkegaards 2oo-årsdag.
»Det bliver på en ganske anden skala,« bekræfter Ulla Tofte, direktør i Golden Days, og medarrangør af jubilæet.
I alt blev der rejst mere end 230 mio. kr. forud for H.C. Andersens fejring. Stat og kommuner gav 100 mio., Bikubenfonden gav 80 mio., og yderligere 50 mio. løb ind via mindre fonde og private erhvervsdrivende. Alle ønskede at blive en del af eventyret: Kendte og kongelige meldte sig som ’ambassadører’, billedhuggeren Bjørn Nørgaard opførte en monumental skulptur af den fynske forfatter, og rockikonet Tina Turner optrådte ved et spektakulært show i Parken, som alene beløb sig til 59 mio. kr.
Årets Kierkegaard-fejring bliver uden ekstravagante fester og store armbevægelser. Største internationale trækplaster bliver den slovenske filosof Slavoj Zizek, der nok er en stjerne inden for sit felt, men som næppe kommer til at fylde Parken med sit filosofiske foredrag.
»Der kommer til at foregå rigtig meget fint inden for det sædvanlige Kierkegaard-format. Men der vil ikke være midler til at nå alle dem, som ikke allerede i forvejen er interesserede i stoffet,« siger Ulla Tofte: »Skulle vi nå helt ud til, lad os sige Mjølnerparken, så ville det kræve en formattering af Kierkegaard og en langt større formidlingsindsats, end vi er i stand til at yde for de penge, vi har.«
Ifølge Ulla Tofte vil den begrænsede økonomi komme til at præge både skalaen og markedsføringen af de planlagte arrangementer og konsekvensen bliver, at den danske filosof i sidste ende ikke kommer ud til så mange danskere, som han kunne.
»Set med mine briller mangler vi penge til noget af det, som ville kunne rykke Kierkegaard et nøk længere ud, så vi ville kunne ramme andre end de sædvanlige Kierkegaard-interesserede. Det kunne for eksempel være alle dem, der lige nu danser zumba og lever som en ’Kernesund familie’, og som utvivlsomt ville kunne få noget ud af at læse Kierkegaard i stedet,« siger Ulla Tofte.
Ikke en ’cash cow’
Kulturminister Marianne Jelved ønsker ikke at tage ansvar for de manglende ministerielle midler. I en sms til Information oplyser hendes presserådgiver, at »de i alt 1,75 mio. kr. er givet efter en samlet vurdering af projektet af de foregående kulturministre Per Stig Møller og Uffe Elbæk«. Også de øvrige partiers kulturordførere har hidtil meldt hus forbi og henvist til den økonomiske krise som årsag til de manglende millioner – men det er ifølge Olav Harsløf, forsker og studieleder på Performance-Design på RUC i bedste fald »en belejlig undskyldning«: »Prioriteringen har ingenting med den økonomiske krise at gøre. Skulle H.C. Andersens fødselsdag fejres i år, ville beløbet have været mindst lige så stort som i 2005 – hvis ikke større,« siger Olav Harsløf, der er overbevist om, at den egentlige forklaring skal findes et helt andet sted:
»Der er så mange penge gemt i H.C. Andersen, at man bare behøver knipse med fingrene, før erhvervslivet, kongehuset og statsministeren står klar til at sole sig i ham. Han er en cashcow, og sådan er det ikke på helt samme måde med Kierkegaard. Han er muligvis verdensberømt og læst over det meste af kloden, men for erhvervslivet repræsenterer han ikke nær samme kommercielle brandingpotentiale,« forklarer Olav Harsløf.
Og hvis erhvervslivet ikke giver, så giver politikerne heller ikke:
»Virkeligheden er, at staten som regel først giver, når de private har givet. Da Mærsk for nogle år siden gav en million til den kongelige ballet, for at den kunne optræde i Washington, kastede kulturminister Per Stig Møller med det samme – og helt uopfordret – endnu en halv million i hælene på dem. Ikke fordi de havde brug for det, men fordi han gerne ville være med. Sådan er det: Ministerierne går sjældent forrest med fanen – men hvis erhvervslivet giver, så følger de trop,« siger Olav Harsløf.
Spildte muligheder
Men passer det, at det er umuligt at slå mønt af Søren Kierkegaards globale intellektuelle indflydelse? Ikke hvis man spørger Christian Have, kreativ direktør i Have Kommunikation og pr-ansvarlig for H.C. Andersen-fejringen i 2005. Han mener, politikerne fuldstændig har fejlvurderet brandingpotentialet i den danske filosof.
»Det manglende offentlige engagement i Kierkegaard-året har været lige dele forbavsende og skuffende. Muligvis har man tænkt, at Kierkegaard kun er for de allerede indviede og derfor ikke er lige så oplagt til at brande Danmark med som H.C. Andersen. Men det mener jeg er fuldstændig forkert,« siger Christian Have.
Han peger på, at Kierkegaard på flere måder har timingen med sig.
»Som filosof og tænker repræsenterer Kierkegaard nogle indre værdier, som i øjeblikket er oppe i tiden og meget efterspurgte ude i verden. Samtidig ville han have kunnet supplere historien om Danmark, så vi ikke kun fremstår som et lille eventyrland, men som en mangefacetteret nation med plads til flere store personligheder i hver sin ende af spektret. Så set ud fra et rent brandingmæssigt perspektiv, mener jeg, vi har misset en stor mulighed,« siger Christian Have.
For sent i gang
Ifølge Olav Harsløf falder en del af ansvaret for de manglende midler tilbage på de institutioner og interesseorganisationer, der beskæftiger sig med Søren Kierkegaard, og som kunne og burde have gjort en større og tidligere indsats for at tø politikere og erhvervsliv op.
»Man kunne have forventet, at for eksempel Søren Kierkegaard Forsk-ningscenteret i god tid inden jubilæet havde allieret sig med nogle af de personer og virksomheder, der er vant til at håndtere kulturel branding,« siger Olav Harsløf. Også Christian Have mener, arbejdet er kommet for sent i gang:
»Jeg synes egentlig, sekretariatet har gjort et udmærket stykke arbejde, men i forhold til at skaffe større finansiering til projektet, skulle man have været tidligere ude. Det kan tage lang tid at få talt fonde og offentlige myndigheder varme – og ekstraordinær lang tid midt i en økonomisk krise. Så tiden har nok været en faktor, man har undervurderet,« siger han.
Leder af Søren Kierkegaard Forskningscenteret Pia Søltoft mener imidlertid ikke, det ville have gjort nogen forskel, om man havde begyndt forberedelserne tidligere.
»Vi havde en færdig strategi klar allerede i 2010, så politikerne har haft masser af tid til at engagere sig i jubilæet. Forskellen er, at H.C. Andersen-fejringen lige fra begyndelsen var en politisk beslutning. Vi har derimod selv skullet råbe politikerne op og gøre dem opmærksomme på, at der overhovedet var et jubilæum,« forklarer Pia Søltoft.
Kierkegaard skal ikke tivoliseres
I øvrigt har det aldrig været meningen – eller for den sags skyld ønsket – at Kierkegaard skulle fejres på samme måde og i samme skala som H.C. Andersen, understreger Pia Søltoft.
»I vores øjne indbyder Kierkegaard ikke til en tivolisering. Vores ønske har blot været at rejse penge nok til at lave et stykke grundigt oplysningsarbejde, der kunne give endnu flere mennesker kendskab til, hvem han er, og hvad grundtanken i hans filosofi går ud på,« siger hun.
Helt konkret ville man gerne have haft råd til at få indgraveret Kierkegaard-citater i fortovet på syv udvalgte steder i København, men det er der ikke blevet penge til. Et andet smertensbarn er den elektroniske formidling af Kierkegaards værker.
»Vi ville gerne have udviklet en app med alt, hvad Kierkegaard nogensinde har skrevet, så man kunne sidde på en café eller en cykel og søge rundt i hans forfatterskab. Det ville også have taget noget af ærbødigheden væk fra Kierkegaard, hvis han blev gjort mere tilgængelig. Men det er der desværre heller ikke blevet råd til,« siger Pia Søltoft.
Midt ærgrelsen over de manglende millioner er der dog – ifølge Ulla Tofte fra Golden Days – blevet et interessant eksperiment ud af at arbejde med små budgetter. I modsætning til H.C. Andersen-jubilæet i 2005, hvor alt for mange pengeinteresser kolliderede med en alt for dårlig økonomistyring – der i sidste ende førte til en økonomisk skandale – har arrangørerne af Kierkegaard-året været fri for såkaldt kulturelle golddiggers. Som Ulla Tofte formulerer det:
»Projektløverne er – på godt og ondt – blevet væk denne gang. Men i vores event-baserede kulturverden har det sådan set været meget interessant at betragte, hvad det sætter i gang af gode projekter, når man pludselig skal arbejde med Kierkegaard, fordi man synes, han er vigtig, og ikke fordi der er økonomi og prestige forbundet med det,« siger hun.
 
 
 

