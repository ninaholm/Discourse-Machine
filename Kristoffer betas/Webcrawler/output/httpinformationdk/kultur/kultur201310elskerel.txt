Elsker, elsker ikke: Amalie Laulund Trudsøe

 
	Amalie Laulund Trudsøe


 
	Elsker

	At dufte til den første hybenrose en dag i maj og høre lærken over strandengen på Ordrup Næs, at mødes ud på eftermiddagen og få en øl i den violette, tilrøgede time, hjemmebagt brød med masser af smør, sort the (stavet med h), at blive åndeløs af læsning, at synge sammen, at strikke og lave ting, der kan mærkes mellem hænderne, at min kæreste er den sjoveste, jeg kender, grydestegt kylling med skilt sovs og rabarberkompot, at stå på langrendsski i Danmark på mirakuløse vinterdage, vild og sveddryppende dans, højtlæsning for børn og højtlæsning for voksne, nye kjoler, morgenkaffe, at vågne ud på natten og vide, at den er lang endnu, solskinsvejr og stille vind, undervisning, vejen, hvor jeg voksede op, at te mig med gin og ganske vidunderlige veninder, at København findes hele vejen rundt om mig, og at landet findes på den anden side, at kende blomsternes navne, jordbærkage, fødselsdag, at være forfatterinde og 25.

	Elsker ikke

	Matematik, rugbrød til aftensmad, sild og snaps, ændrede planer, at være alene for længe ad gangen, når gode bøger stopper, lidt for lange løbeture, en afmålt hilsen, et slattent håndtryk, idiotiet i dansk politik, for hurtige forandringer, de dage, hvor sneen smelter, at jeg stadig ikke kan forstå fodbold, pligtmøder, somre, hvor regnen aldrig hører op, at vi har så travlt med hinanden, bladselleri, når hviden blævrer i det blødkogte æg, tømmermænd (for det meste), skrivedage uden skrift, for meget fisk, at sommerens bryllupsfester er forbi, at støvsuge og stryge, november måned, hvor mørket endnu ikke er en vane.

