Blondine eller brunette - kvindens evige kamp
På det lille filmlærred på væggen synger Marilyn Monroe 'Diamonds ...' fra 'Gentlemen foretrækker blondiner' ved siden af en fotostat af Kristin Scott Thomas, som tager en lys paryk af for at afsløre sit eget mørke hår inden under
Blondinen over alle blondiner i film, og ja i verden: Marilyn Monroe, her som brunette med paryk fra 1962.


 Udstillingen Brunette/Blondine?, som åbnede denne måned i Paris' Cinemateque, bruger film og tv-arkiver, fotografier og kunst til at vise, hvordan generationer af filmmagere har anvendt kvinders hår til forførelse og til at præge deres tid.
Penelope Cruz var blandt dem, som måtte have en lyshåret paryk på for at camouflere sit latinamerikanske udseende, da hun medvirkede i en af sine første  ikke spanske film.
»Kvinders hår er bestandigt motiv for alle filminstruktører i alle film,« siger en af mændene bag udstillingen, Alain Bergala, og fremhæver blonde filmstjerner som Veronica Lake, Brigitte Bardot og Jean Seberg.
»Fremfor alt, så var det 20. århundrede et århundrede for blondinens imperialisme - og intet andet sted mere end i filmstudierne i Hollywood«.
I filmklip fra før Anden Verdenskrig ses den blonde stjerne Lana Turner give detaljerede tips til kvinder om, hvordan de kan kopiere hendes frisure med blonde krøller, der sættes engleagtigt op.
I et andet klip taler Jane Fonda til kameraet om sine tidlige år i filmindustrien, hvor hun fik at vide, at hun var for mørk til at kunne »sælge« og derfor i 10 år måtte farve sit hår lysere.
Et kalejdoskop af forsider fra modemagasinet Elle viser Catherine Deneuve i alle hårfaser gennem årene - fra tykke strågule lokker i 1960'erne til korte mørkeblonde krøller i 1980'erne.
Hver kvinde er begge
Udstillingen illustrerer, hvordan blondiner i 1930'erne var prototypen på den ærbare, hjemmegående hustru, mens brunetten var fristelsen. Derefter blev det gradvist omvendt: Blondinen blev mere og mere den typiske femme fatale, hvilket kulminerede omkring Marilyn Monroes og Jayne Mansfields tid og skikkelse i 1950'erne.
»Hver gang publikum med det samme ved, hvem der er den gode og den onde pige, så bliver der byttet rundt på koderne,« siger Alain Bergala.
I David Lynchs film er en tilbagevendende idé, at der findes en blondine og en brunette i enhver kvinde, tilføjer han og henviser til Mulholland Drive, hvor to heltinder - en lys og en mørk - fanges ind i et komplekst identitetsspil. Det samme gjorde Kim Novak, der både var blondine og brunette i Hitchcocks Vertigo (En kvinde skygges),
I en mere dyster sektion af udstillingen fokuseres der på den nordiske kult omkring det lyse hår, som blev gjort til et symbol på racerenhed i det nazistiske Tyskland og blev spredt til Josef Stalins Sovjetunionen, som hyldede landbrugets lyse kvinder.

