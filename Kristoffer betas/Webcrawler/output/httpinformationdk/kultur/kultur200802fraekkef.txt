Frække Friderik
Balancen mellem det anarkistiske og det pædagogiske var ifølge Ole Lund Kirkegaards ekskone det særlige for hans børnebøger. Til maj udkommer 'Frække Friderik', der har ligget i en kasse siden sidst i 60'erne


 Frække Friderik er lige så doven og uarbejdsom, som Lille Virgil er energisk, og lige så fuld af 'går den så går den'-logik, som Ivan alias Gummi-Tarzan er selvtvivlende og opgivende. Frække Friderik er navnet på drengen i Ole Lund Kirkegaards billedbog af samme navn, som udkommer til foråret - fyrre år efter, at bogen blev til. 
"Vi havde altid vidst, at manuskriptet var der, men havde bare glemt det," siger Anne Lise Kirkegaard, der var gift med børnebogsforfatteren indtil nogle måneder før hans alt for tidlige død i 1979.
Anne Lise Kirkegaard, der ligesom Ole Lund Kirkegaard var lærer, blev pensioneret for to år siden og begyndte derefter at rejse rundt i landet og fortælle om Ole Lund Kirkegaards liv og forfatterskab. 
I den forbindelse rodede hun i gamle kasser efter udklip, artikler og interview.
"Der læste jeg noget om Oles tanker omkring tekst og billede, og den forbundethed der er imellem de to, og så kom jeg faktisk til at tænke på den billedbog, som jeg virkelig ikke havde tænkt på i mange, mange år."
Etiske overvejelser
Historien om drengen Frække Friderik, en charmerende nasseprins, der sover med alt tøjet på og bor på en tørresnor, blev skrevet til Maya, parrets ældste datter, der var et par år gammel, da Ole Lund Kirkegaard så småt begyndte sin forfatterkarriere. Da Maya fik en datter i 1996, gik Frække Friderik videre til hende.
Men hvilke tanker ligger der bag at udgive en bog knap 30 år efter forfatterens død?
"Jeg har da haft nogle overvejelser af etisk art," forklarer Anne Lise Kirkegaard:
"Den har også ligget trekvart år, før jeg besluttede mig til at vise den til Gyldendal. Der er jo gået rigtig mange år, og kan bogen bære det? Er den relevant? Men samtidig er den så typisk for det, Ole kunne. En eller anden form for balance mellem den anarki, de der drenge udtrykker, og så det pædagogiske element. Den balance synes jeg er rigtig fin i Frække Friderik, og derfor synes jeg, det er forsvarligt," siger Anne Lise Kirkegaard, der understreger, at hele familien har det godt med udgivelsen.
Forud for sin tid
Med fredagens premiere på filmatiseringen af Frode og alle de andre rødder, den nyopdukkede Frække Friderik og den efterfølgende mediebevågenhed, er det blevet klart hvor eviggyldigt, Ole Lund Kirkegaards univers har vist sig at være. Anne Lise Kirkegaard indrømmer, at hun er lidt overrasket over, at opmærksomheden stadig er så stor.
"Det er fantastisk, at de stadig filmatiserer hans bøger, men Ole var jo forud for sin tid, vil jeg sige, rent tankemæssigt, i forhold til hvad børn måtte fylde. Han havde sin sympati hos børnene og forstod, hvad der foregik indeni dem, og det hænger sammmen med, at han var så fantastisk til at omgås børn. Det var han virkelig."

Billedbogen 'Frække Friderik', naturligvis med Ole Lund Kirkegaards egne illustrationer, udkommer til maj 

