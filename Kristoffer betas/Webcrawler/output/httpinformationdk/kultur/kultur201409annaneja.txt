Anna, nej Anna



 Det begyndte allerede i sidste uge. Avisens kulturredaktør kom ind på mit kontor og spurgte lidt henkastet, om jeg ikke havde en anmeldelse af noget positiv og opbyggelig litteratur til næste uge? Jeg tror, jeg kiggede vantro på hende, men tænkte så, at hun jokede, for Anna Sperling er dagen lang propfuld af sjove bemærkninger og latterskrald, og begyndte i stedet at tale om noget helt andet.
Men dagen efter var hun der igen, havde jeg virkelig ikke en eneste lille anmeldelse af noget positiv og opbyggelig litteratur? Sagen var nemlig, at vi onsdag i denne uge skulle udgive en hel avis med stof fra indland over udland, kultur- og debatstof, hvis artikler ikke som sædvanlig kun fokuserede på problemer og forfald, men som også lagde vægt på »de positive trends skabt af visionære mennesker«, som chefredaktøren formulerede det i sin leder. Vi skulle med andre ord udgive en hel avis, der samler og inspirerer til kvalificerede løsninger på verdens problemer.
Nu var det alvor, men jeg var rådvild. Min intuition sagde mig, at det ønskede ikke findes. Ligesom man ikke kan forlange af en gris, at den siger muh, så kan man ikke forvente, at forfatterne skriver visionære og opbyggelige bøger. Så jeg udbad mig betænkningstid og kiggede febrilsk listerne over de nye udgivelser igennem. Selvfølgelig var der ikke noget at komme efter.
Dagen efter var Anna der igen. Jeg mumlede lidt i skægstubbene, talte udenom og sagde, at jeg troede, at hun skulle finde sådan noget arkitekturkritik, for den er så, ja, opbyggelig. Så gik hun, desillusioneret.
Jeg skulle have sagt: Nej, Anna, der findes ikke nogen positivt opbyggelig litteratur.« Dystopier, skrækvisioner, menneskets udsathed og at sætte samfundsproblemer til debat har alle dage været det, litteraturen var bedst til. Utopier og enkle løsninger på verdens komplekse indretning er ofte endt som den værste og mest harmløse litteratur.
Det skulle jeg have sagt, men jeg er bange for, at jeg ikke gjorde det, fordi kloge Anna selvfølgelig allerede vidste det, og at vi bare i den positive avisånd havde lavet en lille ceremoni.

