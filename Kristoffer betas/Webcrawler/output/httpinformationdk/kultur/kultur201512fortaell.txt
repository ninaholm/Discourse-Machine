’Vi fortæller historier for at overleve’
I sin nye film, ’Louder Than Bombs’, ser den norsk-danske auteur Joachim Trier på en dysfunktionel families bearbejdning af sorgen efter morens død. Det gør han – uden frygt for at virke prætentiøs – med en undersøgelse af intet mindre end tænkningens natur
 Der er en helt særlig kommunikation mellem Norden og USA, mener instruktør Joachim Trier. Selv om han selv føler, at de emner, han laver film om, er meget skandinaviske, så som skyldfølelse og komplicerede relationer til forældre, har mange troet, at han var fra New York


 Der sidder to mænd på en café i London. De er gode kammerater og har været det i mange år, og nu taler de om, hvordan forskellige lande ser på pornografi.
»Da jeg var lille,« begynder den ene, »opdagede jeg nogle pornoblade, som min far havde liggende i skuffen. Jeg blev rigtig bange.«
»Nå, okay?« svarer dem anden.
»Ja, det var unge, nøgne piger, og jeg var kun ni år. Min søster var teenager, så jeg syntes, det var rigtig ulækkert. Men så viste det sig heldigvis, at det var nogle, min far havde købt, alene fordi han skulle give dem til nogle forretningsforbindelser i Tyrkiet. Fordi man ikke måtte have porno dernede.«
Så kigger han på sin kammerat. Kammeraten kigger tilbage. Og på ansigtet af den mand, der fortæller historien, er det pludselig tydeligt, at han tænker: »Nå, nej ...«
Og så forstår han, at hans far har løjet for ham. Men han forstår det først nu, som voksen, hvor han genfortæller anekdoten – at det var farens pornoblade. Hele mindet drejer 180 grader, og hans billede af faren ændrer sig.
Den mand, der får fortalt anekdoten, er den norsk-danske filminstruktør Joachim Trier, og den anden mand er en gammel kammerat.
Det er nogle år siden, samtalen fandt sted. Instruktøren boede dengang i London, hvor han også har gået på filmskole, og det var lige der på cafeen, at han fik ideen til at lave en film om, hvordan tænkning fungerer.
»Det, der er så underligt, er, at med tiden bliver vores minder til nogle andre. Det fælles narrativ, vi bliver tildelt af vores forældre, kan godt vise sig at være anderledes, end vi har gået og troet,« fortæller han, da Information møder ham i Grand Teatret i København i forbindelse med premieren på hans nye film, Louder Than Bombs.
»I forbindelse med vores individuelle løsrivelse er det umuligt ikke at se på vores forældre og på os selv på en anden måde. Det er kompliceret, men det kan også være både kærligt og komisk, det kan være alt,« siger han. »Men mest af alt er det kompliceret.«
Perspektiverne crasher
Louder Than Bombs handler om tænkning. Men det er først og fremmest et familiedrama om enkemanden Gene, hvis hustru, en feteret krigsfotograf, døde i det, der tilsyneladende var en bilulykke. Flere år senere vælger Gene at fortælle, at hun i virkeligheden tog sit eget liv. Det er en fortælling om, hvordan vi ser hinanden og repræsenterer os selv i en familie. Og om den forhandling, det er at skulle definere, hvem vi er i en fælles fortælling.
»Alle, der har søskende, har vel prøvet at diskutere med sine forældre og så bagefter stå med helt forskellige oplevelser af den samme situation. En oplevelse er selvfølgelig en oplevelse, og alle har ret, men nogle gange kan man være tvunget til at konfrontere den afstand – specielt, når man står over for en krise.«
Krisen i filmen er morens død. Den efterladte mand, Gene, vil gerne i kontakt med sine sønner, men de er begge i en løsrivelsesfase. Den ældste søn er selv netop blevet far, og han ønsker at holde fast på idealversionen af den kompromisløse krigsfotograf, som blev morens officielle eftermæle. Den yngste, 15-årige Conrad, virker meget introvert og lukker sig ind i sig selv og et online-spilleunivers hele dagen.
Mens filmen er et portræt af disse tre mænd og deres sorgbearbejdelse, er det også en mediering og en legen med filmmediet – og med enhver filmskabers frygt for at skabe stereotyper.
»Moren er krigsfotograf og kæmpede hele livet med at fange en menneskeskæbne og videreformidle den uden at reducere den til en kliché. På et tidspunkt siger lillebroren, at han i skolen har lært, at måden som man beskærer et billede, siger meget om, hvad man læser ud af det. Konflikten i filmen er, at perspektiverne crasher. De små hvide løgne, som man hele tiden fortæller hinanden, spinder ud af kontrol.«
Skandinaviske emner
Joachim Trier taler meget og hurtigt, og han griner hele tiden. Instruktøren er født i Danmark og har en dansk far, men flyttede som helt lille til Norge. Det fornægter sig ikke: Han taler et flydende, men lidt løjerligt dansk med norske undertoner.
Samtlige af manuskripterne til hans tre spillefilm har han skrevet i tæt samarbejde med norske Eskil Vogt. De to begyndte på manuskriptet til Louder Than Bombs for fem år siden, men holdt pause i skrivningen for i stedet at søsætte filmen Oslo 31. august (2011). Den norsksprogede film om en fremmedgjort ung stofbruger i Oslo blev en stor succes mange steder i verden, og Joachim Trier blev kontaktet af agenter og skuespillere fra Hollywood, der gerne ville arbejde sammen med ham. Blandt skuespillerne var amerikanske Jesse Eisenberg, der blev verdenskendt som Mark Zuckerberg i The Social Network, og som var stor fan af Triers første film Reprise, og franske Isabelle Huppert, der var vild med Oslo 31. august.
De amerikanske filmstudier laver i større og større grad superheltefilm, så den her type film, de efterårsagtige, New Yorker-humanistiske familiedramaer, der lugter lidt af Woody Allen, plejer at blive til fjernsynsserier eller slet ikke lavet. Men skuespillerne har et ønske om at lave den slags film, og pludselig sad Joachim Trier med det, han kalder drømmecastet; en håndfuld af verdens bedste skuespillere. Isabelle Huppert, Gabrielle Byrne, Jesse Eisenberg og Amy Ryan.
Det meste af filmen er optaget i USA, men den er klippet forskellige steder i Europa.
»Den er et underligt væsen, den her film. Men som jeg siger i Norge: Det er, som om vores band har fået et internationalt gig.«
At arbejde med amerikanske skuespillere har ikke været synderligt anderledes end at arbejde med norske, fortæller Joachim Trier, der er opvokset med New York Jewish Humor, fra Philip Roth, Woody Allen og Mel Brooks, og selv om han føler, at han skriver om det, han selv betegner som skandinaviske emner – skyldfølelse og komplicerede relationer til forældre – har mange troet, at han var fra New York.
»Det handler nok om, at vi deler kultur med de her lande. Der er en pingpong. Woody Allen er super inspireret af Bergman, og Arthur Miller skrev Death of a Salesman, som også handler om en dysfunktionel familie i et amerikansk ambitionssamfund, men han siger selv, at han var fuldstændig inspireret af Ibsen. Der er en helt særlig kommunikation mellem Norden og USA.«
Filmen bliver distribueret i flere end 100 lande, og folk genkender sig selv alle vegne, fortæller Joachim Trier.
»Noget af det, der har været mest tilfredsstillende ved de film, vi har lavet, har været at høre, hvorfor folk føler en næsten intim kontakt med karakterne. Det er jo absurd, at man filmer folk i Oslo, og så sidder der en i Canada eller Tyrkiet og tænker: ’Jeg forstår, hvad han tænker; jeg kender ham’.«
En undersøgelse af minder
Filmen er en sammensat, fragmenteret størrelse. En del af den er som en dagbog, en anden er essayistisk, en tredje er en voiceover fra fremtiden, og en fjerde er et tilbageblik på faren, der efter morens død prøver at indlede et forhold til en ny kvinde. De mange forskellige kapitler gør, at filmen mere føles som en mosaik end en lineær historie.
Ret tidligt i forløbet besluttede Eskil Vogt og Joachim Trier sig for at skildre et familieliv, der spejler en fragmenteret, moderne livssituation.
»Vi er udsat for enormt mange indtryk hver dag. Hvis man vil lave en sandfærdig fremstilling af virkeligheden, er man nødt til at indlemme drømme og ideer om fremtid og fortid. Når vi sidder her lige nu og snakker, kan det godt være, at en tanke falder mig ind om, hvad jeg skal senere i dag, eller at jeg mindes noget fra sidste år, men jeg er også til stede nu og her. Vi har ikke kontrol over det.«
Helt specifikt undersøger filmen, hvordan minder udvikler sig. På et tidspunkt ser vi lillebroren tænke tilbage på, da han legede gemmelege med sin mor, og i samme øjeblik går det op for ham, at hun havde set ham hele tiden. Men det går først op for ham nu som 15-årig, ligesom da det på cafeen i London først gik op for Joachim Triers kammerat, at pornobladene var hans fars.
»Sådan kan minder blive vredet rundt. Jeg forsøger at vise, hvordan tænkning fungerer. Det lyder måske prætentiøst, men hvorfor ikke?«
Da han var lille, gik Joachim Trier rundt med en diktafon og optog hverdagens lyde. På et tidspunkt optog han sine forældre, der skændtes, fordi han ville afspille det for nogen, når han blev ældre, så de kunne forstå hans oplevelser. Hans kassettebånd blev en slags dagbog eller lydblog. I dag har han mistet den og har kun minderne tilbage.
»Mange mennesker, tror jeg, har et ønske om at formidle sig selv til nogen gennem deres erfaringer. Det kan grundlæggende være forklaringen på eller udspringet til, hvorfor vi fortæller historier,« siger han. »Vi fortæller hinanden historier for at overleve. Det narrative element er en grundlæggende menneskelig egenskab, som altid har været der. Og kun igennem forhandling – ikke kun med andre, men også os selv, kan vi finde et narrativ for, hvem vi er.«
Joachim Trier stopper op.
»Oplever du ikke også selv det?« spørger han så, og inden jeg når at svare, tilføjer han: »At du skal møde en flot pige i byen og fortælle om dig selv på en fancy måde. Så er du nødt til at indgå i en forhandling med dig selv: Hvorfor gør jeg det her, hvad er det, jeg laver, hvor kommer jeg fra? Det er noget næsten meditativt, noget terapeutisk, som vi alle har indbygget i os selv. Vi ser os selv over tid, og så forsøger vi at finde filmiske virkemidler, der passer til vores fortælling.«
En stedløs nordmand
Det er nogle af livets store spørgsmål, som Louder Than Bombs kredser om. Joachim Trier har svært ved at forklare det hele, men det er netop også derfor, han laver film, forklarer han: Fordi han føler, at han gennem billederne kan udtrykke noget, han synes, er vanskeligt at sætte ord på. Filmen skal holde mysterierne intakte, og publikum skal helst være nysgerrige på den – og også undre sig, efter de har set den.
»Det er filmens frihed. Jeg havde en spændende snak for nylig med den store norske forfatter Karl Ove Knausgård, som jeg var så heldig at spise middag med. Vi talte om filmens ret til ikke at fortælle noget, men at den kan vise noget, man kan undre sig over. Det misundte han filmen for.«
Joachim Trier tilføjer, at han selv synes, at netop Knausgård er fantastisk til at male billeder, og at han i sig selv er en meget filmisk forfatter.
»Men I har også nogle gode forfattere i Danmark,« udbryder han, »Josefine Klougart er vildt spændende. Hun er et forbillede i forhold til at kunne tale om, hvad hun laver. Når man læser interview med hende, er det som at læse tænkning. Hun taler om døden helt skamløst, det rører mig at læse interviews med hende; jeg er besat af interviews med Josefine Klougart.«
Joachim Trier griner højt og hjerteligt. Interviewet er slut, og han skal tilbage til Oslo. Instruktøren har boet i London i syv år og har de seneste år været meget i New York. Han har også et ønske om at bruge mere tid i Danmark – han har mange venner i København og et dansk pas. Men han føler sig mest norsk. Nogle gange føler han sig stedløs, siger han og tilføjer, at Danmark er et godt filmland.
»Men mine bøger er i Oslo. Og der, hvor bøgerne er, er hjemme.«

