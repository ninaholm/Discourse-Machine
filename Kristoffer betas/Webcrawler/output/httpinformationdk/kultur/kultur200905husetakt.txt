Ud-af-huset-aktiviteter
Kunsten flytter indhos de syge børn


 Kunsten rykker ud af de vante rammer og flytter ind hos de syge børn på Århus Universitetshospital i Skejby den 14. maj. Her lukker Århus Kunstbygning ned på sin faste adresse i Århus Midtby og flytter til børneafdelingen på Skejby. 
Alt personale fra ledelse, administration, billetsalg til cafépersonale tager sammen af sted til de indlagte børn med en mindre del af den samtidskunst, der normalt vises i Århus Kunstbygning.
Arrangementet er det første i en række ud-af-huset-aktiviteter, som Århus Kunstbygning vil lave. 
Målet er at bringe samtidskunsten ud til så mange som muligt. Også dem, der ikke umiddelbart har mulighed for at komme i Århus Kunstbygning.
"Vi ser det som en fantastisk mulighed for at tilbyde de indlagte børn og deres forældre en oplevelse, der viser de vante omgivelser på børneafdelingen fra en ny side. Samtidig involveres børnene aktivt," siger Inge Pia Christensen, oversygeplejerske på børneafdelingen.

