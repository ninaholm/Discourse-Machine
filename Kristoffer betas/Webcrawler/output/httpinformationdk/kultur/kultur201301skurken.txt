Skurken er os



Taler man engelsk med accent, spiller man skurk i engelsksprogede film. Sådan er virkeligheden for danske skuespillere, når de bevæger sig ud i verden. Men en håndfuld af vores bedste mandlige skuespillere får lov til at vise flere facetter af talentet i stort anlagte, amerikanske tv-serier – også selv om de spiller den slags skurkeroller, der traditionelt på film ville have været todimensionale og langtfra lige så interessante.
Det kan vi fortælle om i denne første udgave af FILM & FJERNSYN, vores nye torsdagstillæg, hvor vi hver uge sætter særlig fokus på film, tv og dokumentarfilm.
Hvad enten det er Ulrich Thomsen i Banshee, Nikolaj Coster-Waldau i Game of Thrones, Thure Lindhardt i The Borgias eller Mads Mikkelsen i Hannibal, så beviser de, at en kulørt og underholdende skurk ikke kun behøver at være et let gennemskueligt, dumt svin, men også kan være et facetteret menneske med en fortid og hemmeligheder, man gerne vil vide mere om.
At den slags roller findes, og at danske skuespillere får lov til at spille dem, siger meget om, hvad det er, det moderne, amerikanske tv-drama formår i forhold til mainstreamfilmen. I tv-serierne er der mulighed for at folde en fortælling ud over lang tid – mange timer fordelt på flere sæsoner – og lade personerne udvikle sig på en helt anden måde, end en films forholdsvis korte spilletid tillader.
Tv-serieskaberne har friheden til at tage større chancer, når det gælder indhold, udtryk og fortællestruktur, og mange af serierne har en psykologisk og menneskeligt realistisk tone, også selv om de foregår i et fantasiland eller handler om en menneskeædende psykiater.
Derfor er de nye, amerikanske tv-serier – fra The Sopranos og The Wire til Homeland og Game of Thrones – så populære og de danske skurke så fascinerende. Serierne handler om mennesker på godt og ondt. De holder et spejl op for os tv-seere og viser os, at ondskaben er en del af vores liv, og at skurken er en af os.
Som den danske instruktør Ole Christian Madsen, der har instrueret to afsnit af Banshee, formulerer det: »Tv-serierne beskriver det almindelige menneskes liv og kamp for overlevelse, problemer og konflikter i tilværelsen.«

