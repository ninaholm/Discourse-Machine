De ubesvarede spørgsmål i Blekingegade
Trods bøgerne, teaterstykke og nu en dokumentarfilm er der stadig meget, som offentligheden mangler at få svar på - både om banden og om myndighederne, siger Peter Øvig Knudsen
Nøglen til Blekingegade. En forulykket bil syd for Birkerød den 2. maj 1989 indeholdt det afgørende spor, som førte politiet til lejligheden i Blekingegade. Hvordan kunne banden virke så længe, selvom de havde været under intens overvågning i årevis.


 Var det Jan Weimann eller nu afdøde Niels Jørgensen, der med et oversavet jagtgevær skød og dæbte politibetjent Jesper Egtved Hansen i Købmagergade tidligt om morgenen den 3. november 1988?
Det er et af mange spørgsmål i sagen om Blekingegadebanden, der stadig savner svar. I starten mente forfatter og journalist Peter Øvig Knudsen ikke, at netop det spørgsmål var særligt interessant. Det var jo ikke noget, han kunne komme frem til svaret på. Men efter at have turet landet rundt og holdt foredrag om sine bøger, har han været nødt til at revidere sin opfattelse:
"Jeg kan mærke, at netop spørgsmålet om drabsmandens identitet optager mange. Det virker simpelthen oprørende på borgerne, at man kan skyde en betjent, uden at nogen bliver dømt for drabet, mens en lille kreds af personer dækker over hinanden og ikke tager ansvar," siger Peter Øvig Knudsen, der mener, at det skæbnesvangre skud "nærmest er blevet et samfundsanliggende."
- Så nu synes du også, at det er vigtigt?
"De pårørende har i hvert fald ikke mulighed for at komme til ro om sagen, så længe der dækkes over drabsmanden. Men jeg kan mærke ude i foredragssalene, at mange mennesker anskuer det som et anslag mod den demokratiske samfundsorden, og derfor er det vigtigt for dem" tilføjer han.
Ingen forsoning
- Tror du på, at Bo Weymann ikke ved, om det var hans storebror Jan, der skød?
"Jeg er mest tilbøjelig til at tro, at Bo ikke ved det, selv om det kan være svært at forstå, at han ikke skulle have spurgt sin bror. Men når han ikke spørger, er han selvfølgelig også fri for eventuelt at vide, at hans storebror er drabsmanden," siger Peter Øvig Knudsen og peger på, at ansvaret for, at sandheden kommer for en dag, "nu hviler tungt på Jan Weimanns skuldre, da Niels Jørgensen er død."
Drabsmandens identitet er ifølge Peter Øvig Knudsen ikke det eneste, offentligheden stadig mangler oplysning om fra bandens side: 
"Tre af bandens medlemmer har i en lang artikel for nylig forklaret indgående om deres motiver bag de kriminelle handlinger. Men de mangler stadig at forholde sig til konsekvenserne af deres forbrydelser, lige fra den lille pige, der blev bundet og tapet fast til en radiator i en kælder over forskellige bank- og postfunktionærer, der er blevet overmandet til den sikkerhedsvagt i Daells Varehus, som blev slået, så han fik kraniebrud. Alle disse personer bærer den dag i dag psykiske eller fysiske mén efter at have været i nærkontakt med banden."
Så længe bandens medlemmer ikke hver især tager ansvar for deres handlinger, kan der ikke blive tale om nogen forsoning, mener Peter Øvig Knudsen med henvisning til erfaringerne fra bl.a. den sydafrikanske Sandhedskommission.
Og så er der PET-sporet
På myndighedssiden er der ligeledes en række spørgsmål, som offentligheden mangler at få noget at vide om:
"Det vigtigste er selvfølgelig et svar på, hvordan PET kunne vide så meget om banden undervejs uden at gribe ind, feks. ved at give kriminalpolitiet et fyldigt referat af deres viden."
Det er især den såkaldte Lobeliavej-episode i juni 1986, Peter Øvig Knudsen tænker på: "Niels Jørgensen bliver anholdt efter et mislykket biltyveri på Lobeliavej, hvor han har særdeles professionelt tyveværktøj, radioudstyr og falsk identitetskort. Her bliver PET klar over, at banden råder over en illegal organisation med falske identiteter og dæklejligheder. Samtidig bliver PET via telefonaflytning også klar over, at banden stadig har tæt kontakt til PFLP's operative ledelse. Men PET meddeler ikke til kriminalpolitiet, at man overvåger en kriminel bande med forbindelser til en international terrororganisation. Heller ikke da kriminalpolitiet efter røveriet mod Daells Varehus direkte spørger, om PET har nogen i kikkerten."
- Hvorfor gør PET ikke det?
"Jeg har diskuteret det med chefpolitiinspektør Per Larsen, som dengang var operativ chef i PET. Hans standardforklaring er, at man godt nok havde nogle brikker, men at man ikke havde samlet dem."
- Tror du på den forklaring? 
"Den ene mulighed er, at den manglende kommunikation er et eksempel på katastrofal inkompetance i PET. Det burde i sig selv kunne kalde på undersøgelse og selvransagelse, hvis hans svar er rigtigt. Den anden mulighed er, at PET har haft sine grunde til ikke at fortælle, hvad de vidste."
- Og hvad skulle det så være?
"Én grund kunne være, at der var en kraftig rivalisering mellem PET og det almindelige politi. En anden grund kunne være hensynet til andre landes efterretningstjenester, dvs. det israelske Mossad."
... og Mossad-sporet
Dermed har Peter Øvig Knudsen taget fat på endnu et af de ubesvarede spørgsmål på myndighedssiden.
"Hvor meget har Mossad haft at gøre med overvågningen af banden fra slutningen af 1970'erne?"
- Hvad tror du?
"Man har længe vidst, at der var en 'tolk' fra Mossad ansat i PET's hovedkvarter. Men nu ved vi, at samarbejdet også har haft en mere vidtgående karakter end bare translatøropgaver. Således var det Mossad, der installerede rumaflytning i en af bandens dæklejligheder, nemlig den i Arresøgade." 
"Offentligheden må have krav på at få at vide, hvor tæt det samarbejde har været. Hvor stor indflydelse har Mossad haft på PET's beslutning om at overvåge og overvåge, men ikke at gribe ind eller kommunikere viden eller mistanker videre til det almindelige politi? I hvert fald har Mossad ikke haft interesse i, at Blekingegadebanden kom bag lås og slå, fordi man gennem overvågningen havde en slags hul igennem til PFLP-chefen Marwan El-Fahoum."
- Tror du, at PET-Kommissionen vil løfte sløret for den slags? 
"Samarbejde med andre landes efterretningstjenester er noget af det mest følsomme i den branche. Men offentligheden har efter min opfattelse krav på et svar."
En tidligere chef i PET har efter udgivelsen af bøgerne fortalt Peter Øvig Knudsen, at samarbejdet mellem PET og Mossads europæiske hovedkvarter i Paris netop om Blekingegadebanden var ganske tæt.
"Det gør det vigtigt at få oplyst, hvor meget PET har lænet sig op af Mossads alt andet end uvildige rådgivning i den her sag."
Straks efter Købmagergaderøveriet i november 1988 iværksatte PET en overvågning og aflytning af bandens medlemmer. En af dem, der blev overvåget, var Peter Døllner, selv om han havde forladt banden mere end tre år tidligere.
- Det tyder ikke på, at PET havde en særlig omfattende viden?
"Det kan jeg ikke forklare. Det er vel svært at konstatere, om en person er holdt op med at være aktiv. Hvordan skulle man kunne det? Overvågningen førte jo, så vidt vi ved, aldrig til, at PET kom på sporet af konstateret kriminalitet."
... og det justitsministerielle spor
Endnu et ubesvaret spørgsmål er, hvorfor Justitsministeriet ikke fulgte Lyngby Politis ønske om hjælp til efterforskningen af Lyngby-røveriet i marts 1983.
"Resultatet af røveriet var rekordstort, og kort efter dukkede to palæstinensere op i Paris med seks millioner danske kroner. Men Justitsministeriet ønskede ikke at hjælpe Lyngby Politi med at rejse krav over for franskmændene om at få udleveret de to palæstinensere eller pengene. Hvorfor traf Justitsministeriet beslutningen om ikke at følge Lyngby Politis ønsker? Hvem i ministeriet traf beslutningen? Var eventuelt andre ministre i Schlüter-regeringen orienteret om beslutningen, og havde de i givet fald godkendt den?"
- Hvad tror du?
"Min teori er, at ministeriet traf den beslutning for at undgå, at to højtrangerende PFLP-terrorister kom til at sidde i fængslet i Danmark og på den måde måske udgøre et nyt selvstændigt mål for befrielsesaktioner eller terrorhandlinger. Men det er kun min gisning. Igen synes jeg, at befolkningen og offentligheden må have mulighed for at diskutere, om det i givet fald var en klog og rimelig beslutning."
- Kunne drabet i Købmagergade være undgået, hvis Lyngby-røveriet var blevet opklaret?
"Der er mange hvis'er på spil her. Lyngby Politi mener selv, at de havde haft bedre muligheder for at opklare røveriet, hvis de havde fået udleveret pengene og de to palæstinensere. Bo Weymann har sagt, at hvis bare ét af bandemedlemmerne havde været indkaldt til afhøring, så havde det været nok til, at banden som sådan havde stoppet deres røverier. Hvis og hvis ... så var Jesper Egtved Hansen ikke blevet skudt. Nu kom bandemedlemmerne ikke til afhøring, og derfor fortsatte banden i lang tid i troen på, at politiet dels var dumme, dels ikke anede spor om dem."

