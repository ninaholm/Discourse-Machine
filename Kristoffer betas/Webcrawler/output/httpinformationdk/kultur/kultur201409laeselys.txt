De læselystne tosprogede
Bogen har høj status som kilde til viden hos tosprogede børn. Det peger Stine Reinholdt Hansens ph.d.-afhandling om børns læsevaner på: Nogle oplever læsevanskeligheder og læser ikke, men mange læser meget og vil gerne læse mere – også mere end de etnisk danske børn, der ellers også er glade læsere
 De tosprogede børn er mere positive i deres svar end de etnisk danske børn, når de bliver spurgt, om de læser for fornøjelsens skyld, og om de læser for at finde ud af ting, som de gerne vil lære.


 Talrige målrettede læsekampagner har virket. Det må være konklusionen på Stine Reinholdt Hansens ph.d.-afhandling om børns læsevaner.
Det viser sig nemlig, at nok er der færre læseheste, der læser dagligt, men der er flere børn, der læser jævnligt, end det var tilfældet ti år tidligere, hvor en sådan undersøgelse sidst blev gennemført af Center for Børnelitteratur.
Dengang holdt mange børn op med at læse for deres fornøjelses skyld allerede mellem 3. og 4. klasse. Når de lige var blevet i stand til selv at læse godnathistorie, så holdt de op med det. I dag har det rykket sig til mellem 5. og 6. klasse.
»Børnene bruger i højere grad deres nyerhvervede læseevne til at opsøge og læse bøger på egen hånd,« siger Stine Reinholdt Hansen, der netop har forsvaret sin ph.d. Når børn vælger litteratur ved Center for Børnelitteratur, Aarhus Universitet.
Som en del af sin ph.d. har hun gennemført en spørgeskemaundersøgelse blandt 1999 børn i 3.–6. klasse over hele landet, og til forskel fra den tidligere undersøgelse af børns læsevaner har Stine Reinholdt Hansen også haft interesse i at undersøge tosprogede børns læsevaner. De udgør således 28 pct. af børnene i undersøgelsen.
Og noget tyder på, at deres holdning til det at læse er anderledes end de etnisk danske børns.
»De tosprogede børn læser i højere grad for at lære noget. Deres læsning ser altså ud til at være mere nytteorienteret og målrettet end etniske danske børns. Det kan have noget at gøre med, at de opfatter det at læse som afgørende, hvis de vil klare sig godt i det danske samfund, men det er jo ikke ensbetydende med, at det ikke samtidig kan være lystbetonet,« siger hun.
At have lyst til at læse og lyst til at lære kan godt hænge sammen, mener Stine Reinholdt Hansen.
De tosprogede børn er mere positive i deres svar end de etnisk danske børn, når de bliver spurgt, om de læser for fornøjelsens skyld, og om de læser for at finde ud af ting, som de gerne vil lære.
Og tosprogede og etnisk danske forholder sig stort set lige positivt til læsning – de tosprogede endda en anelse mere positivt. Stine Reinholdt Hansen påpeger, at man må tage en del forbehold, inden man konkluderer for meget om de tosprogedes læsevaner ud fra en spørgeskemaundersøgelse.
»Der kan være mange grunde til, at børnene svarer, som de gør,« siger hun.
Underlødigt og kommercielt
Undersøgelser viser for eksempel, at da det af drenge opfattes som nørdet at læse meget, kan de have tendens til at have en negativ opfattelse af læsning, og det kan farve deres svar. Omvendt kan tosprogedes svar være præget af, at de gerne vil imødekomme forventninger til dem. Tallene viser dog først og fremmest, hvad børnene har svaret og ikke hvorfor. Det vil derfor kræve yderligere undersøgelser at få be- eller afkræftet flere tendenser i undersøgelsen.
Det generelle billede er, at børnene er positive over for læsning. 76 pct. af de tosprogede svarer, at de er nødt til at kunne læse godt af hensyn til deres fremtid. Det samme gælder 70 pct. af de etnisk danske. Men hvis Stine Reinholdt Hansens resultater skal kunne anvendes fremadrettet til målrettede indsatser, så giver det ingen mening kun at spørge, hvor meget og hvorfor børnene læser i deres fritid.
»Vi må også spørge dem, hvad de læser,« siger hun, og det har hun gjort.
 De tosprogede børn er mere positive i deres svar end de etnisk danske børn, når de bliver spurgt, om de læser for fornøjelsens skyld, og om de læser for at finde ud af ting, som de gerne vil lære.
Jakob Dall
Det viser sig, at serielitteraturen er populær blandt mange børn. Altså bøger, som af litteraturformidlere ofte opfattes som underlødige og er produceret udelukkende med kommercielt sigte. Bog efter bog om hestepiger eller drenge, der står på skateboards, om seksualforskrækkede vampyrer og menneskeædende zombier.
»Det er tydeligt, at den litteratur, der er populær som fritidslæsning, ikke er den samme, som den, der læses i skolen, men det behøver ikke nødvendigvis være sådan. Hvis vi skal bevare børnenes læselyst, bør vi tage det, de har lyst til at læse mere seriøst. Det er ikke ensbetydende med, at vi skal inddrage populær litteratur i undervisningen ukritisk. Men måske kunne man udvide undervisning i læsning til også at handle om at forholde sig kritisk til det læste; til markedsføringen af den pågældende bog, til eventuelle stereotyper og så videre. Børnene bliver i dag præsenteret for tekst i ufatteligt mange sammenhænge, og det er vigtigt, at de udvikler en kritisk sans – også over for det, de synes er spændende. Og så rummer dele af serielitteraturen faktisk mere potentiale, end vi forestiller os,« siger Stine Reinholdt Hansen.
Når børnene bliver bedt om at færdiggøre sætningen ’Jeg ville nok læse mere, hvis ...’, ser det ud til, at de tosprogede børn oplever større barrierer end de etnisk danske børn. Det er jo ikke så overraskende, at det kan være vanskeligt og udfordrende, hvis man har et andet førstesprog, men de mange ønsker om forbedringer kan også være udtryk for, at man er entusiastisk omkring det at læse.
Men det er bemærkelsesværdigt, at de tosprogede i højere grad efterspørger mere hjælp fra skolen og bibliotekerne. Og Stine Reinholdt Hansen påpeger i sin undersøgelse, at her er en gruppe med særlige behov, der kunne imødekommes bedre.
Både de etnisk danske børn og de tosprogede mener i høj grad, at de ville læse mere, hvis de kunne læse om det, de interesserer sig for, og det får Stine Reinholdt Hansen til at foreslå, at man fokuserer mindre på læseniveau end tilfældet er. Det er ikke en bogs lixtal, der vækker børnenes lyst til at læse.
»Nogle gange får børnene udleveret letlæsningsbøger, som ikke er interessante eller relevante og måske ikke lever op til deres opfattelse af, hvad de skal bruge læsningen til. Det kunne være en idé – også selvom teksterne så er mere udfordrende – at tilbyde dem bøger, der appellerer til dem,« siger hun.
Når børnene generelt efterspørger bøger om emner, der interesserer dem, og de tosprogede i særlig grad gerne vil læse bøger, som de føler, de lærer noget af, så har en del af læsekampagnerne måske alligevel slået fejl.
»Vi kalder dem altid læselystkampagner. Som om det ville være farligt at sige, at man også kan lære noget af at læse. Det ligger i vores kultur, at det der med at lære noget hører skolen til, og hvis man taler om at lære noget i fritiden, så kan det hurtigt blive opfattet som noget negativt. Men når jeg ser på disse resultater, så tænker jeg, at det kunne være forfriskende, hvis man lavede kampagner, hvor det i højere grad blev legitimt at læse nytteorienteret. Der er ikke nogen grund til at skelne mellem lyst til at læse og lyst til at lære,« siger Stine Reinholdt Hansen.

