Sidste chance for at dømme nazistiske krigsforbrydere
Med en storstilet plakatkampagne i Tysklands største byer forsøger det israelske Simon Wisenthal Center at optrappe jagten på tilbageværende nazistiske krigsforbrydere. Og der er 25.000 euro i dusør til borgere, der kan levere relevante oplysninger
I Køln og andre tyske storbyer har Simon Wiesenthal Centret i Jerusalem fået hængt plakater op i forbindelse med ’Operation sidste chance’.


 
	På lygtepæle, balustrader, husmure og plakatsøjler. Det offentlige rum i tre af Tysklands største byer er i denne uge spækket med plakater, der bærer teksten »Spät, aber nicht zu spät« (Sent, men ikke for sent).

	2.000 plakater er i alt blevet hængt op i Berlin, Köln og Hamburg. De er todelte, så der nederst er en hvid tekst på rød baggrund, og øverst et sort-hvidt fotografi fra koncentrationslejren Auschwitz-Birkenau, hvor 1,3 millioner mennesker menes at være blevet dræbt. Ud over det centrale budskab står der »Operation sidste chance«, og i bunden vises telefonnumre til en hotline, som man anonymt kan ringe til.

	Det er det israelske Simon Wisenthal Center, der står bag den spektakulære kampagne. Centret dokumenterer jødernes historie, og sidst det gjorde sig bemærket, var i 2008, da det offentliggjorde en liste over de mest eftersøgte nulevende nazister. Med det nye initiativ ønsker centret at finde frem til nazistiske krigsforbrydere, som stadig er i live, og som ikke tidligere er blevet retsforfulgt.

	Og leverer man som borger oplysninger om personer, der for eksempel har gjort tjeneste i en af koncentrationslejrene under krigen, gives en belønning på op til 25.000 euro (cirka 185.000 kr.).

	Det oplyser centret på sin hjemmeside.

	»Millioner af uskyldige blev dræbt af nazistiske krigsforbrydere. Nogle af forbryderne lever og er frie. Hjælp os med at bringe dem for retten,« hedder det.

	En vigtig påmindelse

	»Det er nu eller aldrig. Vi har højst to eller tre år – det er alt,« siger kampagnens initiativtager Efraim Zuroff fra Simon Wiesenthal Center til Reuters med henvisning til, at det snart er 70 år siden, krigen sluttede.

	»Jagten er ikke længere kun rettet mod de højtstående gerningsmænd fra Holocaust, hvor omkring seks millioner jøder blev myrdet. Den er rettet mod de tusindvis af mennesker, der hjalp i disse dødsmaskiner,« siger han og fortsætter:

	»Enhver retsforfølgelse er en vigtig påmindelse om, at retfærdighed for Holocausts ofre stadig kan ske fyldest.«

	Som der står på plakaterne, er initiativet en del af projektet ’Operation sidste chance’, som blev lanceret i december 2011. Projektet er blevet indledt efter en række opsigtsvækkende sager de senere år. Den 98-årige ungarer Laszlo Castary blev for nylig retsforfulgt for sin medvirken til at deportere jøder fra Auschwitz, tyske Hans Lipschis blev i maj arresteret i Tyskland, fordi han mistænkes for at have været vagt i Auschwitz – og ikke mindst er der dommen mod John Demjanjuk:

	»Det var en helt skelsættende dom over en østeuropæisk frivillig, som valgte at arbejde som vagt i nazisternes dødslejre i en periode under krigen,« siger Torben Jørgensen, lektor på Danish Institute for Study Abroad til P1 Morgen om John Demjanjuk: »Han var 90 år gammel, da han fik sin dom, og nu er det sådan, at med den dom skal man ikke længere have begået en konkret forbrydelse, men bare have været med i en af disse lejre – så står man til straf. Det gør så, at man pludselig står med et halvt hundrede tidligere vagter, som man nu kan retsforfølge.«

	Den dansk-tyske journalist Sigfried Matlok, som har skrevet en bog om topnazisten Werner Best, undrer sig over, hvorfor Simon Wiesenthal Centers kampagne først kommer nu.

	»De fleste tyskere vil mene, at det er mindst én postgang for sent. Jeg tror ikke, vi bliver klogere af at stille folk, som er ældre end 90, for retten,« siger han til Berlingskes Nyhedsbureau:

	»Nu griber man efter folk i fjerde eller femte række, men man kan undre sig over, at man ikke gik efter folk, der stod i første række, da uhyrlighederne blev begået,« siger han med henvisning til Werner Best, som blev udnævnt til rigsbefuldmægtiget i Danmark i 1942 og først døde i 1989.

	 

