Parforholdet som ikkeangrebspagt
Det kyniske ægtepar Francis og Claire Underwood viser, hvordan den politiske rævekage skal skæres i tv-serien ’House of Cards’. Men strategiske parløb er andet end machiavelliske magtspil. Powerpar-fænomenet er en kærkommen anledning til at studere vores forestillinger om det ideelle, moderne parforhold
 
	Francis og Claire Underwood (Kevin Spacey/Robin Wright) udgør powerparret i den roste Netflix-serie ’House of Cards’. Deres partnerskab sætter spørgsmålstegn ved vores faste forestilling om ægteskabet


 
	Er det ikke svært at være gift med en politiker? Altid skal du stå i baggrunden, altid skal du tilsidesætte dine egne ambitioner til fordel for hans,« spørger en interviewer politikerhustruen Claire Underwood i tv-serien House of Cards.

	»Sådan ser jeg det ikke,« svarer hun. »Han støtter mig, og jeg støtter ham.«

	Den politiske thriller trodser klassisk dramaturgi ved at skildre et parløb, hvor begge parter forfølger deres ambitioner. For det fængslende ved serien er ikke den egentlig banale pointe, at der er koldt på toppen, og at magt korrumperer. Det uhyggelige er, at fru Underwood aldrig viser et menneskeligt ansigt, sådan som vi forventer. I stedet overgår hun ham gang på gang i hensynsløshed og magtsyge. Vi er med andre ord langt fra en traditionel konstellation, hvor en supportive spouse a la Laura Bush eller Anne-Mette Rasmussen står last og brast med sin ambitiøse ægtefælle. I stedet ser vi et par, for hvem ægteskabet er en slags storpolitisk ikkeangrebspagt. Her fungerer parforholdet ikke som trygt og fredfyldt helle fra de iskolde magtspil. Den politiske krigsskueplads strækker sig helt ind i dobbeltsengen.

	Yuppiehustru fra helvede

	I modtagelsen af House of Cards har mange set paralleller til virkelighedens ultimative powerpar, Bill og Hillary Clinton. Amerikanske medier beskrev tilbage i 1990’erne Hillary Clinton som »Lady Macbeth fra Arkansas« og »den overbærende yuppiehustru fra helvede«. Hillary Clinton er stadig forhadt i republikanske kredse ud fra en forestilling om, at hun så igennem fingre med sin mands utroskab til gengæld for hans politiske opbakning, akkurat ligesom fru Underwood.

	I serien får alle vores værste kulturelle forestillinger om magtfulde par frit løb. De er golde og barnløse, de er kyniske, psykologisk forskruede og skyr ingen midler. Vi har heller aldrig nemt ved at forlige os med virkelighedens powerpar – de stålsatte moderne ægtepar som Helle Thorning-Schmidt og Stephen Kinnock eller Bill og Hillary Clinton, der som specialtrænede og uovervindelige kampenheder samarbejder om at give hinanden en hestesko opad i magthierarkiet.

	Francis og Claires forhold slår os som klinisk og uromantisk. Her er ingen sofahygge og biografture, ingen urhistorier om to blikke, der mødes tilfældigt i en togkupé.

	»Francis vidste, at jeg ikke ville pylres om og sættes op på en piedestal,« siger Claire i en af seriens mest foruroligende scener, hvor hun er i færd med at give en døende et uønsket handjob.

	Med hånden under den kræftsyge mands dyne røber hun, at hun i sin tid giftede sig med Frank, fordi han sagde til hende: »Claire, hvis du bare vil være lykkelig, skal du sige nej til mig. Jeg har ikke tænkt mig at skænke dig et par børn og så ellers vente på pensionsalderen. Jeg lover at befri dig fra det liv. Jeg lover, at du aldrig kommer til at kede dig.«

	Fornuftsægteskab

	Underwood-parret er altså noget så fremmedartet som et moderne fornuftsægteskab. Ud fra sobre, rationelle overvejelser valgte Claire blandt sine mange bejlere den mand, som bedst kunne hjælpe hende med at opnå sine mål i livet. Den mand, der ville være hendes ligestillede.

	Men hvis den form for uromantisk kalkule giver os en dårlig smag i munden, kunne vi jo – i stedet for at lade os chokere – bruge anledningen til at studere vores forestillinger om det ideelle parforhold. For det er som bekendt kun inden for de seneste 250 år i den vestlige verden, at kærlighed har været uundværligt inventar i et parforhold. Tidligere var parforholdet en noget mere prosaisk affære, der sikrede den samfundsøkonomiske reproduktion og slægtens videreførelse. Og man skal jo som bekendt ikke så skrækkeligt langt syd for Hamborg, før de økonomiske strukturer stadig i dag kræver mere fornuftsbaserede alliancer.

	Og selv om strømmen af letbenede romantiske komedier prøver at overbevise os om det modsatte, så er det uhyre vanskeligt at tale om parforhold uden også at tale om økonomi. For som den tyske teoretiker Roswitha Scholz har forklaret, skærer kapitalismens grundlæggende modsætninger sig tværs igennem det konventionelle heteroseksuelle forhold: De momenter af livet, som ikke direkte tjener den abstrakte værdiproduktion, bliver afspaltet fra det økonomisk-politiske univers og er historisk set blevet defineret som ’kvindelige’.

	Afvigere er onde

House of Cards’ genialitet består blandt andet i, at den spiller bold op imod den kulturelle forestilling, at den ene part i et forhold står for de bløde værdier. Meget sigende er det et gennemgående træk i skildringerne af powerpar, at en karakter må afsværge sine såkaldte ’kvindelige’ egenskaber for at deltage i magtspillet på den ’mandlige’ banehalvdel.

	Det kunne være en forklaring på dramaturgiske afvigertyper som tøffelhelte og isdronninger, der befolker kulturen og litteraturen. For ligesom den oprindelige BBC-miniserie House of Cards trak på Shakespeares skildringer af magt og ærgerrighed, betjener David Finchers amerikanske nyindspilning sig også af et persongalleri af menneskelige grundtyper, der lige så vel kunne gå rundt i Capitol Hill som på Borgen eller i Macbeths Inverness.

	For arbejdsdelingen i det romantiske kærlighedsbegreb er, at manden bidrager med uddannelse, fornuft og social status, mens den ressourcesvage kvinde kun kan bidrage med følelser og empati. Og afvigerne fra den opdeling portrætteres sjovt nok som enten impotente eller onde.

	»Fyld mig helt med hærdet grusomhed fra fod til isse, gør blodet tykt, så ingen hjerteanger og ingen medynk flyder i dets bane, forspilder mit uhyggelige forsæt og standser det, før det er gennemført,« siger Lady Macbeth i Shakespeares tragedie, som ifølge skuespilleren Robin Wright har dannet forlæg for hendes karakter i serien, Claire Underwood.

	Kammeratskab

	Claire står med ryggen til, da hendes mand kommer hjem, efter han mod udveksling af insiderviden har været i seng med journalisten Zoe Barnes. Vi tror, hun vil reagere med vrede og sårede følelser, men i stedet vender hun sig om og spørger: »Hvad har hun at tilbyde os?«

	For utroskab er ikke den værste synd i Underwood-parrets univers. Det er derimod svigt af den fælles solidaritet. Claire holder sig ikke tilbage for at dolke sin mand i ryggen, hvis han ikke opfylder sin del af kontrakten. »Du udnytter mig, ligesom du udnytter alle andre. Det her har aldrig været en del af aftalen,« siger hun anklagende, da der opstår en interessekonflikt. Men vi er ikke i tvivl om kammeratskabet imellem dem, når de rituelt deler en cigaret inden sengetid. Som Frank Underwood siger i en af de shakespeareske asides henvendt til kameraet, hvor han delagtiggør seeren i sit rænkespil: »Jeg elsker den kvinde. Jeg elsker hende højere, end hajer elsker blod.«

	Man kan anskue Francis og Claires strategiske alliance som atter en instrumentalisering af menneskelige relationer. Men spørgsmålet er, om parforhold ikke altid har været strategiske og instrumentaliserede – blot kun på den ene parts præmisser.

	I en anden amerikansk krønike, tv-serien Mad Men, ser vi den antropologuddannede hjemmegående husmor Betty Draper gå helt i frø i rollen som det selvopofrende og totalt usynlige bagland. Det kan godt være, at vores forhold har ændret sig i dag, men vores modvilje mod moderne powerpar som Underwood-parret tyder måske på, at vi mentalt og ideologisk stadig har Mad Men-universets romantiske idealer fra starten af 1960’erne.

House of Cards gengiver et komplekst, moderne og stærkt individualiseret partnerskab helt på højde med den igangværende opløsning af både velfærdssamfundet og den traditionelle kønskultur. Så findes der overhovedet gode argumenter for at holde fast i en borgerlig, vestlig forestilling om ’ægte kærlighed’ som trøstende kompensatorisk frirum fra konkurrencesamfundet? I Underwood-parrets tilfælde ser vi en samlivsform, som arbejder strategisk på begges præmisser. Magtudvekslingerne forsvinder ikke, men House of Cards siger det, som det er, og tager tyren ved hornene.

Anden sæson af tv-serien ’House of Cards’ kan ses på streamingtjenesten Netflix

