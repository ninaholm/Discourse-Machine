'Det er ikke længere sjovt at være socialdemokrat'
Ned til de varme lande med ekstremisterne og mandsopdækning af ballademagerne. Prøver SF at stjæle DF's vælgere - og kan Danmarks nu tredjestørste parti mon ryste akademikerstøvet af sig og vinde UnderDanmark hjem til venstrefløjen?
Højredrejning. Villy er blevet folkelig. Formanden for Danmarks tredjestørste parti har succes med at tale i hårde vendinger mod danske muslimer. Har han mon været i lære hos Pia?


 Nu er det jo ikke fordi, venstrefløjens toneangivende ideologer historisk set har savnet evnen til at udtrykke sig i skarpe vendinger, eller for den sags skyld har tøvet med at insistere på, at de alene besad den korrekte verdensanskuelse. Nogle ville måske også sætte spørgsmålstegn ved, om SF's formand, Villy Søvndal, ligefrem skal henregnes til venstrefløjens toneangivende ideologer.
Men alligevel.
Der sker et eller andet med SF for tiden. Mens enhedslistekollegerne i det andet venstrefløjsparti sætter alle kræfter ind på at forsvare Asmaa Abdol-Hamids ret til at bære sit tørklæde på Folketingets talerstol, har Søvndal for længst meldt ud, at hun slet ikke hører til på venstrefløjen (dog ikke på grund af tørklædet, men alligevel).
I sidste uge bragede Villy Søvndal så igennem i medierne med et budskab om, at Hizb ut-Tahrir skulle tage og pakke deres sydfrugter og flytte til Iran eller Saudi-Arabien. Blot udtrykt i lidt skarpere vendinger. 
Herefter supplerede integrationsordfører Astrid Krag med krav om rockerlovsmetoder og benhård kurs over for indvandrerbander og beklagede en "slap" indsats fra politiets side - og regeringens, naturligvis. Det var SF's "akutplan", hun fremlagde, partiets svar på februars mange skraldespandsbrande i de danske byer.
Vælgeranalyserne
Midt i al virakken kunne SF juble, at man med godt 15.000 medlemmer er blevet landets tredjestørste parti, efter Venstre og Socialdemokraterne. I forvejen råder partiet over landets største politiske fødekæde, da SF Ungdom er landets største politiske ungdomsorganisation.
Og så fordoblede SF jo også lige folketingsgruppens størrelse, sidst der var valg. Hvad fremgangen skyldes, ved partiapparatet (når man bliver færdig med at behandle sine data fra valget) mere om end nogensinde før: Med Villy Søvndals magtovertagelse kom også en moderniseret tilgang til vælgerjagten med omfattende vælgerundersøgelser og -analyser, noget Dansk Folkepartis Pia Kjærsgaard i øvrigt benytter enhver lejlighed til at drille Søvndal med. 
Hvad SF blandt andet fandt ud af var, at man havde en stor mængde vælgere blandt samfundets lavere uddannede offentligt ansatte, fra SOSU-hjælpere til folkeskolelærere og sygeplejersker. Sådan nogle, som ellers er tilbøjelige til at stemme på Socialdemokraterne eller måske ligefrem Dansk Folkeparti.
"Det er ikke en strategi at gå specifikt efter DF-vælgere," siger SF's næstformand, Jakob Nørhøj: "Men det er en strategi at tale til mange af dem, som på forskellig vis føler sig presset i det her samfund og tidligere har set Anders Fogh Rasmussen eller Pia Kjærsgaard som et oplagt alternativ."
Nørhøj pointerer med en vis tilfredshed, at SF i forhold til partiets størrelse er bedre end Socialdemokraterne til at flytte vælgere fra den blå blok over i den røde.
Men ifølge flere eksperter kan SF godt glemme alt om at kapre DF-vælgere i større stil. Valgekspert Kenneth Thue Andersen, som tidligere har lavet Socialdemokraternes vælgeranalyser, siger:
"Det tror jeg er fuldstændig udelukket. SF er både værdipolitisk og konkret for langt derfra. Brobygningspartierne er Venstre, de konservative, Socialdemokraterne og midterpartierne. SF er ved at indtage positionen som nationens røde talerør, længere er den sådan set ikke."
Fremme i skoene
Men går det trægt med at omvende de danske folkepartister til socialistiske folkepartister, kan SF i hvert fald kapre Socialdemokratiske vælgere. Det viste valget i november sidste år.
En af de kaprede er Anne-Mette Brandt Ringive, 46-årig SOSU-hjælper med job på et specialcenter for udviklingshæmmede og desuden et af SF's dugfriske nye medlemmer: Hun meldte sig ind i mandags. 
Dermed bekræftede hun den udvikling, SF også på medlemssiden er ved at gennemgå - som næstformand Jakob Nørhøj udtrykker det: 
"Vi får en større andel lavtuddannede end tidligere. Hvor et SF-medlemskab i gamle dage mere var en ting for folk med videregående uddannelse, så får vi nu i højere grad fra alle grupper."
For Anne-Mette Brandt Ringive handlede indmeldelsen i SF også om utilfredshed med den socialdemokratiske leder, som hun mener "efteraber Anders Fogh". Hun fulgte derfor en populær lokalpolitikers skifte fra Socialdemokraterne til SF.
"Jeg syntes, at nu var det altså ikke sjovt at være socialdemokrat længere," griner hun i telefonen fra Grindsted. 
"Socialdemokraterne har svigtet. De lover en frygtelig masse, og når det kommer til stykket, sker der ikke en dyt. Jeg håber, SF kan gå ind og holde lidt mere på, at der skal ske noget," siger Anne-Mette Brandt Ringive.
"Jeg kan godt lide Villy Søvndals profil - pludselig er han lidt fremme i skoene, og man hører noget mere til SF."
Og det med at råbe højt er lige præcis, hvad SF først og fremmest har lært af sine nye vælgeranalytikere, mener Kenneth Thue Nielsen.
Og det er i dét lys, man skal se såvel akutplanen mod bål i gaden som Villy Søvndals voldsomme udfald mod Hizb ut-Tahrir, pointerer han.
"Det er ret tydeligt, at måleapparatet har gjort, at de nu i højere grad er opmærksomme på, hvornår de retorisk skal give den et los bagi," siger han.
"Jeg ser det som en markedsgørelse af politikken, men uden at gøre den til designpolitik. Jeg mener ikke, SF lefler for vælgerne, men de markedsgør sig og råber højt, når det gælder."
Altså: SF har i det store hele ikke ændret standpunkter, man er bare blevet bedre til at sælge dem.
Socialistisk Folkeparti?
Med al denne medvind og gennemslagskraft ligger det næste spørgsmål jo lige på tungen - kan SF mon på længere sigt gøre alvor af sit eget navn og blive et reelt folkeparti, altså sådan et bredtfavnende et som Venstre eller Socialdemokraterne?
"Jeg er ikke et sekund i tvivl om, at SF har det potentiale," siger Kenneth Thue Nielsen.
"Se bare, hvad der er sket med Venstre. Hvis jeg for 10 år siden havde sagt om Venstre, at de kunne blive så store, som de er i dag, var der nok ikke mange, der havde troet på det."
Men skal SF gøre Venstre kunsten efter, må man mere substantielt rykke til højre på centrale områder som integrationspolitik og desuden dæmpe ambitionerne om store ændringer af skattesystemet, som flertallet af danskerne er tilfredse med, pointerer Kenneth Thue Nielsen.
Samfunds- og valgforsker ved Aalborg Universitet Johannes Andersen er enig i dén analyse. Men samtidig peger han på, at en retorik så skarptandet som den, Villy Søvndal sendte efter Hizb ut-Tahrir, på længere sigt kan tvinge SF til at formulere nogle mere kontante holdninger: "SF har fået et nyt lederskab, som evner at gå i offensiven. SF's medlemmer får også behov for at ændre standpunkter." At de så rent faktisk er i stand til det, kunne man ifølge Johannes Andersen blandt andet se i forbindelse med SF's kursændring til en mere EU-positiv linje.
Skældud fra Hornbech
Men den vej, SF er slået ind på - med markante udmeldinger mod dele af indvandrermiljøet og blikket stift rettet mod ministertaburetterne - er ikke fri for forhindringer og ideologiske kampe. Hverken internt eller eksternt. Oven på SF's akut-integrationsudspil har integrationsordfører Astrid Kragh måttet lide den tort at blive kritiseret af en Venstre-minister (!) for at hænge unge med indvandrerbaggrund ud i medierne i forbindelse med februars ildspåsættelser. 
De "forkælede" og pæredanske autonome tænder også bål i gaderne, pointerede Birthe Rønn Hornbech under en folketingsdebat onsdag.
Under samme debat langede socialdemokraternes Yildiz Akdogan desuden ud efter Villy Søvndal for at "ride med på en bølge" med sin "harske retorik".
Villy Søvndal har flere steder (blandt andet på sin blog) uddybet sin kritik af Hizb ut-Tahrir. Han ønsker at skubbe ekstremisterne ud i kulden og samtidig invitere de "90 procent", som han sagde i et tv-interview, demokratisk sindede muslimer ind i varmen. Det er nemlig et demokratisk projekt, han har kastet sig ud i. Men den seneste tids voldsomme politikerretorik mod muslimske ekstremister møder kritik fra en af de moderate muslimske organisationer, som forsøger at gøre det allestedsnærværende Islamisk Trossamfund rangen stridig som danske muslimers talerør. 
"Det er naivt at tro, at offentlige verbale prygl fra folkevalgte politikere vil få ekstremisterne eller antidemokraterne på andre tanker. Virkningen kan være en ganske anden, nemlig at der blot spædes til i deres retorik, og at deres fordomme over for det omgivende samfund, bliver opfyldt," siger talsmand Zubair Butt Hussain efter at have konfereret med sin bestyrelse.
Villy og multikulti'erne
Men også internt i SF kan der være lagt i ovnen et ideologisk opgør, pointerer samfundsforsker Gitte Sommer Harrits, Institut for Statskundskab ved Aarhus Universitet. Et opgør, som i virkeligheden er funderet på nogle gamle venstreorienterede dogmer - sådan noget med, at religion er opium for folket.
"Som jeg læser Villy Søvndals position, er det jo at holde fast i, at SF er et demokratisk parti, som mener, at religion ikke skal have nogen væsentlig plads i samfundslivet," siger hun.
"Det er jo en klassisk venstrefløjspointe, at religion ikke skal have nogen betydning. Og det crasher selvfølgelig mod sådan en meget udbredt tolerance- og multikulturel position."
Hvis man skal være lidt grovere end Gitte Sommer Harrits, er Villy Søvndal altså ved at tage hul på slagsmålet med halalhippierne. Spørgsmålet er, om det fører til et brud med den humanisme, som længe har præget venstrefløjens standpunkter.
"Ideologisk ligger Villy Søvndals position fint i forlængelse af en humanisme. Men der har været en kobling af humanismen og så sådan en multi-kulti-position. Spørgsmålet er, om man kan få dem skilt ad igen. Det virker som om, det er det, man prøver nu," siger Gitte Sommer Harrits. Men SF kan også få nogle langt mere konkrete problemer at slås med, påpeger hun. For vælgerne vil have smæk for stemmerne:
"Vi ved jo, at folk ikke kun stemmer efter deres holdning, men også efter, hvem de tror kan gøre sig gældende."
SF skal altså ind i seriøse finanslovforhandlinger, og hvor meget vil partiet så bøje sig? Vil man gå på kompromis for at nå resultater, ligesom Socialdemokraterne har gjort, eller vil man fortsat nøjes med mestendels at holde den ideologiske fane højt?
"På et tidspunkt skal SF også levere nogle resultater. Ellers kan Socialdemokraterne med rette sige, at det er fint nok med SF, men stemmerne kommer jo ikke rigtigt i arbejde derude."


