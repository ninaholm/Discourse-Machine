Deja-vu i Købmagergade
Mandag aften blev det voldsomme røveri mod postkontoret på Købmagergade i 1988 iscenesat til brug i en storstilet dokumentarfilm om Blekingegadebanden


 En politibil med blink på taget dukker op på Købmagergade i det indre København og kører ned ad Løvstræde. En orange Toyota varevogn fra transportfirmaet Mini Trans holder foran bagindgangen til Købmagergades Postkontor. Den gasser op, da politibilen kommer til syne, og kører i høj hastighed ned mod politibilen. Politibilen prøver at spærre vejen, men varevognens chauffør svinger op på fortovet og slipper udenom. Bilen drejer til højre ved Købmagergade og forsvinder ud af syne.
Det er en kold aften i oktober, og produktionsselskabet Bastard Film og instruktøren Anders Riis-Hansen er i fuld gang med prøverne til en af de rekonstruktioner, som skal udgøre den dramatiske kerne i en dokumentarfilm om Blekingegadebanden, den venstreradikale gruppe, som i 1970'erne og 1980'erne stod bag en række professionelle millionrøverier for at skaffe penge til den militære, palæstinensiske oprørsbevægelse PFLP.
En lukket dør
Aftenens optagelser genskaber det voldsomme røveri mod Købmagergade Postkontor den 3. november 1988, hvor banden slap af sted med 13 mio. kroner og dræbte en ung politimand. Drabet skete, lige efter at flugtbilen, den orange varevogn, var kørt om hjørnet til Købmagergade. 
Instruktøren har valgt ikke at vise selve hændelsen i sin rekonstruktion, men i stedet lade skuddet blive hørt på lydsporet.
Det er der tre grunde til, siger Anders Riis-Hansen, da pressen, der er mødt talstærkt op, i en pause under optagelserne får lov til at tale med ham.
"Af hensyn til de mange pårørende til Blekingegadebandens ofre skal man være meget varsom med, hvordan man skildrer røverierne," siger han.
"Desuden kan det ofte, i hvert fald inden for dokumentarfilm, være enormt fascinerende at se en lukket dør og så selv gøre sig forestillinger om, hvad der sker bag den dør - i stedet for at åbne døren og smække det, der er bag, lige i hovedet på folk. Der er heller ikke nogen, der er dømt for drabet, og så vil det være forkert at gå ud og pege på en enkelt person som gerningsmanden."
Voldsomhed og kynisme
Det er en stor udfordring at arbejde med rekonstruktioner, fortæller Anders Riis-Hansen, som i mange år har lavet dokumentarfilm og tv-serier i Danmarks Radio.
"Hvis rekonstruktionerne virker, får publikum en fornemmelse af, at det er med. Hvis ikke de virker, får publikum det på afstand. Men det har sin berettigelse i, at der, hvor Blekingegadebandens professionalisme, kynisme og voldsomhed kommer til udtryk, er lige præcis omkring røverierne. Derfor har jeg fundet det nødvendigt med nedslag, hvor vi rekonstruerer flere af røverierne, og vi gør alt, hvad vi kan, for at komme så tæt på de virkelige hændelser som overhovedet muligt."
Anders Riis-Hansen var interesseret i at lave en dokumentarfilm om Blekingegadebanden, allerede inden journalisten og forfatteren Peter Øvig Knudsen skrev sit storsælgende to-binds-værk om banden. Som så mange andre mennesker gik instruktøren rundt og spurgte sig selv, hvad der drev banden.
"Hvad får helt almindelige mennesker fra almindelige middelklassehjem til at gå så radikalt til værks? Det er det, dokumentarfilmen kommer til at handle om," siger han.
"Fra begyndelsen prøvede jeg at finde ud af, hvornår idealisme bliver til fanatisme, og hvad fanatisme i den yderste konsekvens kan føre til. Enhver fanatisme begynder jo ikke med fanatisme. Det er begyndt med et ønske om at ændre verden."
De rigtige nedslag
Gennem de 20 år, der er gået, siden sagen blev oprullet, har der været flere forgæves forsøg på at fortælle historien om Blekingegadebanden enten som fiktion eller dokumentarfilm. Men det var først, da Peter Øvig Knudsen fordybede sig i sagen, og de involverede begyndte at tale, at der efter Anders Riis-Hansens mening "tegnede sig et billede af noget, som kunne realiseres".
"Det politiske miljø på den yderste venstrefløj har været et af de mest tilknappede, og derfor har det været utrolig vanskeligt at få fat i den historie," siger instruktøren.
"Men Peter Øvig fik nogle kilder til at åbne sig, og projektets start står på skuldrene af hans bøger."
Anders Riis-Hansen har brugt lang tid på at finde en egnet form til dokumentarfilmen, fordi, som han siger, "det ville være fuldstændigt håbløst at lave Blekingegadebanden fra A-Z som Peter Øvig Knudsen gør i sine to, digre værker. I en dokumentarfilm er man nødt til at finde ud af, hvad det er for nedslag, man vil lave. Men hvis man skal skildre, at det her handler om andet end organiseret kriminalitet, bliver man nødt til at tage hele historien. Filmen tager udgangspunkt i det venstreaktivistiske miljø, der var omkring Vietnamkrigen i slut-60'erne, Man får ikke hele historien, men man får fortalt baggrunden for, at det kunne opstå."
Riis-Hansen har opnået samme aktindsigt som Peter Øvig Knudsen, der er konsulent på filmen. Men dokumentarfilmen om Blekingegadebanden når alligevel et stykke videre end bøgerne, fortæller instruktøren. Hvor nogle kilder føler, at de har sagt nok i forbindelse med bøgerne, har andre vist sig villige til at sige endnu mere til instruktøren, end de sagde til forfatteren.
"Det interessante for mig er, at historien hele tiden får nye lag," siger Riis-Hansen.
"I forhold til postrøveriet i Lyrskovgade i 1976 er det lykkedes mig at finde en person, som - ganske vist anonymt - står frem og tager ansvaret for udførelsen af det. Der er også en person, som helt konkret siger, at han overdrog penge til PFLP."
Så korrekt som muligt
I Løvstræde er filmholdet ved at være klar til optagelse. Scenen er prøvet igennem flere gange, og chaufførerne af både politibilen og den orange flugtvogn ved, hvordan de skal køre, så det kommer til at se rigtigt og dramatisk ud. Et par statister i politiuniformer står og snakker og drikker kaffe. Den ene af dem har typisk 80'er-strithår.
I højre side af porten ind til postkontorets indre gård, hvor alle postcyklerne holder side om side, har Bastard Film opført portvagten, som den så ud i 1988. Bag glas-ruden kan man se arkivskabe, telefoner, kaffekander, en arkitektlampe og et Anders And-blad - det hele med en vis patina, og det er ikke svært at tro på, at sådan så her ud for 20 år siden.
Rekonstruktionerne er en af grundene til, at dokumentarfilmen har et budget på ni millioner kroner. Det er dyrt at lave den slags, ikke mindst når de foregår i en anden tid.
"Vi gør alt, hvad vi kan, for at det bliver så korrekt som muligt," siger Anders Riis-Hansen.

Dokumentarfilmen om Blekingegadebanden har premiere den 20. marts 2009

