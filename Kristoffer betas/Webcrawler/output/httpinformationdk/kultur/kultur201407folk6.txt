Folk



 Cli-faiku-digtere I
I tirsdags lancerede FOLK en ny poesigenre, der kombinerer tidens hotte klimafiktion (cli-fi) om global opvarmning med haiku: cli-faiku. Siden har landet stået sammen om at udbrede genren på Twitter, #clifaiku, og til katy@information.dk
Cli-faiku-digtere II
’Når vandet stiger / får jeg måske havudsigt / i nogle dage’, skriver en pragmatisk Tove Kjær-Hansen fra Albertslund. Frank Eklund føler allerede konsekvenserne: ’Sidder på kontor / Her er der aircondition / Jeg vil ikke hjem’.
Cli-faiku-digtere III
Just hjemvendt fra Grønland er Vagn Jelsøe blevet selvransagende: ’Hvalen sveder tran / Isbjørnen må skifte navn / Sæl – er jeg skyldig?’ Morten Elle er konstruktiv: ’Livet leves ud / Byen befries for smog / Cykelklokke ring!’
Gud
Janus Andersen skriver: ’I gamle dage / Var der vejr, når man gik ud / Nu er der uvejr’. Flere cli-faikuer følger lørdag. Nyd vejret – ligesom Carsten Fogh Nielsen: ’Solcreme? Ellers tak. / Jeg er klimaskeptiker / Gud beskytter mig’.

