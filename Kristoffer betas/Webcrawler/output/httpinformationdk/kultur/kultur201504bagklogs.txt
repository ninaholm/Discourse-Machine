Bagklogskabens begrænsninger
Martin Heideggers såkaldte ’sorte hæfter’, der til sammen udgør flere tusinde sider skrevet under Det Tredje Riges 12 år, offentliggøres nu. Beviser de endegyldigt, at den verdenskendte filosof ikke bare var nationalsocialistisk, men også antisemitisk i hele sin tænkning? Vi har bedt den danske filosof og Heidegger-kender Søren Gosvig Olesen besvare spørgsmålet om Heideggers forgiftede arv
Martin Heidegger i Schwarzwald, cirka 1950.


 Med udgivelsen af Heideggers Sorte hæfter nærmer hans Gesamtausgabe (GA) sig efterhånden en afslutning. Der bliver 102 bind – temmelig overraskende for en forfatter, der ellers (i Et brev om ’humanismen’) anbefaler tænkningen at følge mottoet »mindre litteratur, mere pleje af bogstaven«. Og så skal det sidste bind i den Samlede udgave af hans værker endda have titlen: Foreløbigt (Vorläufiges) …
Det er dog stadigvæk sådan, at mandens forfatterskab først og fremmest består af hans udgivne værker (GA, afdeling I, 16 bind). Hans forelæsningsmanuskripter (afd. II, 47 bind), hans ikke tidligere offentliggjorte afhandlinger og foredrag (afd. III, 17 bind), hans notesbøger osv. (afd. IV, 22 bind) er som hovedregel variationer over, hvad der allerede kendes fra Væren og tid og de andre banebrydende værker, der udkom i Heideggers levetid.
Som hovedregel. Undtagelser er der, og sådan én er De sorte hæfter (Schwarze Hefte), navngivet efter farven på Heideggers notesbøger. Hidtil har de ført en skyggetilværelse, bortset fra at man i en gammel tv-udsendelse, som ligger på YouTube nu, har kunnet se Heidegger tage et af hæfterne frem fra sin reol og læse højt. Nu er de kommet frem i lyset og er nærmest på mode. Hvad er det da, der er så interessant ved dem?
Heidegger begyndte på denne del af sin produktion, da han var omkring de 40, og holdt ved med den, til han døde som 87-årig i 1976. De fire bind (GA 94-97), der foreløbig er kommet, dækker perioden fra 1931 til 1948. Ikke en hvilken som helst tidsperiode, og specielt da ikke for Heidegger. Perioden spænder i det store perspektiv over Det Tredje Riges 12 år og i det mindre over det år, hvor Heidegger var rektor for Universitetet i Freiburg (april 1933 til april 1934), samt over den første tid efter krigen, hvor han lempeligt ’afnazificeres’. Her vil jeg holde mig til tiden omkring rektoratet.
Man har længe kunnet konsultere og kommentere de officielle dokumenter fra Heideggers rektoratstid, der er samlet tilgængelige i GA 16 (siderne 81 til 274). Hvad vi nu har, er den samme periode set indefra, som Heidegger gennemlevede den. Hans hæfter er dog ikke en dagbog med løbende kommentarer til aktuelle begivenheder, men snarere (med det ord, Hannah Arendt valgte som overskrift for sine optegnelser) en slags Denktagebuch, der især er af interesse for dem, der vil følge udviklingen i Heideggers tænkning og forhold til filosofien. Men alligevel, hvis vi nu tager udgangspunkt i det herostratisk berømte politiske engagement …
Fejltagelsen
Heidegger er flere gange vendt tilbage til og har kommenteret sin politiske fejltagelse (det er det ord, han selv bruger: Irrtum). Dog ikke offentligt. Men kommentarer er der, i hans korrespondance med Herbert Marcuse, i hans samtaler med Frédéric de Towarnicki og ikke mindst i hans skrift Das Rektorat 1933/34 publiceret i 1983 af Hermann Heidegger (nu i GA 16, 372-394). I hæfterne får vi kommenteret begivenhederne, efterhånden som de indtræffer. Eller gør vi? Det synes at være den opbyggelige udgave. Har Heidegger pyntet på det, været inde og rette senere hen?
F.eks. skriver han ved indsættelsen i rektorembedet: »Presset til at overtage rektoratet handler jeg for første gang mod den indre stemme. Jeg vil i det embede højst i hvert fald kunne hindre dette eller hint. At bygge noget op – hvis det overhovedet er en mulighed endnu – er der ikke mennesker til.« (GA 94, 110). Og på dagen for nedlæggelsen af hvervet hedder det: »Ende på rektoratet. 28.IV.1934. – Mit embede stillet til rådighed, da intet ansvar muligt mere. Leve middelmådigheden og larmen!« (GA 94, 162). Skuffelsen er ikke til at tage fejl af; selvfølelsen heller ikke (al kursiv Heideggers). For så vidt ægte nok. Og dog virker det ’for godt til at være sandt’. Blev han presset? Fandt han det uansvarligt? Det ville ikke være ringe med en kemisk osv. datering af papir og blæk. Foreløbig må man sætte sin lid til udgiver Peter Trawny. Det er et nødvendigt forbehold for læsningen.
Lad os se en smule længere tilbage og frem i tiden. Det kan man gøre ved at se på Heideggers stil og sprogbrug. Og da opdager man, hvordan han sejler, følger med strømmen, lige lukt ind i den nazistiske bevægelse. Se hvilke ord, Heidegger anvender igen og igen, som ord der slår takten: Det er de samme ord, som også udgør rytmen i de førende nazisters taler. De findes hos Heidegger, formentlig før han kan have hørt førerne tale. Hvad vi i dag kan høre som en blanding af nazi- og heideggerjargon, er på plads allerede fra efteråret 1931. Her er en række typiske eksempler:
Blut und Boden, bodenständig, rassig und bodenständig[blod og grund, grundfæstet, racemæssigt og grundfæstet]Ermächtigung, Seinsermächtigung, Wesensermächtigung[bemægtigelse, værensbemægtigelse, væsensbemægtigelse]das deutsche Dasein, das anbrechende deutsche Dasein[den tyske tilstedeværen, den frembrydende tyske tilstedeværen]Führer-sein, Führung, geistig führen[fører-væren, førelse, føre åndeligt]Auftrag des Menschen, Auftrag des Deutschen[menneskets opgave, tyskerens opgave]unerbittliche Einfachheit, härteste Unerbittlichkeit[ubønhørlig enkelhed, hårdeste ubønhørlighed]völkisch, völkisch-rassich[folkelig, folkelig-racemæssig]Wille, ein starker Wille, Führerwille[vilje, en stærk vilje, førervilje]
Hvad jeg hæfter mig ved, er ordenes tilbagevendende optræden. Og så selvfølgelig deres sammenfald med, hvad der blev nazisternes vokabular og hele skingre toneart. Assonans, eufoni for Heidegger? Eufori? Sådan et ord som unerbittlich eller Unerbittlichkeit er jo ustandselig på Hitlers læber. Også på Heideggers. Det samme med Härte, Kraft, Wille osv. Men selvfølgelig er det ikke gjort med en blot gentagelse af bestemte ord, en Mitsingen.
Ordene løber sammen til helheder, udtryk forstærker hinanden. Som når Hitler har brugt ordet ’blod’ på hver side af de første par hundrede sider (svarende til mange timers tale) af Mein Kampf, og så kan han slippe af sted med at omtale pressen (den jødiske presse, for pressen er en jødisk opfindelse – det er det meste i Hitlers univers) som ”gift i folkets blodomløb” (Mein Kampf, Volksausgabe, 268). Naturligt nok ikke sandt, for når der er et folkelegeme, må der vel gives et folkets blodomløb. Tilsvarende med Heideggers taleeffekter. I begyndelsen af 1933 er den allerede da meget omtalte vilje blevet: »En herlig vågnende folkelig vilje …« (GA 94, 109). Sandheden om tilstedeværen er blevet »den folkelige tilstedeværens sandhed« (GA 94, 112). Og videre: »Genoplivelse af vort folk og dets opgave« (GA 94, 100). Eller: »Ingen flugt, ingen udmattelse, hele tiden angreb« (GA 94, 116).
De tilbagevendende udtryk og vendinger samler sig efterhånden til påstande, der passer perfekt ind i Det Tredje Riges sprog. Her er nogle eksempler:
Der Deutsche allein kann das Sein ursprünglich neu dichten und sagen (GA 94, 27: Kun tyskeren kan på ny digte og sige væren oprindeligt)
Dieses Wieder-auf-einen-Boden-kommen deutet auf ein Erwachen (GA 94, 59: Denne ankomst til en grund er tegn på en opvågnen)
Die Welt ist im Umbau; der Mensch steht im Aufbruch (GA 94, 63: Verden er under ombygning; mennesket er i opbrud)
Indtil der kort tid inde i rektoratsperioden, foråret 1933, konkluderes: »Den store erfaring og det lykketræf, at Føreren har vakt en ny virkelighed til live, der giver vor tænkning den rette retning og stødkraft« (GA 94, 111).
Så vidt Heideggers første eufori. Men intet nyt under solen for en Heideggerlæser. Hvad jeg nævner her, er allerede vist af Jacques Derrida, ud fra de offentligt tilgængelige kilder, i bogen De l’esprit fra 1987. Hvad jeg vil tilføje efter gennemgangen af de heideggerske påstande i citaterne, efter overgangen fra stil over faste udtryk og vendinger til påstande, er blot, at hvis nazismen skulle have været udbygget til en ideologi (men den var aldrig indstillet på et blive tankeværk), så kunne Heidegger i det mindste på et grundlæggende punkt have leveret varen: Det er ånden (l’esprit) og andre instanser (viljen især), som Heidegger ellers havde smidt ud under sit metafysikopgør i Væren og tid fra 1927, der i rektoratstiden kommer ind på scenen igen – hvilket er værd at bemærke, fordi det får betydning for den tid kort efter, hvor Heidegger bliver nazikritisk og antinazistisk. Hos Hitler står ånden centralt fra begyndelsen – uden nogen definition, men alligevel helt afgørende.
»Det tyske folks genrejsning sker kun ved generobring af den ydre magt. Forudsætningen derfor er imidlertid ikke, som vore borgerlige ’statsmænd’ altid vrøvler om, våben, men derimod viljens kræfter […] Derfor lyder spørgsmålet om, hvordan man skal genvinde den tyske magtstilling, ikke: Hvordan kan vi fabrikere våben? men: Hvordan kan vi kalde den ånd til live, der sætter et folk i stand til at bære våben?« (Mein Kampf, folkeudgavens side 365).
De små mænd
Hvor sorte er De sorte hæfter i politisk forstand? Et svar kunne være: meget sorte! Og så alligevel … Ikke mindst da de ikke er sorte på den måde, man skulle tro. Slet ikke så enstonige.
Man har hæftet sig ved en håndfuld antisemitiske optegnelser i Heideggers hæfter. Hvorfor hæfter man sig ikke ved hans udfald mod kristendommen, som der er langt flere af? Eller ved hans angreb på nazismen, som strækker sig over hundreder af sider? Skal man ikke i det mindste notere sig, at Heideggers politiske naivitet er langt større end først antaget: Kan han ikke forestille sig, at han én gang faldet i unåde kunne blive udsat for en ransagelse? Hvad ville der være sket, hvis Gestapo havde fået fingre i hans sorte hæfter?
Igen og igen er Heidegger ude efter de små mænd – ingeniører, funktionærer – der udnævner hinanden til »førere«, efter nazismens platte folkelighed, efter de nazistiske studerende, der solidariserer sig med arbejderne (og besøger fabrikker, »hvor de udmærket ved, at de ikke skal leve og end mindre arbejde«, GA 94, 146); han kritiserer chefideologerne (Krieck, Baeumler, Rosenberg), selve ideen om en »verdensanskuelse« (det er nazismens betegnelse for sig selv), den småborgerlige Blut und Boden- og Kraft durch Freude-snak. Faktisk er samtlige Heideggers optegnelser om nazismen flertydige. Indtil afstanden til virkeligheden bliver så grel, at han må skelne mellem en »vulgærnationalsocialisme« (GA 94, 142) og så den sande lære. Desværre for Heidegger eksisterer sidstnævnte kun i hans egen forestillingsverden. Heidegger tilslutter sig ikke nazismen med en begrundelse, der bare ligner nazisternes. Til gengæld siger hans kritik af nazismen, hvor den først tager fat, adskilligt om, hvad vi i dag skylder nazismen.
Heidegger tænker ikke biologistisk. Men det gør vi. »Når mennesket sætter sig selv som mål ved at stræbe efter længst mulig varighed, er det blevet uden mål, og så vil selve det at opleve en dag blive den ’største’ oplevelse« (GA 94, 488). Menneskelig kultur er så ikke andet end »organiseret oplevelse«, indrettet efter såkaldte »værdier«, som vi opstiller og kan regne med. Sådan foregriber Heideggers nazismekritik hans teknikkritik, som den fremkommer umiddelbart efter krigen med Et brev om ’humanismen’ fra 1946 og Spørgsmålet om teknikken fra 1949. »Man mener, at teknikken og dens herredømme er åndløs og ’materialistisk’, og det vel fordi den nødvendigvis er bundet af det stoflige. Men teknik er selv en udpræget form for ’ånd’,« hedder det i de sorte hæfter (GA 94, 456). Nazisme er ikke materialisme, nazismen appellerer uophørligt til ånden og viljens kræfter, som det fremgik af Mein Kampf. Problemet er ikke stoffet, det kødelige, materialismen. Også det onde er ånd. Problemet er, at vi mennesker ikke mere regner med nogen anden virkelighed end vores egen. Virkeligheden er bare vores oplevelser. Netop det menneske, som er nået dertil, tror at være Jordens hersker og kan ikke standses i sin råden og rasen. For hvad kan i sandhed møde det? spørger Heidegger i Spørgsmålet om teknikken. Sandheden er, at sådan et menneske ikke engang kan møde sig selv.
Ansvaret
Jeg er til syvende og sidst en 20. århundredes læser af Platon, og det har Platon aldrig været, skrev Gilbert Ryle i sit hovedværk The Concept of Mind. Så enkelt kan det siges: Ansvaret er læserens. Ellers er der ingen ende på bagklogskaben. Især da hvis man glemmer konteksten, forfatterens såvel som ens egen. Den mest almindelige måde at læse på er at se lige igennem teksten. Sådan har vi alle sammen travlt med at bedømme personen Heidegger, hvad han kunne have gjort, hvad han skulle have gjort. Men hvad nu hvis tekster ikke var slet så gennemskuelige? Hvis de var som et spejl? Jeg har her prøvet at gå efter, hvad Heideggers Schwarze Hefte kan sige i dag. Uden at påstå at min læsning skulle være indiskutabel. Men det er dog en læsning. Diskussionen fortsætter.

