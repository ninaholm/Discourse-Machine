Ud af glemmebogen
Man har lyst til at glæde sig over nobelprisen til Llosa, men samtidig kan man ikke helt undertrykke et stille gab


 At give årets nobelpris i litteratur til den peruvianske forfatter Mario Vargas Llosa er helt i tråd med de senere års tendens til at tildele prisen til en forfatter, der agerer politisk. De seneste fire år med Herta Müller, Jean-Marie Le Clèzio, Doris Lessing og Orhan Pamuk, som alle er forfattere, der med deres litteratur har villet påvirke et bestemt virkelighedsbillede.
Det betyder ikke nødvendigvis, at Llosa er en politisk forfatter i gængs forstand, selv om han i 1990 stillede op som præsidentkandidat. Det betyder, at han tager individet i forsvar mod de magter, der griber begrænsende ind over for det. Som det også hedder i Det svenske Akademis begrundelse for at tildele Llosa prisen: »For hans kortlægning af magtens strukturer og knivskarpe billede af individets modstand, oprør og nederlag.«
Llosa er en stor storyteller og umiddelbart et populært valg. Eller var det. I slutningen af 1980'erne og 90'erne var han rigtig stor, og der findes af gode grunde en del titler af ham på dansk, især i antikvariater.
Der har de senere år været en række eksempler på, at nobelprisen gives til et forfatterskab der mere eller mindre er gået i glemmebogen. Prisen gives for lang tro tjeneste og især for fortidens præstationer.
Det er ikke ufortjent, at Llosa får nobelprisen, men det er altid lidt kedeligt, når prisen gives til en forfatter, der ikke lige taler ind midt i tiden og har sin storhedstid bag sig. Medmindre man er en dedikeret fan, virker forfatterskabet ret dødt.
Hele nobelinstitutionen er på godt og ondt en meget konservativ institution. Af mange gode grunde vil man ikke risikere at give verdens mest prestigefyldte pris til en, der om få år viser sig at være en døgnflue. Det gør så på den anden side, at prisen ofte kommer for sent og virker ude at trit med tiden. Man har lyst til at glæde sig over prisen til Llosa, men samtidig kan man ikke helt undertrykke et stille gab.

