De nominerede til Montanas Litteraturpris 2015

 Jonas Rolsted


 Dorrit Willumsen
Nomineret for ’Nær og fjern’, roman
Der er Michael, der er blikkenslager, og som elsker maskiner og bliver en rig og driftig entreprenør, og der er Lou, hans kone, som er en drømmer, der elsker champagne og fyrværkeri og fylder sig med morens piller og bliver indlagt. Og der er Bjarne, naboens dreng, der har ADHD og bliver kriminel og siden fitnesstræner og en overgang kæreste med Jeanette – Jeanette, som syr tøj for folk og kan udrette mirakler, men som allerhelst vil være alene. Og der er den flagrende excentriske Mitzi, der vil have syet en kåbe i nervøst velour og rejser til New York og ringer til Jeanette konstant og kysser gennem røret.
 Dorrit Willumsen

Det er ca. de centrale personer, som vi møder og følger i Dorrit Willumsens roman Nær og fjern. De drikker tæt og holder fester ved poolen, syr kjoler og bygger huse, rejser og dyrker sex og fitness, og nogle af dem følger vi gennem et liv, op igennem alle årtierne, andre i kort tid.
Der er noget vidunderligt og eventyrligt over Dorrit Willumsens prosa. Den flyder let og ubesværet, og historierne folder sig ud i flimrende scener med små skæve optrin, og hele tiden er der et mylder og et virvar af fede detaljer – og dyr! – både billedlige og virkelige.
Willumsen har et fuldkommen blæret billedsprog og en perfekt timing, og hun mestrer de små skift mellem nutid og datid og kan skabe en perlende skøn og luftig fortælling, som også er absolut grum og trist! For lige pludselig, og inden man ved af det, er det hele forbi: Champagnen er skummet over og feset ud, og nederdelen er flænset, og personerne ældes og dør, lige så hurtigt som de levede. Michael sidder alene og venter på hjemmehjælpen og tænker på Lou, som han gav roser og penge og elskede højt. Tilbage er kun mindet om fyrværkeriet, da hun blev 40:
Og da det var forbi, rakte hun armene frem mod ham i en blid favnede bevægelse, og hendes ansigt lyste af forelskelse og lykke: ’Sådan bliver det aldrig mere’// Og alt bliver mørkt.
Christian Dorph
Ursula Scavenius
Nomineret for ’Fjer’, 3 fortællinger
Den første af de tre fortællinger i Fjer udspiller sig i betonslummen i udkanten af Sofia. Her bor den geniale (og fiktive) digter Peter Majinski. Han er døende, og hans kone er lam, og datteren, Lucia, strejfer om i kvarteret, hvor hundene hersker (»Det var hundenes januar«), og hvor bygningerne ligner kranier. Alexander, fortælleren, sendes ud for at finde hende og bliver modstræbende Lucias elsker (»Lucia. En hvid plante, nogen har lagt i min seng«), men kæmper selv med dæmoner fra soldatertiden, og han kan ikke redde hende. Lucias psykolog, Lubov, flytter senere ind hos dem og går i seng med hende som betaling for terapien–og græder efterfølgende over det!
 Ursula Scavenius

Vi er i sene tider og på trøstesløse steder i Fjer; i en afkrog af Østeuropa og i et fuglereservat og endelig ved havet omkring Hornbæk Plantage. Håbet er ude, og naturen er blevet ond, reproduktionen er gået i stå. Folk bliver smittede og syge af fuglene og forureningen, og månen har født en ny måne, luna seconda, og vandet er for alvor begyndt at stige. Personerne har ikke nogen planer eller forventninger. De venter på at dø, de er syge eller gale – eller allerede døde.
Det er nogle stærke fiktioner, Ursula Scavenius debuterer med. Hendes prosa er hård og usentimental, og hun går lige på med syner og drømme og sansninger og lader dem flyde sammen i nogle ildevarslende og billedtætte forløb. Her er ingen vendepunkter eller udvikling, fortællingerne kører i loop og vender tilbage til bestemte motiver, fugle, hunde, kålhoveder m.m.
Det er udpenslet og konkret og samtidig hallucineret, men hele tiden cool og nøgternt fortalt, og selv midt i undergangen er der ømhed og begær: »Lucia smurte mig ind i granatæblesaft. Hun flækkede skallerne og knuste de små bær og drak dem også. Lucias lille hvide krop, som Majinski ville efterlade i verden, når han døde.« Det er apokalypse uden morale og didaktisk økokritik. Det er bare sådan, de er (eller måske vil blive?), de sidste tider: smukke og foruroligende!
Christian Dorph
Kim Leine
Nomineret for ’Afgrunden’, roman
Afgrunden er en historisk roman om den første halvdel af det 20. århundrede og dens krige, der også reflekterer over og undersøger genren ’historisk roman’. Som forfatteren nævner bagerst i bogen i »En eftertanke« ligger der en hel del researcharbejde om Den Finske Borgerkrig i 1918 og modstandsmanden Peter de Hemmer Gudme inden det færdige værk, der er endt med at blive en samling af fingerede officielle dokumenter, breve, dagbøger, prosalyriske tekster og så en mere traditionel, handlingsbåret prosa. Forbindelsen til periodens virkelige begivenheder er alle steder tydelig, men Kim Leine forholder sig helt frit til det historiske. F.eks. lader han allerede på side 33, hvor året er 1918, en Casablanca-replik fra 1942 falde: »Jeg tror dette er begyndelsen på et smukt venskab.«
 Kim Leine

Intet er smukt, men alt kan bruges, og alt er tilladt. For interessen ligger ikke i nøjagtigt at genskabe de historiske begivenheder, men i at gå ind i det historiske stof og bruge det til at rejse en række spørgsmål om, hvad krig gør ved mennesker – og hvad mennesker gør i krig. Hos Leine kan krigen se sådan her ud: »Hitler kom med følfod, martsviol, guldstjerne og blå anemone. Storken er også kommet, eller snarere forestillingen om storken, for der er ikke mange storkepar, der har fundet vej til Danmark.« Hvem sagde dæmonisk fortæller?
Brødremotivet er et velkendt motiv i en skildring af krig. I Afgrunden er de to bærende karakterer endda tvillingebrødre. For dem begge bliver krigen et sted at opholde sig. Romanen indledes med de to brødres dødsattester, en Gestapo-rapport og en hospitalsjournal spejler sig i hinanden. Kaj og Ib Gottlieb, der som helt unge sætter sig i nattoget til Stockholm for at deltage som frivillige soldater på de hvides side i borgerkrigen i Finland, dør begge som 47-årige den 30. november 1944, som om deres liv var bestemt af skæbnen. Og som tvillinger ligner de hinanden til forveksling, ligesom fjenderne i en krig – måske endda endnu mere i en borgerkrig – ligner hinanden, mere end de adskiller sig fra hinanden. Det er ikke et svar, Leine giver. Han lader i stedet for dæmonerne tale. Om krig og meget lidt om Danmark som storkeidyl.
Kamilla Löfström
Kirsten Hammann
Nomineret for ’Alene hjemme’, roman
Det er Sara, der er Alene hjemme. Det vil sige: Et hjem har hun dårligt nok, kun et sted at være, indtil hun ikke har det mere. Lejligheden er Philips, Saras navn står ikke engang på skødet. Sara er alt andet end en stærk karakter.
 Kirsten Hammann

Hun er 38 år, og hun har ikke noget liv. Det er stykket mellem hoften og brystkassen, hun mangler. »Sara er forkert,« som den første sætning i romanen siger, og det ved vi jo godt, at det er der ikke nogen mennesker, der er. De findes ikke, kun følelsen af forkerthed. Det er Kirsten Hammanns greb; at lade en uhåndterlig følelse af uformåenhed og fiasko optræde som et fysisk og synligt fænomen. Saras abnormitet er romanens uvirkelige virkelighed: »Hendes skelet er vokset forkert sammen, så det er helt skævt, knoglerne vender den forkerte vej og stikker ud de forkerte steder.«
I den lejlighed, som Sara har fået mast sit vanskabte legeme ind i, sover hun for det meste. Januar er en yndligsmåned med sine korte dage, og hvis hun også snupper sig en middagslur, behøver hun faktisk ikke være vågen og se ud som en, der arbejder som freelancejournalist, i ret mange timer ad gangen.
I denne søvndrukne tilstand bliver Sara invaderet af overboen Frederikke, hvis krop og sensuelle mund er alt andet end forkert. Frederikke kommer med kager, og en af dem står der Saras navn på. Vil Frederikke tage livet af hende? Eller er Sara godt i gang med at tage livet af sig selv?
Alene hjemme er en sort og komisk roman om at prøve at blive lykkelig og leve et rigtigt liv – det vil sige at være ulykkelig – i en vestlig overflod. Sara holder sig velorienteret om ALT, om hvor skadelig stanniol er, om levende skildpadder som nøgleringe i Kina, der er nok at bekymre sig om. Hun læser selvhjælpsbøger, og hun læser om Bhutan – det eneste land i verden, hvor man opererer med begrebet bruttonationallykke. Alene hjemme vælter derudad på godt 300 sider, fordi Saras tankemylder om verdens undergang og hendes egen ikke er til at stoppe. Hammann skriver på Saras ustoppelighed, og så har hun samtidig en usædvanlig evne til at komprimere. Det hamrende banale og forestillingerne om altings ophør indfanges i ét og samme åndedrag.
Kamilla Löfström
Hanne Højgaard Viemose
Nomineret for ’Mado’, roman
Fortælleren kaster sig virkelig i grams i Hanne Højgaard Viemoses anden roman. ’Virkelig’, hvad betyder det; måske er bogen autofiktion, men er det ikke ligegyldigt?
Der fødes tre børn i Mado, af Mado, som betyder mor på konglisk – det betyder også morder – fortælleren får også et par aborter. Det første barn, drengen Tal, efterlades i Korea, drengene Bjørn og Dagur ender fortælleren alene med i Gellerup. Vi tager afsked med dem i slutningen af romanen på båden til Danmark, på vej væk fra det forliste ægteskab med Jussi og Island, som brister i et gigantisk forestillet vulkanudbrud. Vi er i Australien, Korea, København, Gellerup og i Island. Kroppen er med hele vejen, kønnet, der vaskes i en sø, kønnet, der stinker, kønnet, der menstruerer, kønnet, der føder og aborterer, kønnet, der savner at få en dunkende pik op i sig.
Mado handler også om skriften, der fødes: »Jeg er begyndt at skrive, / det er modbydeligt / som en never-ending fødsel / der flår i mig, så jeg er bange for at sprække fra røven til hjernen (…).« Romanen handler om skyld og skam. Jeg kommer til at tænke på Bataille, der i La Littérature et le mal definerer forfatteren som grundlæggende pueril, barnlig. Forfatteren trodser samfundets merkantile og myndige logik som et barn, der trodser sine forældre, men hun føler sig skyldig og hjemsøgt. Alligevel er trodsen stærk og boblende.
Ligesom driften i erotikken. Den sætter fortælleren i en udsat position. A-kassen er over hende og nedlægger forbud mod at skrive, fordi den definerer hendes arbejde som en selvstændig virksomhed. Man kan ikke være fortæller i A-kassens system. Men »Jeg siger til mig selv at det / ikke er min skyld, det har jeg lært, at det ikke er min skyld, / men hvem taler overhovedet om skyld, og hvordan kan man / være uden skyld, det er faktisk det sidste jeg har lyst til at / være (…)«.
Det er en sårbar og meget modig fortæller. Skriften er hård og heftig, men den er også sjov. Romanen er vild og skæv og tragikomisk og alt andet end ynkelig.
Hanne Højgaard Viemose har ikke ønsket at stille op til fotografi, red.
Mads Eslund
Jonas Rolsted
Nomineret for ’Abandon Green Language’
Jonas Rolsteds anden bog, Abandon Green Language, er musikalsk komposition i sprog. Det er »tekster, der har forvandling, improvisation som deres dybeste indsigt«. Efter en kort prolog spejles afsnittene i digtet således: ABANDON, GREEN LANGUAGE, JEG LÆNGES EFTER SKOVENE, SKOVENE, STILHEDENS TÅRNE, JEG LÆNGES EFTER SKOVENE, GREEN LANGUAGE, ABANDON. Rolsted »bygger flyet, mens det er i luften«, noterer sig frem, varierer og gentager og fletter motiver. Bryder »sætninger ned med ordet« og afbryder forløb. Kiasmen er en gennemgående figur, f.eks. »Mit ansigt er knust og derfor mit sprog. Mit sprog er knust og derfor mit ansigt.«
 Jonas Rolsted

Der skrives i sorg, et du er borte, et forhold er gået i stykker. »Jeg kan ikke blive rigtig lykkelig før jeg har grædt al min sorg ud,« hedder det i prologen. Erindringer om forholdet relateres senere til og sammenblandes med fortællingen om Aud, Skjold og Gram, en privat mytologi skrives frem i anden del af afsnittet SKOVENE. Jeget og duet har læst disse fortællinger for hinanden, da de stadig var sammen.
I afsnittet STILHEDENS TÅRNE, en dagbog fra en Iran-rejse, er der linearitet og mindre kombinatorik og tæthed, men også der er notaterne holdt fast i en nærmest bønneagtig indgang og udgang, hver dag slutter med »Vi taler når solen står op«, og hver dag begynder med: »Solen står op når vi taler«.
I Iran giver et blinkende lysstofrør anledning til denne betragtning, fordi lys altid blinker, når der er overgange hos Lynch: »Det er dét David Lynch laver film om, overgange, forvandlinger. Ting der står og vipper mellem forskellige måder at være.« Rolsteds bog er optaget af forholdet mellem at være i og forlade, optaget af relationer og overskridelser af disse – eksistentielt og formelt – f.eks. jeg-du, lys-mørke, vågen-søvn, virkelighed-drøm, natur-samfund, erindring-glemsel.
Det er særlig og udfordrende poesi, følsomt og skarpt tænkt og smukt orkestreret.
Mads Eslund
*Hanne Højgaard Viemose har ikke ønsket at stille op til fotografi, red.

