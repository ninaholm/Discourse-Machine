Dramatisk magtkamp truer tysk forlagsgigant
Personlige fjendskaber og årelange kampe om kontrollen med det tyske Suhrkamp-forlag risikerer at kulminere i undergang for en af Tysklands mest indflydelsesrige kulturinstitutioner


 Det er en magtkamp, der truer med at styrte en af Tysklands mest traditionsrige kulturinstitutioner i grus.
Kort før jul afsagde en tysk domstol en opsigtsvækkende dom, der uden fortilfælde i tysk retshistorie pålægger en række fremtrædende bestyrelsesmedlemmer i det hæderkronede forlag Suhrkamp at tilbagebetale 300.000 euro i erstatning til forlaget. Samtidig pålægger domstolen Suhrkamps kontroversielle leder og forretningsfører, Ulla Unseld-Berkéwicz, at træde tilbage fra sin post i forlagets bestyrelse. Ifølge dommerne har Unseld-Berkéwicz, der i 2003 overtog ledelsen af Suhrkamp efter sin afdøde ægtemand, den tyske forlagslegende Siegried Unseld, misbrugt sin bestyrelsespost til at udleje sin private villa til forlagets litterære arrangementer.
Retssagen mod Ulla Unseld-Berkéwicz er indledt af hendes kollega i Suhrkamps bestyrelse, forretningsmanden og publicisten Hans Barlach, der i 2006 overtog holdingselskabet Medienholding Winterthur. Dengang ejede Wintherthur 29 procent af Suhrkamp-aktierne. I dag er Barlachs virksomhed i besiddelse af 39 procent af aktierne, mens Ulla Unseld-Berkéwicz via en familiefond ejer 61 procent af aktierne.
Men den siddende bestyrelse agter at tage kampen op med Barlach, der ønsker at overtage kontrollen med Suhrkamp. Unseld-Berkéwicz har allerede nu meddelt, at hun ønsker at anke dommen, der i praksis fratager hende kontrollen med Suhrkamp. Allerede nu kan hun se frem til en ny retslig afgørelse i februar, hvor domstolen skal tage stilling til, hvorvidt forlaget skal tvangsopløses og inddeles i mindre selskaber. Tvinger dommerne til den tid Unseld-Berkéwicz og hendes allierede til endegyldigt at slippe tøjlerne med Suhrkamp, kan det i værste fald føre til opløsningen af en af de mest indflydelsesrige kulturinstitutioner i efterkrigstidens Tyskland.
Truer med at skifte forlag
Det juridiske slagsmål er den foreløbige kulmination på en årelang fejde mellem Ulla Unseld-Berkéwicz og Hans Barlach, der også har anmodet retten om at tvangsopløse forlaget. På de tyske kultursider går debatten lystigt om fremtiden for det kendte forlag.
På den ene side anerkender de fleste kommentatorer, at Barlach muligvis har retten på sin side i sine anklager mod sin rivalinde, men at han med sin kompromisløshed risikerer at knuse forlaget. På den anden side ser flere tyske intellektuelle Ulla Unseld-Berkéwicz som den bedst egnede til at føre forlaget videre. Barlach anses for at være en nidkær narcissist, der unødvendigt sætter forlagets fremtid på spil. I tilfælde af tvangsopløsning, skriver Frankfurter Allgemeine Zeitung, »ville den gamle forbundsrepublik ikke blot miste sit venstreorienterede hjerte, men også et ambitiøst, dagsordensættende forlag og et intellektuelt fikspunkt, der har præget republikken i årtier.«
Det er tilsyneladende også holdningen hos en række af forlagets absolutte stjernenavne, der har udtrykt deres støtte til Unseld-Berkéwicz. Filosoffen Peter Sloterdijk har udtalt sig i kritiske vendinger om Barlachs intellektuelle udsyn og evne til at lede forlaget, mens essay-isten Hans Magnus Enzensberger og romanforfatteren Uwe Tellkamp truer med at skifte forlag, hvis udfordreren Hans Barlach lykkes med at overtage kontrollen med Suhrkamp. De to stridende forlæggere har ved flere lejligheder uden held forsøgt at købe modparten ud. Hans Barlach har ihærdigt forsøgt at erhverve aktiemajoriteten og dermed den reelle kontrol med forlaget. Ikke færre end ti gange har Barlach slæbt Ulla Unseld-Berkéwicz, som han betegner som uegnet til at lede forlaget, i retten. Først med domstolskendelsen i år har Barlach haft held med at ramme Unseld-Berkéwicz, der selv ved gentagne lejligheder har forsøgt at presse Barlach, som hun anser som en opportunistisk pengemand uden respekt for forlagets arv, ud af bestyrelsen.
Fremtidsegnet forlag
Det er ikke første gang, der står blæst om Suhrkamp. I efterkrigstidens vesttyske forbundsrepublik spillede Suhrkamp en afgørende rolle i dannelsen af en demokratisk tysk offentlighed. Forlaget blev dannet af Peter Suhrkamp i 1950 og blev i efterkrigstiden litterært hjemsted for forfattere som Theodor Adorno, Walter Benjamin og siden Jürgen Habermas, hvis kritiske socialforskning leverede teoretisk brændstof til den tyske studenterbevægelse.
Samtidig gjorde udgivelserne af litterære sværvægtere som Bertolt Brecht, Thomas Bernhard, Peter Handke, Heiner Müller og Christa Wolf i løbet af tresserne Suhrkamp til forbundsrepublikkens intellektuelle centrum og et af de vigtigste tyske forlag i anden halvdel af det tyvende århundrede. I Tyskland taler man ikke uden en vis stolthed om en særlig »Suhrkamp-kultur«.
Det er netop disse glorværdige forlagstraditioner, som Ulla Unseld-Berkéwicz ifølge sine mest uforsonlige kritikere selv har bidraget afgørende til at lægge i graven. Som ung enke efter forlagets grand old man Siegfried Unseld, der i 1959 overtog forlagsledelsen efter stifteren Peter Suhrkamp, har Ulla Berkéwicz-Unseld stået i spidsen for Suhrkamp siden 2003. Under hendes ledelse har Suhrkamp holdt fast i en bred vifte af de mest prestigiøse tysksprogede forfattere, men forlagets daglige drift har været præget af upopulære beslutninger og dårlige regnskaber.
I 2010 besluttede Ulla Unseld-Berkéwicz til forargelse for mange af forlagets traditionelle støtter at flytte forlaget fra Frankfurt til kulturmetropolen Berlin. Endvidere har den egenrådige forlægger symbolsk afhændet Suhrkamps berømte forlagsarkiv til det tyske litteraturmuseum i Marbach. Også fyringen af en række mangeårige medarbejdere i forbindelse med Unseld-Berkéwicz’ kontroversielle beslutning om at flytte forlagets hovedsæde udlægger mange kritikere som et afgørende brud med forlagets arv.
Værst er det imidlertid, at Ulla Unseld-Berkéwicz ikke har vist sig i stand til at rette op på forlagets skrantende økonomi. Ifølge branchekendere og tidligere medarbejdere kører Suhrkamp i disse år med et årligt underskud på omtrent en million euro. I avisen Frankfurter Allgemeine Zeitung forklarer Barlach derfor sine mange søgsmål mod Ulla Unseld-Berkéwicz med, at han ønsker at rydde op i regnskaberne og gøre forlaget »klar til at gå fremtiden i møde.« Suhrkamps advokat, Peter Rau, fastholder imidlertid, at »forlagets kultur« må beskyttes mod Barlachs destruktive planer.

