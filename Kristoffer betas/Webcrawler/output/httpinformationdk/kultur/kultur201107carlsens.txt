Carlsen i særklasse i Biel
Men nordmanden blev rystet af terroraktionen i sit hjemland


 Den årlige skakfestival i den schweiziske by Biel krones af en stærk stormestergruppe, hvor der dog kun er en mand med fra top-ti-listen. Det er til gengæld verdensetteren Magnus Carlsen, og den 20-årige nordmand viste med tre gevinster og en remis i de første fire runder, at han er i særklasse i dette felt. Men i lørdagens femte runde spillede han som sort mod franskmanden Vachier-Lagrave som en skygge af sig selv og tabte efter 96 træk. Hans tanker må have været andetsteds: hos ofrene for den forfærdelige massakre, der dagen forinden havde ramt hans hjemland. Pausen mellem 5. og 6. runde vil forhåbentlig bekomme ham vel. Det forhindrer dog ikke, at han fortsat er i spidsen for turneringen, idet stillingen midtvejs er (man bruger fodboldpoints, 3 for gevinst, 1 for remis, 0 for tab): 1. Carlsen, Norge, 10 p. 2. Morozevich, Rusland, 9 p. 3.-4. Vachier-Lagrave, Frankrig, og Shirov, Spanien, begge 6 p. 5. Pelletier, Schweiz, 3 p. og 6. Caruana, Italien, 2 p. I fjerde runde fandt Carlsen som hvid mod Italiens stærkeste spiller, Fabiano Caruana, på et spektakulært befrielsesforsøg:
1.e4 e5 2.Sf3 Sc6 3.d4 exd4 4.Sxd4 Lc5 5.Sxc6 bxc6 6.Ld3 Dh4 7.De2 Se7 8.Sc3 00 9.Le3 Lb6 10.00 d5 11.exd5 Sxd5 12.Ld2 Ld4 13.Tae1 Sb4 14.De4 Dxe4 15.Lxe4 La6 16.Se2 Lc5 17.a3 Sd5 18.b4 Ld6
Hvid befrier sin stilling med et overraskende kvalitetsoffer, der indbringer ham en bonde plus fordelen af løberparret, givetvis tilstrækkelig kompensation:
19.Sd4! Lxf1 20.Kxf1 Sb6 21.Sxc6 Tfe8 22.a4 Kf8 23.a5 Sc4 24.Lc1 a6 25.f4?!
Dette er til gengæld tvivlsomt, da sort nu kan udligne med det elegante 25. Se3! Carlsen så denne mulighed straks efter, at han havde udført sit træk, og måtte holde masken, indtil Caruana til hans lettelse spillede tabstrækket: 25. Te6? 26.Ld5 Tf6 27.Te4 ...
Og italieneren opgav.
I den kommende weekend indledes Politiken Cup i de smukke omgivelser på Konventum (tidligere LO-Skolen) lige uden for Helsingør. Peter Heine Nielsen og Sune Berg Hansen er de danske esser i et rekordstort felt på mere end 300 deltagere fra nær og fjern. Hele logistikken i det generøse arrangement gør det til en lækkerbisken for tilskuerne, så det kan varmt anbefales at lægge vejen forbi den største danske skakfestival.

