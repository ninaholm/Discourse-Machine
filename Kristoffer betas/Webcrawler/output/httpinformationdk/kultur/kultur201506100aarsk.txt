100 års kvindestemmer – men hvad vil vi med fejringen?
100-året for kvinders valgret bliver markeret med en række udstillinger og initiativer, som alle har vanskeligt ved at præcisere, både hvad der bliver fejret, og hvordan en videre kamp for ligestilling skal finde sted
Ursula Reuter Christiansens værk ’Kvinder Frem!’ (1971) er med i det digitale tidsskrift ’LIGE’, der er idérigt, men også diffust.
 Maleri: Fra bogen


 De er så forskellige, alle de måder hvorpå 100-året for kvinders stemmeret bliver markeret inden for kunstverdenen, at man kommer i tvivl om, hvad der fejres. Og om det er det samme, der fejres rundt omkring. Var stemmeretten en sejr for kvinderne, en sejr for demokratiet eller var den synonym med afviklingen af kønsbaseret ulighed? Hvis man ser specifikt på kunstfeltet, lyder et udbredt argument, at kønnet slet ingen betydning har, at det alene er den kunstneriske kvalitet, der gælder.
Det var også holdningen i Kvindelige Kunstneres Selskab, der blev stiftet året efter, at valgretten var vundet, med henblik på at sikre kvinder de samme uddannelsesmæssige vilkår, som mændene havde. Samtidig anerkendte selskabet, at der var andet end det individuelle talent, som medvirkede til at skabe kunstnerisk kvalitet. For eksempel adgang til uddannelse, rimelige produktionsvilkår, adgang til udstillingsmuligheder og mulighed for afsætning af værker. Nok er det den kunstneriske kvalitet, der må være afgørende, men hvis potentialerne for at modne, nære og udvikle et spirende talent er fraværende, fordi man tilfældigvis er født som kvinde, kan man dårligt tale om ligestilling.
Om der på alle disse områder er opnået ligestilling, kan man fortsat diskutere, sådan som den debat om museernes indkøb, som Akademirådet satte i gang tidligere på året, også vidnede om.
Digitalt udstillingsrum
Men nu er der så et 100-år, der skal markeres. Som en del af den statslige fejring har rektor for Det Kongelige Danske Kunstakademi, Sanne Kofod Olsen, sammen med kunstner Ditte Soria redigeret et digitalt festskrift med titlen LIGE. Det sker på opdrag af Kulturstyrelsen og Ministeriet for Børn, Ligestilling, Integration og Sociale Forhold. Der er ikke tale om en historisk fremstilling af problemstillingen om køn og demokrati inden for kunsten, men derimod om en præsentation af en række kunstnere – billedkunstnere, digtere, musikere – som på den ene eller den anden måde arbejder med køn.
Der er blevet plads til 21 kunstnere, som præsenteres i det digitale festskriftsformat, og som inkluderer levende billeder og lyd. Som Kofod Olsen nævner i sin indledning, er festskriftet tænkt »som en slags udstilling bygget op som en bog«. Kapitel for kapitel støder man på nye kunstnere, som bliver introduceret med korte, men præcise tekster.
De vekslende karakterer af kunstværkerne skaber et varieret og interessant digitalt univers, som man kan bevæge sig rundt i efter temperament og præferencer.
Det er lækkert lavet, og det digitale medies potentialer udnyttes elegant og overraskende, så oplevelsen faktisk bliver helt usammenlignelig med det fysiske udstillingsrum.
Hvordan de enkelte bidrag omhandler kønsspørgsmålet er meget forskelligt, ligesom deres placering i et historisk perspektiv varierer. Der indgår eksempler fra 1970’ernes feminisme i skikkelse af værker af Lene Adler Petersen og Ursula Reuter Christiansen, men størstedelen af de bidragende kunstnere er yngre, og værkerne er skabt tættere på vores egen tid. Det hedder da også ’et festskrift for samtidskunst’.
Alligevel virker kunstner- og værk-udvalget lidt vilkårligt, når nu anledningen er jubilæumsdagen for kvinders stemmeret. For eksempel behandler værket »No Man Is An Island II« af Jesper Just spørgsmål om maskulinitet – og dermed køn, javel – men udelukkende ved at give stemmer til et kor af grædende mænd.
Kvinderne i bogen tuder til gengæld ikke, selv om berettiget indignation og kampgejst kommer til udtryk hos blandt andre Michala Paludan, der i sit værk gengiver en samtale med andre kvinder om de alt andet end lige vilkår inden for kunstverdenen, eller hos Gritt Uldall-Jessen, som har lavet et smukt, historisk orienteret værk, der sammenfatter kvindernes kamp for valgret i perioden fra grundlovens indførelse i 1849 og frem til inklusionen af kvinderne i demokratiet i 1915 ved at lægge en række replikker i munden på danseren Nini Theilade og juristen Lisbet Lomholt-Thomsen, som begge er omtrent jævnaldrende med kvindernes valgret.
Trods sådanne fine og tankevækkende bidrag, flere endda lavet direkte til det digitale bogformat, undgår LIGE ikke at efterlade et diffust og ukoncentreret indtryk. Festskriftet er hverken rigtig en historisk festligholdelse af kvindernes valgret eller en fyldestgørende fest for samtidskunsten. På begge områder er der for mange udeladelser. Men det forhindrer ikke, at festskriftet både er smukt, interessant og idérigt – og rummer masser af god kunst. Hvad festens anledning egentlig er, står blot ikke helt klart.
Fravær og forsømmelser
Måske er det ikke så lige til at lave en udstilling, som fejrer jubilæet. Et kig ud over nogle af de udstillinger, som gør forsøget, viser i hvert fald meget forskellige fremgangsmåder og udfald. På Den Hirschsprungske Samling har man skabt en udstilling i Havesalen. Her fokuserer man på de indkøb af kvindelige kunstnere, som Hirschsprung gjorde i slutningen af det nittende århundrede. Der hænger 14 værker af syv kunstnere i denne udstilling, som dermed – når man tager de omgivende sales bugnende samlinger i betragtning – nærmest bliver en ufrivillig illustration af det problem, som den selv fortier – nemlig de dårlige uddannelses- og produktionsvilkår, kvindelige kunstnere havde dengang samt de ringere salgsmuligheder, som de også led under.
Værkerne fejler ellers ikke noget, hvad enten der er tale om et stilistisk programmatisk værk som Agnes Slott-Møllers »Herregården i Kaas i Salling« fra 1895, et portræt af en kunstnerkollega som i Bertha Wegmanns »Portræt af den svenske malerinde Jeanna Bauck« fra 1887 eller Anna Sybergs detaljerige og fine blomsterstudier. Det er værker, som er fuldt på højde med de arbejder, som mandlige kolleger i perioden skabte. Så man kan jo spørge, hvorfor der ikke er flere i Den Hirschsprungske Samling, ligesom man kan undre sig over, at museet ikke har benyttet sig af lejligheden til at arrangere en større udstilling af nogle af de deltagende kunstnere. Hvem ved – en Anna Ancher- eller Bertha Wegmann-udstilling kunne måske ligefrem blive en blockbuster.
Kvindernes fravær
Kvindelige kunstneres fravær i kunsthistorien er et anderledes eksplicit tema i udstillingen Kvinderne Frem! på Museet for Samtidskunst i Roskilde. Udstillingen indeholder værker af en række nulevende kvindelige kunstnere, der som et fællestræk griber fat i ældre, kvindelige kunstnerkolleger og forholder sig til deres værker og biografier. Som det programmatisk formuleres af kuratorerne (kunsthistoriker Ulla Angkjær Jørgensen og kunstner Birgitte Ejdrup Kristensen) i formidlingsmaterialet, så handler demokrati og ligestilling ikke kun om stemmeret, men »også i høj grad om, hvis stemmer der bliver hørt i kulturen og samfundet«.
De deltagende kunstnere, som tæller både danske og udenlandske navne, har alle ældre kunstnere, hvis værker er gledet ind i glemslen eller i det mindste ud i en periferi, som kun få har øje for. Pia Rönicke besøger i installations- og videoværket Notes on M.B. fra 2014 den tyske Bauhauskunstner Marianne Brandt, hvis design i form af te- og kaffestel er velkendt, men hvis eksperimenter med fotografi er mindre kendte. Irske Sarah Browne deltager med værket »Carpet for the Irish Pavilion at the Venice Biennale« fra 2009, hvor hun griber fat i arkitekt og møbeldesigner Eileen Grays tæppeproduktioner, hvor historien og produktionsvilkårene bag de håndknyttede tæpper udgør de centrale og fascinerende elementer.
Udstillingens ni kunstnere er alle kvinder, og deres emner er på tilsvarende vis kvindelige kunstneres halvglemte eller marginaliserede projekter. Det er en tematisk stram og godt tænkt udstilling, men rent udstillingsæstetisk medvirker værkernes afhængighed af arkivarisk materiale til at skabe et distant og tørt indtryk. Selv om intentionen hos mange af kunstnerne er en genoplivning af bortgemt materiale, så har det svært ved for alvor at blive levende. De yngre kunstneres interesse for de ældre kolleger har svært ved at forplante sig, fordi det måske mest af alt er en slags researchbaseret kunst, som i mange tilfælde kunne have gjort sig ligeså godt – eller bedre – i bogformat.
At vaske kønstavlen ren
Helt anderledes rumligt orienteret er Overgaden – Institut for Samtidskunsts festligholdelse af 100-året med udstillingen Våbenhvile. Den er kurateret af kunstneren og dramatikeren Tomas Lagermand Lundme og inkluderer både mandlige og kvindelige kunstnere.
Kuratorens baggrund inden for scenekunsten fornægter sig ikke her, hvor Overgadens første sal er forvandlet til en omfattende scenografi med forskellige rekvisitter, der kalder på at blive aktiveret gennem publikums indtræden og medageren på scenen. De atten deltagende kunstnere, som både tæller billedkunstnere, musikere og forfattere, forholder sig abstrakt og frit til de 100 års historie med ligestilling i deres værker.
Om alle kunstnerne også tilslutter sig kuratorens holdning om, at kvindekampen er et overstået kapitel, og at vi nu i den nye tilstand af våbenhvile må »vaske kønstavlen ren og finde ud af hvad, vi kan skabe sammen som mennesker«, er et åbent spørgsmål. Til udstillingens fordel skal det siges, at den inviterer til diskussion af sådanne spørgsmål og dermed ikke lukker sig om sin egen position. Blandt andet er der arrangeret en række annoncerede og uannoncerede events i tilknytning til udstillingen, som også løbende vil skifte karakter gennem udstillingsperioden. Udstillingen er på den måde også en forestilling og en scenisk afprøvning af forskellige mulighedsrum, hvor publikum er inviteret til at bidrage.
Åbenhed er der nok brug for i spørgsmålet om, hvad ligestilling egentlig handler om inden for kunsten i dag. De forskellige initiativer til fejring af 100-året demonstrerer samstemmende, at diskussionen om ligestilling ikke er overstået, men at den finder sted på et nyt grundlag, hvor barriererne er knap så evident aflæselige og positionerne knap så entydige, men modviljen mod at tale om maskuline privilegier åbenbart er uforandret. Så meget desto vigtigere er det for en fortsat bestræbelse på at sikre ligestilling at skabe rum for kvalificerede og komplekse diskussioner af kønsspørgsmålet inden for kunsten.
’LIGE – et digitalt festskrift for samtidskunst i anledning af 100-året for kvinders og tjenestefolks valgret og 1915-Grundloven i Danmark den 5. juni 2015’. 
’Kvinder Frem! Et møde mellem to generationers stemmer i kunsten’. Museet for Samtidskunst. Roskilde. Indtil den 6. september. 
’Våbenhvile – 100 års forestillinger’. Overgaden – Institut for Samtidskunst. Indtil den 6. september. 
’Kvindelige kunstnere i Hirschsprung’. Den Hirschsprungske Samling. Indtil den 30. august

