Faktiske forhold i industrien
Det olympiske landevejsløb i cykling er ikke blot atleters og nationers kappestrid, men også et spejl af rytternes alliancer, på tværs af nationer, med ansatte i samme firma
Det spanske OL-cykelhold består af profiler som (fra venstre) Alberto Contador, Samuel Sanchez, Oscar Freire, Carlos Sastre og Alejandro Valverde.

Det ligner et cykelløb som dem, vi er vant til at se på fjernsynet, men det olympiske er alligevel anderledes. Ryttere fra samme nation, der tjener deres penge som konkurrenter på forskellige firmahold, skal arbejde sammen, som de gør ved det årlige VM, men den store forskel er holdenes størrelse. Et olympisk nationshold er på maksimalt fem ryttere, hvilket de store cykelnationer stiller med, mens Danmark må nøjes med tre, og det betyder, at en enkelt nation ikke kan kontrollere løbet, som man ellers kan i løb, hvor der er otte eller ni ryttere på hvert hold med en hierarkisk arbejdsdeling.Tag nu Spanien, hvor landstræner Antequera ikke har skelet til arbejdsfordeling, men simpelthen har udtaget landets fem bedste landevejsryttere, der alle er indiskutable ledere på deres firmahold, og hvis evne og vilje til at ofre sig for hinanden man godt kan tvivle på. Det spanske hold ligner et fodboldhold med fem centerforwards, men uden forsvar og uden målmand. To Tour de France-vindere, Alberto Contador og Carlos Sastre, den tredobbelte verdensmester Oscar Freire, samt Samuel Sanchez og Alejandro Valverde. Alle fem potentielle vindere med Valverde som den største favorit, men hvem af dem skal i arbejdstøjet og lukke huller, køre med i tidlige udbrud, trække i front af feltet, kort sagt ofre egen chance, før løbet går ind i sin afgørende fase?Det vil være en mulig svaghed hos et frygtindgydende mandskab, som alle andre taktisk vil forsøge at udnytte, men kører spanierne som hold , vil de blive vanskelige at hamle op med.Disciplineret mandskabTraditionelt har det været italienerne, der har været handicappede af indbyrdes kævl, men ved de seneste VM har landstræner Franco Ballerini stillet med et meget disciplineret mandskab med deciderede hjælperyttere omkring et par sidestillede kaptajner. Også i Beijing, hvor det afbudsplagede mandskab har den regerende olympiske mester og seneste to års verdensmester, Paolo Bettini, i den beskyttede rolle sammen med Davide Rebellin og med tre hjælperyttere. Paolo Bettini har lagt sin sæson til rette efter at gentage sin sejr fra Athen, og således afstod han fra Tour de France for at køre det samtidige korte etapeløb Østrig Rundt som forberedelse.Tyskerne er gode med vinderen af de to enkeltstarter i Tour de France, Stefan Schumacher, som et vinder-emne og Jens Voigt i en sandsynligvis fri rolle, men det hold, man skal holde øje med, er Luxembourgs, skønt det lille land kun stiller med tre ryttere. Kim Kirchen og brødrene Fränk og Andy Schleck. Alle tre hovedpersoner i årets Tour de France.Tre ryttere kan ikke køre som et hold, og hvis sommerens rygter om fjendskab mellem Kirchen og brødrene har noget på sig, kan de ligefrem ødelægge det for hinanden. Men de kan søge støtte andre steder: Kirchen hos rytterne fra det hold, Columbia, hvor han kører til daglig, og Schleckerne, der altid kører for hinanden, hos deres arbejdsgiver CSC Saxo Bank.Det er ikke lige i den olympiske ånd, men det er der så meget i cykelsport, der ikke er, og det mest eklatante eksempel på firmasamarbejde på tværs af nationer sås i Sydney i 2000, hvor Aleksander Vinokourov og Andreas Klöden kørte Jan Ullrich frem til sejr og medaljer til sig selv i en trefoldig Team Deutsche Telekom-triumf.Det kan Bjarne Riis' folk også gøre i dag. Det danske hold består af Nicki Sørensen og Chris Anker Sørensen fra CSC og Brian Vandborg fra det lille danske hold GLS Pakke Shop. Men tidligere CSC. Den unge bjergrytter Chris Anker Sørensen, der i år har vundet kongeetaperne i Dauphinè Liberè og Østrig, er en rytter, der kan sidde med de bedste på den vanskelige rute, men det kan Nicki såmænd også, og selv om unge Sørensen er den, der på papiret tillægges de største muligheder, vil det være løbets udvikling, udenomsalliancer undervejs og de bedste ben på dagen, der bestemmer den danske taktik, og den ældre Sørensen vil være fri til at søge lykken.Alle alliancer er muligeMen den lykke kan sagtens bestå i at lette vejen for en holdkammerat fra et andet land, hvis egne chancer er spildt. Og holdkammerater er der nok af i feltet. Med 16 ryttere fra Danmark, Spanien, Holland, Tyskland, Argentina, Norge, Rusland, USA, Luxembourg, Schweiz, Australien og Sverige er det danske hold det suverænt mest talstærke ved OL, og alle alliancer er mulige. I sin mest utydelige form, at man ikke kører mod en holdkammerat - i sin tydeligste, at man kører for ham. Læg mærke til det. Underholdende, et realistisk billede af de faktiske forhold i it-industrien og bankverdenen og selvfølgelig ganske u-olympisk.Ruten er svær og spektakulær. Starten i Bejings hjerte på pladsen Tienanmen, hvor Cadel Evans' trøje med "Frit Tibet" selvfølgelig er forbudt, og så 80 km fladt nordøstpå til solsiden af den kinesiske mur, hvor en små 24 km rundstækning med en otte km lang stigning på små fem procent skal køres syv gange i sandsynligvis meget høj luftfugtighed. Chris Anker Sørensen, der kørte ruten forleden, klagede over, at den for hans karakteristika ikke er hård nok, men jeg tror, han bliver klogere. Siden VM i Colombia i 1995 er det nok den sværeste ved noget OL eller VM.Saxo Bank - der er dansk, men arbejder internationalt - overtager fra næste år det fulde sponsorat fra den amerikanske it-koncern CSC, vil være lige glade, om Sørensen eller en udlænding bliver olympisk mester. Blot det er en af deres.
