Arbejdspladsen: Lone Aburas
Hvordan indretter forfatterne sig, når de skriver? Hvilke genstande omgiver de sig med, og hvordan ser der i det hele taget ud, der hvor værkerne skrives? Hver uge viser vi en dansk forfatters skrivebord


 Sofa
Det er en rar og blød sofa. På grund af ryggen er den ikke så god at slappe af i, men den er god at skrive i. Det fungerer rigtig godt for mig at sidde steder, der ikke er meget skrivebordsagtige.
Tidligere kunne jeg godt sidde ved et bord eller på biblioteket, men de seneste år har jeg kun siddet hjemme, hvor jeg har vekslet mellem sofaen her, sengen og køkkenbordet. Jeg fik præstationsangst, når jeg skulle i gang med noget nyt og satte mig ved et bord. Det føltes ikke så lektieagtigt at sidde i sofa eller seng.
De fleste bøger har jeg for størstedelen skrevet i de bløde elementer, men jeg er stolt over, at store dele af den seneste roman (der udkommer den 29. januar og har titlen Det kommer til at ske, red.) er skrevet ved et bord. Jeg er begyndt at sidde med underlag under computeren, for man brænder underdelen af sin computer af, når man ikke sidder ved et fast underlag.
Jeg skriver aldrig notater eller lignende. Jeg skriver alt direkte på computeren. Jeg husker, og så skriver jeg bare. Jeg stoler ret meget på min hukommelse.
Der er ingenting, der skal være der i forbindelse med skriveprocessen. Jeg har ikke brug for alle mulige amuletter, jeg skal få til at fungere, jeg har bare brug for min computer og ledning. Når jeg er i gang med en bog, så sætter jeg mig bare ned hver dag og skriver. Så vil jeg bare skrive, og det er irriterende, når jeg skal hente børn.
Jeg tager sjældent ud for at skriver, så bruger jeg for megen tid på transport og kaffe. Jeg sidder bare altid hjemme i min lejlighed og skrive. Det bør også være muligt.
Man behøver ikke tage til Toscana for at få inspiration.

