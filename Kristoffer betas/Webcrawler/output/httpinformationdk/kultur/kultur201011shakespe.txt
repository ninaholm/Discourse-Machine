'Shakespeare er mere blodig end Tarantino'
Den spektakulære side af magt. Det er noget, der får folk til at interessere sig for Shakespeare i dag, mener forfatter og oversætter Niels Brunse. I dag udkommer første bind af hans komplette Shakespeare-oversættelse
Levende. Shakespeare er så livskraftig som nogensinde, mener oversætter Niels Brunse, hvis Shakespeare oversættelse udkommer på forlaget Gyldendal i dag.


 »Meget intelligent, en hurtig hjerne, store øren, han har været god til at lytte til, hvad folk sagde, og til at kunne huske det til senere brug.«
Sådan lyder Niels Brunses karakteristik af den William Shakespeare, som han nu har levet intenst sammen med de seneste to år. I dag udkommer første bind af oversætterens kraftpræstation, fordanskningen af samtlige Shakespeares 37 stykker. Over de næste seks år følger resten, men en del af stykkerne har Niels Brunse oversat tidligere, faktisk har han arbejdet med Shakespeare siden 1980'erne.
Til forskel fra tidligere, hvor man samlede stykkerne tematisk, går Niels Brunse kronologisk til værks, så vidt det har ladet sig gøre at fastlægge rækkefølgen. Sproget er rytmisk og mundret, og Shakespeares mange ordspil er ofte gnæggende morsomt genopfundet på dansk, men stillejer og metrum er overholdt: blankvers, rim og prosa er gengivet som blankvers, rim og prosa.
Sjov og ballade
Det sværeste har været at oversætte de stykker, der er meget brugt i andre åndshistoriske sammenhænge som for eksempel Hamlet, fortæller Niels Brunse.
»Hvis jeg låser mig for fast i en bestemt fortolkning, kommer jeg let på gale veje, og på den anden side skal meningen jo heller ikke gengives så fortyndet, at teksten kan betyde hvad som helst.«
Det er karakteristisk for Shakespeares stykker, at de er skabt af en skuespiller, understreger Brunse.
»Han har en evne til at gå ud og ind af andre personer og forme dem. Hvor de fleste dramatikere skriver scener, dér skriver Shakespeare roller. Selv hans biroller har en dybde og en selvstændig personlighed, så de er i stand til at ændre sig og udvikles i løbet af et stykke. I modsætning til de fleste samtidige, der arbejdede med en fast persontegning, skriver Shakespeare ikke bare fastlagte karakterer.«
Til gengæld er plottet ofte temmelig lemfældigt, erkender han, »stykkerne er dårligt syet sammen, hvilket hænger sammen med, at det ofte skulle gå stærkt.«
Et eksempel er Trold kan tæmmes, der i den version, Niels Brunse har oversat, har en 'Jeppe i baronens seng'-indledning, som aldrig gøres færdig. Men stykket findes i to versioner, fortæller han, og i den anden er rammen gennemført, således at vi også får slutningen på historien om fulderikken, der bliver klædt ud som herremand. Ifølge Niels Brunse kan det godt være Shakespeare selv, der har strøget rammeslutningen fordi han fandt den overflødig. At han så lidt inkonsekvent har bibeholdt indledningen, kan skyldes, at sjov og ballade var godt til at varme publikum op, før der blev taget hul på selve historien om den stridbare Katarina, mener Brunse.
»Man må huske på, at Shakespeare var en praktisk teatermand, han har revideret og skrevet stykkerne om ud fra de erfaringer han gjorde sig med opførelserne.«
Analfabetisk bondeknold
- Dermed siger du også, at Shakespeare var Shakespeare og ikke Francis Bacon eller en anden samtidig?
»Jeg tror ikke på, at det ikke er Shakespeare, der har skrevet stykkerne,« fastslår Niels Brunse.
Han undrer sig over, hvorfor så mange har følt trang til at rokke ved, at det skulle være Shakespeare, »i det mindste kan man konstatere, at de, der ikke mener, det var Shakespeare, skylder os et bevis,« siger han.
»Nu er Bacon kommet på mode igen, før var det Edward de Vere, den 17. jarl af Oxford, der blev trukket i marken.«
Niels Brunse mener, at rygtet hænger sammen med en anden myte, nemlig at Shakespeare var en analfabetisk bondeknold, hvilket i nogles øjne har rimet for dårligt med, at han i den grad var ophøjet til nationalt ikon. Faktisk har Niels Brunse skrevet en hel lille - endnu ikke udkommet - bog om de bøger, han har læst undervejs, herunder også om »konspirationsteorierne«, der irriterede ham, siger han.
»Det er forkert, at Shakespeare ikke havde lært noget, og at han blot var en dum skuespiller, der lagde navn til en fornem herres stykker. Det er også forkert, at man ikke ved noget om Shakespeare. Man ved mere om ham end om mange andre af tidens dramatikere. Hans far kom ganske rigtigt fra jævne kår, han var garver og handskemager, men han arbejdede sig op, blev rådmand og en overgang også borgmester i Stratford. Rådmænd havde ret til gratis at sende deres sønner i latinskole, så det er meget usandsynligt, at Williams far ikke skulle have benyttet sig af denne mulighed,« mener Niels Brunse.
Det menneskelige vilkår
- Er Shakespeare også aktuel i dag?
»Det er jo et klassisk værk med 400 år på bagen, og alligevel kan vi blive ved med at spejle os i stykkerne. De afspejler det menneskelige vilkår som ikke ret meget andet. På sin vis er de ligesom drømme - også nogle gange meget voldsomme, men det kan vores drømme jo også være, uden at vi af den grund finder på at slå folk ihjel. Den psykologiske, intuitive viden i stykkerne er fantastisk. Den amerikanske litteraturprofessor Harold Bloom mener ligefrem at Shakespeare har opfundet det menneskelige!«
»Måske er Hamlet et af bedste eksempler på, hvordan et Shakespeare-stykke spejler det menneskelige vilkår. Man kan opføre det som et drama om magt, et psykologisk drama, hvor man lægger vægten på Hamlets forhold til faren og moren, eller som en karakterstudie i tvivlrådighed, stykket har det hele. Freud brugte Hamlet som afsæt for sine teorier om ødipuskomplekset ...«
- ... som han dog opkaldte efter Sofokles, ikke Shakespeare?
»Heller ikke Freud ville tro på, at Shakespeare selv havde skrevet sine dramaer. Freuds viden om Shakespeare har han primært fra Georg Brandes, Brandes' Shakespeare-værk var en af de få bøger, Freud tog med sig til London, da han af nazisterne blev tvunget til at forlade Wien. Brandes mener, at det er Shakespeares eget personlige liv, der afspejler sig i hans værker, en opfattelse der nok et lidt svær at opretholde. Men det var denne bog, der fik Freud til at mene, at en anden end Shakespeare måtte have skrevet værkerne.«
En kunstnerisk fiasko
I dag er Shakespeare så livskraftig som nogen sinde, men i anden halvdel af 1600-tallet blev han umoderne og mere eller mindre glemt, fortæller Niels Brunse.
»Oliver Cromwells puritanisme satte sit præg på smagen, og man var begyndt at sætte pris på en mere velordnet dramaturgi end Shakespeares. Embedsmanden Samuel Pepys, der er kendt for sine dagbøger, skrev i 1660'erne om En skærsommernatsdrøm, at det var det mest åndssvage stykke, han nogen sinde havde set! Også T.S. Eliot nedvurderede Shakespeare og mente, at Hamlet var en kunstnerisk fiasko.«
Som et eksempel på, hvordan smagen ændrer sig, nævner Niels Brunse Titus Andronicus, et stykke, som sjældent blev spillet tidligere, fordi man fandt det for voldeligt, men som er blevet taget op i de senere år.
»Det er meget blodigt, mere splatterfyldt end noget af Tarantino, men man har opdaget, at det fungerer godt dramaturgisk. Og måske er vi også mere hårdhudede i dag.«
Måske lægger man i dag også større vægt på magtspillet i stykkerne, end på de psykologiske aspekter, medgiver Brunse. »Man er nok mere interesseret i den spektakulære og personfikserede side af magten.«
Som et eksempel på en moderne fortolkning nævner Niels Brunse, at den vanskabte Richard III, spillet af Søren Sætter Lassen i Staffan Valdemar Holms opsætning forrige år, kun optrådte vanskabt, når han kunne bruge det i sit magtspil for at erobre tronen: »Hvor man i gamle dage fortolkede Richard som en stakkel, hvis hele karakter var formet af hans vanskabte krop, blev hans deformitet i 2009 fortolket som udelukkende et led i hans manipulation af omgivelserne. Vi er nok blevet mere kyniske, vi opfatter magtspil som underholdning, som vi bare passivt kan betragte, mens vi forbander alle politikere og deres gøren og laden. Men jeg anser det for en farlig udvikling. Ikke alle politikere lyver hele tiden, og vi bør ikke kapitulere, der er faktisk nogle politikere, der mener noget og kæmper for det,« siger Niels Brunse.


