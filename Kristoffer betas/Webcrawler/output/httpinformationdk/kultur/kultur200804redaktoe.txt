Redaktør går fra Murdoch



 Rupert Murdochs køb af The Wall Street Journal sidste år får nu en af avisens ledende redaktører til at sige sit job op. Det er Marcus Brauchli, der har valgt at kaste håndklædet i ringen med den diplomatiske udmelding, at den nye ledelse er bedre tjent med en leder, der passer til Murdochs linje. Det forlyder da også fra kilder på avisen, at Murdoch er godt i gang med at forandre avisen fra en specialiseret til en mere generel avis. Han har bl.a. indført sport i avisen, indført ændringer i avisens karakteristiske design, og også et livsstilsmagasin skulle være på vej. Brauchli skulle efter sigende føle, at hans autonomi blev alvorligt indskrænket, efter Murdoch kom til, og at han ikke kunne leve med det begrænsede råderum, han sad tilbage med. /anre

