De skøre, skøre japanere?
En mand udfordres til en orgasmedyst af en blowjobmester, og en flok halvnøgne kvinder skal finde en lille mand gemt i et hus – ellers bliver de straffet. Japans groteske late night tv shows deles med sensationel fryd i vestlige medier. Det har rod i en kulturhistorie, hvor både Vesten og Japan selv dyrker den kulturelle forestilling om Japans fundamentale anderledeshed
 
	Den store orgasmeduel er i gang. Foto Fra tv-showet Orgasm Wars


 
	I et klip fra et japansk late night gameshow, der på det seneste er blevet spredt viralt via blandt andet den amerikanske netavis Huffington Post, hævder den heteroseksuelle pornoskuespiller Ryou Sawai, at ingen kvinde – eller mand – kan få Ryou Sawai til at komme, hvis ikke han tillader sig selv at komme.

	Det udfordrer bøssen Takuya, der er tyk – til stor morskab for et kendispublikum i skærmens nederste venstre hjørne. I et lagerlokale går den store orgasmeduel i gang. Ryou Sawai, omgivet af fnisende universitetsstuderende, stiller sig nøgen ind i en kasse, der dækker ham fra knæ til navle.

	Blowjobmester Takuya stikker hovedet ind i boksen. Mikrofoner forstærker slubrelydene. Efter 40 minutter, sammenklippet og med løbende kommentarerer fra de to, må Ryou Sawai gispende og stønnende give efter for Takuyas effektive teknikker. Sawai trækker hovedet ud af boksen, tørrer sig om munden og griner.

	Ekstreme modbilleder

	I vestlige medier bliver fænomener og klip som ’Orgasm Wars’ – den underlige og perverse del af japansk populærkultur – dyrket lystigt – og ofte præsenteret uden øvrig kontekst.

	Men netop det ekstreme og anderledes er også nemt at finde – og derved dyrke – i en kultur, der på den ene side præsenterer sig som en helhed, og som på den anden side er ekstremt nicheinddelt.

	»Noget af det, japanerne godt kan lide at fortælle om sig selv er, at de er meget monokulturelle. Men det er de ikke,« forklarer Daniel Beattie, der er japankender, BA i Japanstudier og bestyrer af det danske site om japansk kultur konbini.dk. »Markedet for ting, for alle former for produkter, er generelt meget mere mangfoldigt end mange andre steder. Det er også derfor, at nogen mener, at man slet ikke kan snakke om mainstream i Japan,« siger Beattie.

	Det afspejler sig også i tv-udbuddet, der er fordelt på Japans NHK-kanaler, der er forpligtet til at levere public service, og de utallige kommercielle kanaler, forklarer Marie Højlund Roesgaard, lektor ved Japanstudier på Københavns Universitet.

	»Mediebilledet og spektret er utrolig bredt, der er et kæmpe udbud – også hvis folk kun vil se noget på japansk. Der er både naturdokumentarer og ngo-film, som vi alle ville sige var fremragende. Og så er der primetime-tv, som simpelthen er underlødig underholdning med laveste fællesnævner,« siger hun.

	Japans kommercielle kanaler har især tidligere sendt gameshows, hvor ofte semikendte japanere udsætter sig for farlige og ydmygende opgaver, og det er stadig dem, der dominerer den gængse opfattelse af japansk tv uden for Japan.

	En mand i hajkostume

	Et af de mest populære shows, der har været sendt over tusinde gange siden 1989, hedder Gaki no Tsukai (»Dette er ikke for børn!«) En særlig populær del af showet er den del, hvor værterne i et spil over en weekend ikke må grine – alt imens de bombarderes med skøre pranks. Et andet gameshow, TORE!, skal deltagere svare på en række spørgsmål. For hvert forkert svar bliver de langsomt mumificeret af en maskine, de er bundet fast til.

	Blandt de ekstreme late night tv-programmer, hvis popularitet toppede i 90’erne, er en konkurrence fra 2006, hvor halvnøgne damer skal konkurrere om at lave forskellige gymnastiske øvelser i et lagerlokale, mens en mand i et stort hajkostume sidder oven på dem.

	I en klassiker fra slutningen af 1980’erne holder piger i bikini spisekonkurrence. Et aktuelt program indbefatter næsten-nøgenmodeller i skolepigeuniformer, der skal finde en mand, der gemmer sig inde i et hus, mens kameraerne zoomer ind på deres bryster og korte nederdele. Hvis de ikke vinder, så bliver de ydmyget, ved at man for eksempel masserer deres trusser.

	Lumre ventilrum

	En socialpsykologisk faktor, der kan hjælpe os til at forstå japanernes mere ekstreme og lumre kulturprodukter, er landets sociale kontrol, siger Lars-Martin Sørensen, filmhistoriker med en ph.d. i japansk film.

	»Der er ikke ting, man kan sige om japansk etikette og hverdagsliv, som man ikke også kan sige om danske. Men der er gradsforskelle – eksempelvis på, hvordan jeg i Japan vil tale til min overordnede og underordnede, til mine familiemedlemmer og venner. Japan er et hierarkisk samfund med en allerhelvedes masse mennesker på meget lidt plads, som for at fungere sammen er nødt til at have nogle ret strikse koder angående, hvordan man omgås hinanden, og hvordan man opfører sig hvor. Der er altså flere kasket- og kupeskift i en japansk hverdag. Den kompartmentaliserede hverdag giver et større behov for ventiler, for kulturelle rum, hvor man kan blæse den af, og det synes jeg, man kan se manifestere sig mange forskellige steder i japansk kultur og hverdag. Her kan man få afløb for noget, der i virkeligheden er temmelig sygt og perverst, når man resten af dagen ikke har haft mulighed for at flegne ud.«

	Samuraisværd her og der

	Men der kan også være en kulturel forklaring på, at især de meget kulørte tv-programmer når til Vesten. Tv hører således ind under de »bizarre ting og sager«, som ofte har tendens til at dominere i Vestens forestilling om japansk kultur, påpeger Lars-Martin Sørensen. »Det er her bare, fordi det er her. Det er ikke noget, vi er gået ud og har opfundet.« Men traditionelt har Vestens forestilling om Japan også fremelsket visse eksportvenlige produkter. Eksotiseringen af Japan er også blevet en handelsvare for Japan. Det afspejles tydeligt i den japanske filmkultur, der fik sit internationale gennembrud i 1950’erne med Akira Kurosawas film, Rashomon (1950), der foregår i den japanske middelalder.

	»Samuraier og banditter fes rundt med kimonoer og lændeklæder på ude i skoven og sagde mærkelige gutturale lyde. Det gjorde dem helt vidunderligt anderledes for en vestlig optik,« siger Lars-Martin Sørensen. »Kurosawa var en belæst kosmopolit, som kunne sin Sartre og også lavede et drama, der i sin tematiske kerne var universelt interessant og ramte ind i tidsånden, samtidig med at den var garneret med noget eksotisk, orientalsk, mystisk og fremmed. Det tog kegler i Vesten. Og så var de japanske filmstudier ikke dumme, de tænkte: ’Nå da da, det sælger billetter, det her’. Og så kom der en lind strøm af samuraidramaer, som ingen japanere gad at se.«

	Denne interesse for Japans anderledeshed afspejledes også i den japanske nybølge fra 1990’erne med J-horrorfilm – og med det internationale hit, Takeshi Kitanos Hana-bi:

	»Hana-bi var på den ene side et ganske blodigt gangsterdrama og på den anden side sat i nogle kulisser, som vi traditionelt forbinder med det japanske. Det skulle foregå i zentempler og op ad Fuji-bjerget. I denne filmbølge skulle der være alle de her markører for japansk, traditionel renhed og religiøsitet kombineret med de urbane storbyscenarier, som vi også elsker at tænke Japan som. Tokyo fremstilles som et neonflintrende, sitrende labyrintisk megapol med skyskrabere. Har man været der, ved man godt, at husene faktisk ikke er så høje endda.«

	En helvedes masse penge

	I midten af 1800-tallet, hvor den amerikanske flåde – via Kanagawa-traktaten – tvang to japanske havne til at åbne sig for international kritik, opdagede man trætrykket, som blev den første industrielle serieproduktion af populærkultur. Her blev netop ’shungaen’ – et trætryk med erotiske, sadomasochistiske motiver – en iøjnefaldende slagvare. »Det var lir med pornografiske motiver, men det var behændigt nok også finkulturelt – fordi det stammede fra den mystiske Orient,« siger Lars-Martin Sørensen.

	Det nutidige udtryk for ekstrem vold og eksplicit sex er japanske tegnefilm og serier, animé og manga, som er en stor kulturel eksportvare. Den japanske regering har således forsøgt at lovgive mod de børnepornografiske voldstegneserier i den manga og animé, der også har fundet vej til internationale messer. Men regeringen blev mødt af en messeboykot, der fik den til at trække følehornene til sig. Der er ganske enkelt for mange penge i industrien, til at Japan tør risikere at producenter aflyser messerne.

	»Det japanske tegneserieunivers opleves lidt mystisk, og i Vesten er det blevet tilskrevet stor kulturel betydning. Og så glemmer folk i farten, at der altså er nogle, der sidder og spekulerer på at tjene en helvedes masse penge på det her.«

	Lars-Martin Sørensen mener imidlertid, at de programmer, vi med største naturlighed dyrker som helt mainstream i blandt andet Danmark er mindst lige så ekstreme som de japanske tv-shows: »Er det ikke mere ekstremt at tage en flok teenagers, stikke dem en popstjernedrøm, hvorefter man knuser dem for åben skærm. Er det ikke mere ekstremt, end at man har en pornoskuespiller, som lader sig udfordre seksuelt og får et tilsløret blowjob for åbent kamera?«

	Udlændinge som spejl

	Og japanere bruger netop også udlændinge, når de selv føler trang til at spejle deres kultur. Et af de mest markante genrer på japansk tv er varietéprogrammerne, der, som lektor Marie Højlund Roesgaard formulerer det, virker som ’muzak’ for den store andel af hjemmegående husmødre. Værter inviterer – ofte semikendte – gæster ind til at small-talke, kommentere sjove indslag og til at smage på lækre retter, som de så komplimenterer. Her får de mere outrerede typer og minoriteter plads – for eksempel den landskendte, transkønnede Ai Hurana. Og her spiller ’udlændinge’, der har boet i Japan i nogen tid, en særlig rolle som store stjerner, der, ret racistisk, fortæller Japankender Daniel Beattie, tit spiller en lidt fjollet rolle. Alternativt kommer de ind for at overbevise japanerne om, at de er noget ganske særligt: »Det er klassisk at præsentere udlændingene for et eller andet typisk japansk og se deres chokerede reaktion. Noget mad, en egnsret, som er mærkelig, noget geléagtigt med en underlig konsistens, som folk ikke kan lide i Vesten. Derudover ser man i øvrigt ikke udlændinge i særlig meget, men på tv kan de være der sammen med bøsserne og de transkønnede og andre ’freaks,’« fortæller Beattie.

	»En fortælling om japanere i Japan er, at de er noget helt særligt, og at andre folk ikke kan forstå dem. Det hænger jo egentligt meget godt sammen med Vestens ’Crazy Japan’-forståelse. At de er utroligt specielle og svære for alle andre at forstå, fordi de har været isoleret i 250 år på den her ø, hvor de ikke måtte have kontakt med andre, er en fortælling, som er populær. Og her er det jo utroligt smart at have nogle udlændinge som alibi.«

	Patroniserende syn på japan

	Det er altså den anden side af den kritik, som blandt andre journalist Beckie Smith har rettet mod Vestens forestilling om de ’skøre, skøre japanere’. I en klumme i The Independent kritiserede hun Vestens disproportionerede dyrkelse af Japans ekstremer, for eksempel netop de nicheprægede late night shows som Orgasm Wars.

	»Vi har en form for voyeuristisk fascination af Japans særhed, ansporet af uansvarlig journalistik og sensationshungrende overskrifter. Disse historier tiltrækker sig opmærksomhed, fordi de videregiver et forsimplet blik på Østasien, som i bedste fald er patroniserende, i værste fald utvetydigt racistisk,« skrev hun.

	Filmhistoriker Lars-Martin Sørensen er enig i kritikken.

	»Det er helt oplagt, at du, og den vestlige kulturkreds generelt, jo ikke får øje på det, der er lige så almindeligt som frøken Klokken i japansk populærkultur. Vi søger i stedet det anderledes, og i mange tilfælde søger vi også det ekstreme, fordi det passer til vores forestilling om, at ’de er skøre, de romere’ og altså, i dette tilfælde, ’ekstreme, de japanere’. Det er meget nemmere at markere sin egen identitet over for noget, der er anderledes,« siger han.

	 

