Trio med kampdrømme
Men uden kvinder. Efter et helt års kamp for ligestilling på Camp X er teatret nu helgarderet med tre machoer som chefer. Heldigvis kan de lave teater


 Så er det tid til at sige til lykke til endnu en ny ledelse på Camp X - kunstnerisk chef Martin Tulinius, international chef H.C. Gimbel og administrativ chef Rasmus Adrian.
Rollefordelingen er klar: Den passionerede instruktør og teaterdirektør Martin Tulinius fra Kaleidoskop er i centrum som kunstneren, de andre tror på. Den diplomatiske arrangør H.C. Gimbel sidder ved siden af og fletter Camp X ind i sit kolossale netværk fra Københavns Internationale Teater. Og den mere tilbageholdende, musikuddannede administrator Rasmus Adrian fra Kaleidoskop ordner papirerne og pengene. 
Disse tre skal sammen løfte de vilde ambitioner for Camp X, sådan som teatret nu er konstrueret af Københavns Teater. Men navneskiftene har skabt forvirring, så for nu at få det på det rene: Der har været teater ved Frederiksberg Runddel siden 1784, både forlystelsesstedet Ratzenborg, Fønix Teatret og Frederiksberg Teater. I 1957 omdøbte Stig Lommer det til Aveny Teatret, og det var her, at Danterne kom ind fra Allerød med høj puls fra 1992, indtil Jon Stephensen og Ole Bornedal overtog det som Aveny T i 2001. Og så kom Mette Hvid Davidsen i 2007, hvor Rialto Teatrets scene blev lagt sammen med teatret under navnet Camp X - indtil hun sagde op i sommer ...
Prøvetiden ændres
Men pyha. Lommer-tiden er forbi. Københavns Teaters profilbeskrivelse har sat tårnhøje krav til Camp X, der skal udvikle teater med henblik på "udfordring af teaterbegrebet", "være spydspids blandt teatrene i hovedstaden" og skabe forestillinger "med internationalt format". Disse kodeord fra resultatkontrakten har været med til at ægge trioen til kamp, vel at mærke også lokket af omkring 16 mio. kr. pr. sæson. Men teatret skal altså også skabe ca. otte forestillinger og helst opnå internationalt gennembrud ...
Det var denne konstruktion, som Mette Hvid Davidsen for to år siden så originalt fortolkede med en kuratorordning, efter hvilken en kunstner skulle få to års råderet over teatrets profil. Men ordningen begyndte og sluttede altså med kurator Ditte Maria Bjerg, der indledte Camp X med 100 dages erklæret queerzone.
Den appellerende kønsbevidsthed har dog ikke smittet af på Camp X' nye virkelighed. Alle tre nye Camp X-chefer er machoer; kun bestyrelsesformanden, Elsebeth Tank, er kvinde. Til gengæld har alle tre chefer bevist, at de kan skabe og styre teater. Og erfaringen er vigtig, for egenkapitalen er udmagret; af den oprindelige sum på 2,1 mio. kr. er der nu kun 300.000 kr. tilbage. Fremover får Martin Tulinius seks gange så mange penge at lave teater for, som han har haft på Kaleidoskop, hvor han med økonomiske lodder og trisser skabte Havfruen som internationalt trumfkort i 2005. Men eftersom han selv kun vil kunne iscenesætte et par forestillinger om året på Camp X, vil repertoiret her i høj grad blive tegnet af andre instruktører.
Husfantasien luftes
Hvor Camp X skal møde sit publikum, bliver næste spørgsmål. "Jeg mener dybest set ikke, at dette her rum egner sig til internationalt teater", sagde Tulinius ved udnævnelsen og pegede op mod den smalle Aveny-scene uden sidescener. Også denne ledelse har fantasier om et nyt hus. Men det er der ikke sat penge af til.
Valget af den kompetente cheftrio virker klogt og visionært, også i betragtning af det store, internationale ansøgerfelt. Men ret beset rykker valget bare problemerne videre rundt i teaterverdenen: For hvad skal Kaleidoskop nu gøre uden Tulinius og Adrian? Skal Kaleidoskop gives til nogle af de grupper, der bruger teatrets scener fast, som f.eks. Teater Grob? Eller skal Kaleidoskop rendyrket være en åben scene? 
Og hvad sker der med Københavns Internationale Teater uden H.C. Gimbel? Bliver festivaler som årets nycirkus-festival i højere grad afløst af enkeltprojekter, arrangeret af de tilbageblevne Trevor Davies og Katrien Verwilt? Eller formår K.I.T. at holde skansen, ikke mindst med MetropolisBiennalen næste sommer? 
Ønskesedlen skrives
Til gengæld er det uklart, hvor meget cheftrioen reelt vil inddrage de andre, danske teaterkunstnere, der arbejder i samme ambitions-regi, men som ikke har eget teater at udfolde sig i. 
Står Das Beckwerk øverst på ønskesedlen hos den nye Camp X-trio? Står Signa? Kan Camp X's afdeling Camp Junior fortsætte og få mere gang i ungdomsteatret? Og hvilke udenlandske teatre vil Camp X netværke med?
Alt dette vil trioen naturligvis ikke afsløre endnu. Men valget af kunstneriske samarbejdspartnere vil være afgørende for Camp X' succes: 
At trioen vitterlig kan rumme dansk teaters modigste kvinder og mænd. Dem, der tilsyneladende ellers bare ender nede i Skuespil-huset.
AMC@INFORMATION.DK
Camp X har Litten Hansen som konstitueret direktør frem til nytår. Desuden gennemføres Ditte Maria Bjergs kurator-repertoire for denne sæson: Udforskningen af Mærsk-koncernen med Hr. Møller på Camp X Aveny - og fra på fredag også med Den sømand han må lide på Camp X Rialto.www.campx.dk

