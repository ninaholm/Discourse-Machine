’Gør oprør: Gør ingenting!’
Den svenske instruktør Anders Carlsson vil skabe rum, der modsætter sig det kapitalistiske system ved at ’stå stille et øjeblik’. For vi er faret vild. Og venstrefløjen er ikke til meget hjælp. ’Når venstrefløjen alene diskuterer identitetspolitik, så går den jo kapitalismens ærinde ved at underlægge sig kravet om at producere,’ siger han
’Der mangler strategier, der kan rykke ved den her katastrofekurs. Og vel at mærke gøre det uden at underlægge sig de ’fucked up’ neoliberale præmisser,’ mener instruktør Anders Carlsson.


 Vi sidder lidt klemt i den lille sal på Teater Får302 i Toldbodgade, København. Rummet er lille, og scenografien er enkel. Et par skydedøre af glas adskiller stolerækkerne fra scenen, der er et klinisk hvidt, dybt rum. Allerede da jeg sætter mig, står tre skuespillere på scenen i hvide, futuristisk gakkede neoprendragter. Det er deres nøgne tæer og fingre, der afslører dem som kroppe – umiddelbart ligner det klassisk installationskunst. De begynder at bevæge sig i synkroniserede, sitrende bevægelser. Jeg kan høre sidemandens ur, jeg er lidt sulten, og jeg skal lige til at sukke dybt over sådan en typisk omgang eksperimenterende teater på sådan en regnvejrstirsdag, da skuespillerne lyner deres puppelignende dragter op.
»Nu er vi nået til det sted, hvor jeg må sige noget,« siger én af skuespillerne og kigger direkte på mig og min sidemand, der retter sig op. »Måske skal jeg sige noget, der viser en form for selvbevidsthed eller selvkritik? Klap hesten, det er jo bare endnu et prætentiøst kunstprojekt. Jeg har ikke noget at sige. Ud over at jeg hader jer.«
Det er lige præcis dét udsagn holdet bag forestillingen Sne, blomster, fjer og fisk – fri os fra det vi har skabt bevæger sig omkring: Der er ikke nogen, der har noget at sige. »Vi har ikke brug for nye perspektiver, der alligevel er de samme gamle perspektiver. Vi har ikke brug for flere for-tællinger, selv- eller systemkritiske analyser,« fortæller svenske Anders Carlsson, der har instrueret stykket. »Vi har brug for et helle, et rum, der ikke er helt inficeret af neoliberale, merproducerende og mekaniserende logikker. Vi bombarderes hele tiden med information, der påvirker os og vil have os til alle mulige ting: ’Køb det her’, ’Reflekter over det her’, ’Vær kreativ’, ’Begær den her slags røv.«
For vi er som samfund i gang med en fuldstændig absurd repetitionsproces, mener Carlsson: »Vi insisterer på at reproducere og minutiøst mime alt det, der får os til at knække. Det har finans-, klima- og flygtningekriser vist os. Folk er stressede og angste, verden kollapser på alle måder. Men vi fortsætter da bare. Det er da den ultimative form for kynisme,« fastslår Carlsson.
Hvordan smager afmagt?
Når vi fortsat tonser afsted på den bundkyniske måde, så finder vi aldrig tid og rum til at reflektere over, hvor vi er. Hvordan vi kom derhen. Og hvordan vi kan komme væk derfra igen: »Vi bliver sgu nødt til at anerkende, at vi er faret vild nu,« mener Carlsson. Og her kan teatret spille en rolle – hvis det altså tør og vil. Det er dét, truppen på Teater Får302 overordnet vil, fastslår Carlsson: De vil genindføre muligheden for at stå stille. De vil skabe et rum, hvor alt ikke par excellence skal bevæge sig et sted hen, men hvor man både som skuespiller og som publikum kan stå stille lidt. For hvordan mærkes ikkebevægelse egentlig? Hvordan smager ordene ’vildfarelse’ og ’afmagt’ egentlig? Det er på tide, vi begynder at smage ordentligt efter. »Stykket handler altså om at være opmærksom, om bevægelse og om ikkebevægelse. Vi har interesseret os meget for, hvordan kroppe reagerer på forskellige uvante situationer. Hvad sker der med samfundskroppen, der hele tiden skal bevæge sig fremad, når den møder lidt ro og stilstand?«
Når et teaterstykke virkelig vil og kan noget, så er det for Carlsson, fordi det har fundet nogle sprækker i det ellers så lukkede kapitalistiske system: »På den måde kan det minde folk – instruktører såvel som skuespillere, lydmænd og publikum – om, at der altså er noget mere, noget andet end den her konstant producerende, mekaniserede og gennemsystematiserede livsform.« Og dette »noget andet« kan måske til en begyndelse have form som et ingenting, et helle.
Det er desværre ikke så ofte tilfældet i dag, at teatret som institution formår at blotlægge de dér sprækker, mener Carlsson. Samtidens »kulturelle sfæres produktioner«, som han udtrykker det, knytter sig tit til det modsatte og opfordrer til endnu mere bevægelse og hyperkreativ nyskabelse:
»I stedet for at komme med visionære bud på, hvordan vi kan overskride det her absurde systems normer, så sørger samtidens kunstscene i stedet for i høj grad at producere alibier for ikkeforandring, for fortsat uretfærdighed. Det skal være vildere, mere radikalt, fuldstændig uset eller uhørt.« Og på den måde bliver det netop altid det samme, påpeger Carlsson. For ham er kunstscenen altså i høj grad netop et sindbillede på en gennemkapitaliseret og mekanisk reproducerende logik. Og den mangelfulde indsigt i »den kulturelle sfære« er ikke alene problematisk, kikset og kritisabel – den er også farlig.
Fascismens genkomst
For i løbet af de sidste årtier er der sket et moralsk skred i Vesteuropa, mener Carlsson. Kløften mellem, hvordan vi forstår os selv som mennesker og samfund, og hvordan vi så reelt handler, er vokset massivt.
»Det er da besynderligt, som vi alle har udråbt os til humanister, mens vi går rundt og medvirker til opretholdelsen af et system og et samfund, der står i modsætning til humanismens ideer,« siger han og fremhæver den i Danmark førte flygtninge- og klimapolitik som pragteksempler på samtidens hykleriske antihumanisme.
Ifølge Carlsson har vi overordnet anerkendt præmissen om, at alt er umuligt i politik: En politisk grundlæggende forandring eller et systemskifte er på ingen måde en politisk mulighed. Og den oplevelse af afmagt, det skaber i det enkelte menneske, får afløb alle mulige andre steder end i den politiske sfære, mener Carlsson: »Så dyrker man lidt yoga hver mandag, låner lidt visdom fra Østen og mediterer af sted. Det bygger på tanken: ’Fordi jeg ikke kan få eller skabe en rigtig politisk forandring, så går jeg ind i en privat, kropslig eller mental forandringsproces.’ Og det er jo helt fucked up,« siger han og spørger, om jeg går til yoga. Det gør jeg, svarer jeg. Og jeg mediterer faktisk også, hvis jeg skal være helt ærlig.
Og ud over at være helt »fucked up« så er det først og fremmest ekstremt farligt, at det enkelte individ – og ifølge Carlsson også denne skribent – konsekvent vender sit behov for forandring indad. Det er begyndelsen på en glidebane, mener han. En glidebane, der fører os direkte tilbage til fascismen: »Den form for tænkning om det politiske og det private åbner igen for fascisme. Vi troede, fascismen historisk set var et overstået stadium, men vi ser jo netop nu, hvordan de fleste europæiske lande igen åbner sig for forskellige former for fascistisk tænkning,« siger han.
Venstrefløjens kollaps
Og den åbning knytter sig ikke alene til den ignorante kunstscene, mener Carlsson. Den er uløseligt forbundet med venstrefløjens kollaps og fravær – i Danmark såvel som i Sverige. Det er svært at få øje på en modstandsdygtig og visionær venstrefløj, mener han: »Der er ikke meget tilbage af venstrefløjen i dag. Når venstrefløjen ikke har travlt med at kopiere neoliberale ideer ind i påståede humanistiske former, så holder den motoren kørende ved at tale om identitet og kultur. Og det er absurd uproduktivt at have en venstrefløj, der bare taler identitetspolitik.«
Ved alene at diskutere identitetspolitik, så går venstrefløjen jo netop kapitalismens ærinde og underlægger sig kravet om at producere, tilføjer han: »Det bygger jo videre på fordringen om, at man konstant skal opfinde og reproducere sig selv som identitet. Der er intet oppositionsforhold mellem højre- og venstrefløjen, når også venstrefløjen accepterer og viderefører neoliberal tænkning. Og det er her fascismen har rigtig gode opblomstringskår,« siger Carlsson.
– Men hvad er det præcis, venstrefløjens fravær og fascismens genkomst har at gøre med ’Sne, blomster, fjer og fisk?’
»Som jeg ser det, har stykket alt med den udvikling og konflikt at gøre. Det er jo den konflikt, stykket undersøger: At man på den ene side ser sig selv som humanist og på den anden side lever i overensstemmelse med det kapitalistiske, uretfærdighedsproducerende samfund: ’Gå på arbejde, køb noget mere, begær noget mere, byg nogle højere hegn’,« siger Carlsson og tilføjer, at hverken han eller stykket giver lovning på en løsning. Slet ikke. Stykket er altså nærmere en undersøgelse af den her modstridende selvforståelse samt et forsøg på se, hvordan det er at give slip – og dermed gøre oprør. »Og det bliver vi nødt til nu«, gentager Carlsson: »Vi er nået til afslutningen af jagten på ’det nye’, det perspektiv, der kan ændre noget som helst. Det er en håbløs jagt, vi har ikke brug for flere intetsigende perspektiver. Nu bliver vi nødt til blotlægge det, der allerede er her.« For ham er vi som samfund nået til det sted i Thomas Vinterbergs Festen, hvor den ældste søn, Christian, slår på glasset for at holde sin tale til sin far – om hvordan faren har misbrugt Christian seksuelt igennem hans barndom. Og fra det punkt er udfaldet jo uvist.
Slip svinet fri
De har på Teater Får302 altså arbejdet med begrebet ’helle’ som et rum, der ved at stå stille afviser det kapitalistiske samfunds krav om bevægelse. Men de har også arbejdet med et helle som det ekskluderende rum, der beskytter »hvad der er vores og ikke deres«, lyder det i presseteksten. Og det er en direkte note til, hvordan der i Europa og Danmark lige nu bygges »høje, lede hegn«, så flygtninge og de andre »andre« ikke får vores uholdbare boble til at briste, påpeger Carlsson.
Efter fremvisningen af en lang række fantasifulde, absurde og højst mærkværdige kostumer har de tre skuespiller på den hvide scene taget kostumerne af. De står næsten-nøgne i helt kropstætte og ferskenfarvede dragter. Og de kigger stadigvæk direkte på mig, min sidemand og det øvrige publikum i den lille sal. »Det er sådan en særlig svinelogik,« forklarer én af skuespillerne og går helt hen til skydedørene af glas.
»Inden for svinestiens hegn må man være et svin. Især over for dem, man bedst kan lide. Vi skal rigtig vise alt det svinede frem. Vi skal jo rumme hinanden,« vrænger han og slår ud med armene, mens lydmanden sætter rockmusik på.
Når kunstnere påstår at kunne angive en retning ud af svineriet eller alternativer til hegnbyggeriets hykleri, så bliver Carlsson skeptisk og mistroisk: »Jeg tror, at ethvert positivt alternativ altid bare vil være endnu et forslag i en ustandselig række af forslag, der igen tilfredsstiller systemets produktionskrav. Det mest subversive, det mest radikale, man kan gøre, er ingenting.« Han refererer til den franske filosofi Alain Badious idé om, at det altid vil være bedre at gøre ingenting end at medvirke i noget, samfundssystemet allerede anerkender. »Så i stedet for at involvere os i alle mulige partikulære, men også rigtig gode, politiske bevægelser, så skal vi måske nægte at gøre noget overhovedet og dermed afvise systemet?« spørger Carlsson. Det er altså også dét, teatertruppen har prøvet at undersøge med Sne, blomster, fjer og fisk: Hvad sker der med samfundets krop og menneskets bevidsthed, når de bliver konfronteret med ingenting?
Skal kunsten ingenting?
Vi taler om, hvordan kunstnere kan medvirke til en politisk forandring, hvis de ikke som sådan må angive en alternativ retning eller komme med konkrete bud på nye visioner.
»Når vi for eksempel taler om, hvilken rolle kunstnere bør spille i kulturpolitik og samfundsudvikling på den her måde, så instrumentaliserer vi kunsten. Og det er noget mange kunstnere er bange for. Og det skal de først og fremmest holde op med, hvis de vil en politisk forandring,« siger Carlsson. Han er selv fuldstændig kold over for sådan en berøringsangst. Selvfølgelig skal kunsten instrumentaliseres – den er jo et politisk instrument, mener han.
»Kunstnere skal involvere sig i samfundsproblematikker og ikke gå med til at underkende kunstens berettigelse i det politiske rum. De skal melde sig ind i diskussionen om kunst og politik. Lige nu er det politikerne, der diskuterer, hvordan kunsten kan instrumentaliseres politisk – hvor er kunstnerne i den diskussion?« De er fraværende, synes han. Carlsson savner deres bud på, hvordan kunsten præcis skal instrumentaliseres. »Og der mangler jo tydeligvis slet ikke ideer. Men jeg kan ikke høre dem i politiske debatter og det er virkelig ærgerligt: Der mangler strategier, der kan rykke ved den her katastrofekurs. Og vel at mærke gøre det uden at underlægge sig de fucked up neoliberale og konstant bevægelsesproducerende præmisser.«
’Sne, blomster, fjer & fisk – fri os fra det vi har skabt!’ er en co-produktion mellem Teater Får302 og svenske Institutet. Forestillingen vises på Teater Får302 den 1. februar til 26. februar

