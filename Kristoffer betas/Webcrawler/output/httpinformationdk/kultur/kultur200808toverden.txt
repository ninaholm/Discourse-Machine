'To verdener' dansk kandidat



 To verdener bliver det danske bud på en Oscar-nominering inden for kategorien bedste udenlandske og ikke-engelsksprogede spillefilm. Filmen, der fortæller historien om en ung kvinde i Jehovas Vidner, fanget i konflikten mellem religion og kærlighed, er instrueret af Niels Arden Oplev. Den solgte tidligere i år knap 315.000 biografbilletter og er dermed den næstmest sete danske film i 2008, kun overgået af Flammen og Citronen. Filmen blev for kort tid siden solgt til amerikansk distribution, og det har indvirket på den afgørelse, som er truffet af et særligt udvalg inden for filmbranchen. Danmark har to gange tidligere vundet en Oscar for bedste ikke-engelsksprogede spillefilm - i 1988 med Babettes gæste-bud og året efter med Pelle Erobreren. 
ritzau

