Fantasy-roman slår alle rekorder
'Tolkien er død. Længe leve George Martin', siger anmelderne om USA's store fantasy-hit, 'A Song of Fire and Ice', der topper bestsellerlisterne og oven i købet tilskrives litterær kvalitet


 Den 62-årige, korpulente og skæggede forfatter er blevet kaldt for en 'amerikansk Tolkien', og fans flokkedes i hundredevis udenfor boghandlere forskellige steder i USA, da George R.R. Martin seneste bog udkom 12. juli. Allerede på udgivelsesdagen blev A Dance With Dragonssolgt i 280.000 eksemplarer 170.000 af dem i papirformat og 110.000 andre som e-bøger. Bogen blev dermed øjeblikkeligt forlaget Random Houses største succes i år, den er strøget direkte ind på førstepladsen på New York Times' bestsellerliste.
Successen er helt usædvanlig, når man ser på bogens længde, 1.016 sider, samt på prisen, der med 35 dollars (cirka 190 kroner) er 10 dollars dyrere end de fleste andre nye bøger. Alligevel er den allerede trykt i 650.000 eksemplarer.
En kynisk verden
A Dance With Dragonser femte del i serien A Song of Ice and Fire, og den har været hele seks år undervejs. Forfatteren har planlagt endnu to bøger i serien, men selvom mange fans har udtrykt utilfredshed med, at Martin ikke bruger al sin energi på at skrive dem så hurtigt som muligt, så skal man ikke forvente næste bind i den nærmeste fremtid. Martin insisterer på også at skrive andre bøger og manuskripter ind imellem arbejdet med A Song of Ice and Fire.
Første del af serien, Game of Thronesudkom tilbage i 1996, og historien drives frem af labyrintiske intriger i et panoramisk, middelalderligt univers bestående af syv kongeriger og fyldt med rå vold og sex.
Nogle har som sagt kaldt forfatteren for en amerikansk Tolkien, fordi George R. R. Martin ligesom forfatteren til Ringenes herreskriver fantasy for voksne og gør det godt. Men mange andre, heriblandt manuskriptforfatterne til tv-serien, har peget på, at Martins bøger adskiller sig fra Ringenes herreved ikke at være en tydelig kamp mellem godt og ondt. I stedet beskriver A Song of Ice and Fireen kynisk verden, hvori alle forfølger deres egne interesser, og hvor plottet derfor bliver mere kompliceret og mindre forudsigeligt.
I en anmeldelse forleden skrev Dana Jennings i New York Times, at han mener, Martin er meget bedre end Tolkien, og at der er mere Balzac og Dickens over ham. »Tolkien er død. Længe leve George Martin«, lød det i anmeldelsen.
Populær tv-serie
Tv-stationen HBO har været medvirket til bøgernes succes ved at filmatisere dem i tv-serien A Game of Thrones, der har været sendt siden april i år. HBO er kendt for andre succesfulde tv-serier som Sopranos, Deadwoodog Sex and The City. I dag er Game of Thronesen af de mest populære tv-serier i USA, og den er indstillet til hele 13 Emmypriser, heriblandt for bedste dramaserie.
Den danske skuespiller Nicolai Coster Waldau kan godt tage lidt af æren for successen, for han har en helt central hovedrolle i tv-serien som den skånselsløse ridder Jaime Lannister.
I Danmark kan tv-serien opleves på Canal+, mens danske læsere må vente lidt endnu på bøgerne. Den første er ved at blive oversat og udkommer på Gyldendal til november under titlen Kampen om tronen.
 
    

