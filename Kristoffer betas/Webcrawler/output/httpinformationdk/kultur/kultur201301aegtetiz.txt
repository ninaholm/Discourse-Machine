En ægte Tizian
Kunsthistorikere fandt værdifuldt portræt af syfilislæge i en støvet afkrog af Londons National Gallery. Det er nu støvet af


Næsten alle kunstværker af de gamle mestre er kendte og registrerede, men det sker, at der dukker hidtil ukendte malerier op på de mest uventede steder. Det kan være på gamle slotte, på et loft hos nogle af kunstnerens efterkommere, eller det kan endog være et maleri overmalet med et andet maleri. På Londons National Gallery har man gjort et opsigtsvækkende fund på et sådant helt uventet sted, nemlig hos sig selv. I en støvet afkrog af museet har man fundet et maleri af en af malerkunstens fædre, Tizian, som levede i Verona i 1500-tallet. Museet har ejet billedet siden 1924, men hvorfor kommer det så først nu frem? Billedet er aldrig blevet regnet for en ægte Tizian, forklarer museets direktør til The Guardian. Derfor har ingen interesseret sig for det, før nogle kunsthistorikere underkastede det en ny undersøgelse og med sikkerhed kunne fastslå, at maleriet er ægte. Det er straks flyttet op i hovedsamlingen.Smukke kvinderMaleriet er et portræt af lægen Girolamo Frascastoro, der påviste sygdommen syfilis, som han navngav efter en fårehyrde. Lægen beskrev den i et digt. Dengang var videnskabsmænd ofte også kunstnere og omvendt.The Guardians medarbejder lufter en teori om, at Tizian malede det som betaling efter at være blevet helbredt for sygdommen. Maleren malede med forkærlighed de venezianske skønheder, og en gæst i hans atelier beskrev i 1500-tallet, hvordan han mente, at den kvindekære Tizian var udmattet, fordi han gerne sov med sine modeller.Tizian var i øvrigt centrum i en pudsig disput for et par år siden. På et politisk møde sagde premierminister Gordon Brown:&raquo;Jeg mindes historien om Tizian, der i en alder af 90 afsluttede sit sidste maleri med ordene: &rsquo;Endelig er jeg begyndt at lære, hvordan man maler&rsquo;. Det er også der, vi er nu,&laquo; sagde Gordon Brown, der ville forklare, hvorfor man stod famlende over for finanskrisen.Hans modstander David Cameron fik latteren på sin side, da han korrigerede og hævdede, at Tizian var død som 86-årig. Typisk for Brown, at han ikke har rede på fakta, spottede Cameron.Af onlineleksikonet Wikipedia fremgik imidlertid, at Tizian faktisk blev 90 år. Det lykkedes så i dagene lige efter for et medlem af Camerons stab at gøre sin indflydelse gældende og få dødsåret rettet fra 90 til 86, således at hans partileder fik ret. Det blev afsløret, og Cameron måtte rykke ud med en undskyldning.&nbsp;
