’Jeg plejer at hade mine egne bøger’
For en gangs skyld har Ursula Andkjær Olsen skrevet en bog, hun rent faktisk selv holder af. Den handler om moderskab, magt og markedsmekanismer – og den går på flere måder lige i maven


 Den tager form lige fra side ét, den knugende fornemmelse i mellemgulvet, som altid opstår, når man støder på en sorg, man ikke selv kan rumme. Ursula Andkjær Olsens nu prisbelønnede digtsamling Det 3. årtusindes hjerte trækker side for side sin læser dybere ind i en sort, poetisk messe fyldt med sorg, angst og paranoia.
»Jeg har hele tiden haft ordet ’hård’ i mine tanker. Det er en hård bog,« medgiver forfatteren.
Hårdheden skyldes ikke mindst den tabsfølelse, der løber som en mørk og dyster energi gennem hele bogen, og som blandt andet kommer til udtryk i beskrivelser af serielle, ufrivillige aborter, men også i skildringer af moderrollen, der gør frygten for miste til et grundvilkår. Ursula Andkjær Olsen blev selv mor for fire år siden og har siden oplevet flere mislykkede graviditeter.
»Kort efter jeg havde født, var der én der spurgte: ‘Nå, så skal du til at skrive om moderskab og den slags?’ Det var jeg dengang helt afvisende over for: ‘Nej, det skal jeg i hvert fald ikke!’ sagde jeg. Men det skulle jeg så åbenbart alligevel – og det er faktisk kommet lidt bag på mig,« siger hun.
–Hvorfor er bogen blevet så ‘hård’, tror du?
»Ja, hvorfor er den det – den slags forklaringer kommer jo altid først bagefter. Men hvis jeg skal lave en efterrationalisering, så tror jeg mærkeligt nok, det er fordi jeg selv har fået et lykkeligere liv. Bogen er hårdere end mine tidligere bøger, fordi jeg tidligere havde større behov for at mildne. Jeg måtte formilde omstændighederne for bedre at kunne holde dem ud. Det behov har jeg ikke mere.«
–Så jo gladere du er blevet, jo mere sort kan du skrive?
»Ja, det lyder paradoksalt, men jeg tror faktisk, det er rigtigt.«
Kolde og varme bøger
Det er ikke første gang, Ursula Andkjær Olsen vinder priser for sit forfatterskab. Den 42-årige forfatter har tidligere modtaget både Dan Turèll-prisen (2006), Otto Gelsted-prisen (2010) og Holbergmedaljen (2011) – men Montanas Litteraturpris udgør med sit særlige fokus på den eksperimenterende og fornyende samtidslitteratur alligevel et særligt eftertragtelsesværdigt skulderklap, mener hun.
»Jeg er vildt glad, for jeg synes, det her er den sejeste litterære pris, man kan vinde. Og af en eller anden årsag er jeg stadig ret glad for min bog. Det plejer jeg ellers ikke at være. Jeg plejer at have et meget hadefuldt forhold til mine bøger, når de først er udkommet.«
–Plejer du at hade dine bøger?
»Ja. Jeg tror, det hænger sammen med, at jeg altid arbejder i døgndrift på mine bøger helt op til, at de skal afleveres, så jeg er helt euforisk, når jeg slipper dem. Når de så endelig udkommer, er jeg selv kølet ned, og så synes jeg pludselig, de er fulde af vrøvl. Men med den her bog var det anderledes. Den lå allerede færdig forrige efterår, så jeg havde tid til at vende tilbage til den og lave de sidste rettelser, efter den var blevet kold. Og det tror jeg har gjort en stor forskel«.
Forbundne kar
Også kompositorisk adskiller Det 3. årtusindes hjerte sig fra hendes tidligere digtsamlinger. Ursula Andkjær Olsens musikalske interesse har traditionelt smittet meget af på hendes lyrik, men i den nye digtsamling er et andet kompositionsprincip trådt i stedet.
»Mange af mine bøger er skrevet i forlængelse af en tanke om noget musikalsk. Men den nye bog tænker mere i retning af noget skulpturelt. Det er rum, der bygges oven på hinanden, snarere end tidsforløb, der foldes ud,« forklarer hun.
–Og samtidig er det et gennemgående postulat i bogen, at vi alle er forbundne kar ...
»Ja, og måske det illustrerer meget godt, hvad jeg før sagde om at være lykkelig: Jeg tror nok, jeg føler mig mere forbunden med verden nu, end jeg gjorde tidligere. I mine yngre dage var jeg meget optaget af monade-tanken, og hvordan al samtale og udveksling var fortabt på forhånd. Jeg har været meget sprogskeptisk og haft en opfattelse af, at vi dybest set ikke forstår hinanden. Men så sortseende er jeg ikke længere. Jeg tror faktisk ikke, vi er så isolerede. Der er noget, der binder os sammen.«
–Efterhånden som bogen skrider frem, forlades det indre liv mere og mere til fordel for en form for samfundskritik: Hjertet med sine kar og arterier bliver til metaforer for en ydre samfundskrop, der kaldes »moder marked« og penetreres af »pikhoveder«. Vil du selv kalde Det 3. årtusindes hjerte for en politisk bog?
»Det er det vel på sin vis. Moder marked er i hvert fald ikke ment som nogen vittighed. For eksempel får man jo pjecer med hjem fra jordemoren, når man skal amme, hvor man instrueres i, hvordan man kan »øge produktionen«. Så sprogbrugen smitter af, og ofte er det sammenfaldende metaforer, der bruges om mor og marked. Men mere end at kritisere kapitalismens markedsgørelse, forsøger jeg egentlig bare at beskrive den på en ny måde. Det er en deskriptiv øvelse.«
–Sidste spørgsmål: Med prisen følger et gavekort på 100.000 kr. Hvad skal pengene bruges til?
»Hvis ikke jeg havde haft en søn, ville jeg måske have taget ud at rejse. Men det bliver nok for omfattende nu, så de ryger i stedet lige ind i boliglånet. Ned i hullet. Men det er også et udmærket sted.«
 
 

