Feminist og renæssancemand
’Vi mærker presset fra vores kultur,’ siger den amerikanske skuespiller, instruktør og multikunstner Joseph Gordon-Levitt, aktuel med dramakomedien ’Don Jon’, der satiriserer over traditionelle kønsrollemønstre
 
	32-årige Joseph Gordon-Levitt er lidt af et renæssance-menneske i den forstand, at han er et multitalent inden for både skuespil, sang, dans, instruktion og som direktør i et produktionsselskab. Han har skrevet og instrueret sin første spillefilm, ’Don Jon’, der stiller skarpt på de gængse kønsroller. Her ses han i filmen. Foto: Capital Pictures

	 


 
	»Min mor ville have, at vi skulle forstå de billeder, vi så på tv,« siger instruktøren Joseph Gordon-Levitt. Han har tidligere kaldt sig selv ’feminist’, og han forklarer, at de gode idealer, han prøver at slå på tromme for i sin instruktørdebut, komediedramaet Don Jon, kommer fra moren, der opdragede sine to sønner til at opfatte mænd og kvinder som ligeværdige.

	»Hun gjorde os hele tiden opmærksom på ting, f.eks. når en reklame benyttede en smuk kvinde for at sælge et produkt, eller når vi så basketball, og cheerleaderne kom ud, så sagde hun: ’læg mærke til, hvad der foregår her, hvordan vores samfund nogle gange portrætterer kvinder.’ Og det er indimellem ærlig talt ret ulækkert.«

	Satirisk Don Juan

	Joseph Gordon-Levitt er et vaskeægte renæssancemenneske. Den 34-årige amerikaner synger, danser, spiller skuespil, har sit eget produktionsselskab, HitRecord, der udgiver bøger, plader og producerer kortfilm, og så har han som sagt lige skrevet og instrueret sin første spillefilm, Don Jon – som han selvfølgelig også spiller hovedrollen i.

	Og det er Don Jon, der er grunden til, at Gordon-Levitt en dag i oktober er kommet til København for at møde den danske – og en smule af den svenske – presse.

	Filmen er en art satirisk og samfundskritisk variation over Don Juan-myten og handler om Don Jon (Gordon-Levitt), et muskelbundt med rengøringsvanvid, der ikke har svært ved at score damer – hvilket han nærmest gør hver aften sammen med sine venner – men som foretrækker porno og onani, fordi der får han præcis, hvad han vil have.

	Don Jon, der som en ’god’ katolik får aflad for sine synder hver søndag i kirken, falder for den smukke, streetwise Barbara (Scarlett Johansson); hun er dog mest interesseret i at forme ham efter de lige så forskruede idealer, hun selv henter i romantiske komedier.

	Den noget ældre Esther (Julianne Moore), som Don Jon møder, da han på Barbaras opfordring genoptager sine studier, er derimod et noget anderledes, mere afslappet og følelsesmæssigt og seksuelt sundere bekendtskab for ham.

	Kulturelt pres

	»Jon og Barbara er meget optaget af at passe ind i de fremherskende opfattelser af mandlig- og kvindelighed,« siger Joseph Gordon-Levitt.

	»Det er ikke alle, der er sådan, men vi kender alle til det, vi mærker presset fra vores kultur: Du skal være en mand og stor og stærk, og du skal være en kvinde og pæn. Jon og Barbara er fanget af de mønstre, mens Esther er ligeglad. Jeg vil gøre opmærksom på, hvordan vores kultur og medierne presser traditionelle kønsroller ned over hovedet på os, og hvordan vi ofte behandler hinanden som objekter. Don Jon handler om, at et individ ikke skal defineres i kraft af sit køn.«

	Gordon-Levitt fortæller, at hans mor både læste manuskriptet, og siden har set Don Jon flere gange, og at hun godt kan lide den. Hun har endda taget veninder med ind for at se filmen og videresender deres e-mails om den til sin søn.

	»Jeg tror, at hun er fornøjet over at se de ting, hun har lært mig, manifestere sig i denne film. For mig er det vigtigere, at hun kan lide den, end at nogen anden kan lide den, og det kan hun.«

	Kreativt tilfredsstillende

	Han gør en god og imødekommende figur, Joseph Gordon-Levitt, og selv om man godt kan mærke, at han svarer på nogle spørgsmål med sætninger, han har sagt utallige gange før, er der ingen tvivl om, at han har tænkt over svaret, og at han vil noget med sin film og sine mange projekter.

	Ikke mindst liver han op, da snakken falder på det produktionsselskab, HitRecord, som han grundlagde sammen med sin storebror, Dan, der døde i 2010 i en alder af blot 34 år.

	»Vi kalder det et åbent samarbejdende produktionsselskab,« siger Gordon-Levitt om HitRecord, der arbejder med en form for crowdsourcing og blandt andet har en hjemmeside, hvor alle kan oploade en tekst, et stykke musik, en animation eller en tegning og på den måde blive en del af den kollaborative kreative proces, hvor man arbejder videre på ting, andre lægger op på siden.

	På dybt vand

	»Jeg elsker at samarbejde med alle mulige slags kunstnere,« siger Joseph Gordon-Levitt.»Jeg er heldig, at jeg får lov til at arbejde inden for den etablerede del af underholdningsbranchen. Men der findes også så mange andre fantastiske kunstnere, som ikke er en del af den etablerede underholdningsbranche. Vi laver ting, som ofte ikke forventes, fordi vi modtager bidrag, der har en anden indgangsvinkel, end vi er vant til. Kreativt har det virkelig været tilfredsstillende for mig.«

	Formålet med HitRecord er ikke at tjene penge, og den smule, selskabet tjener, deles halvt mellem HitRecord og de kunstnere, som bidrager til værkerne. Nej, kongstanken bag selskabet og hjemmesiden er at få folk i gang med at lave noget, at skabe noget, fortæller Gordon-Levitt.

	»Begyndelsen er altid det sværeste,« siger han.

	»Derfor er HitRecord navnet på firmaet. Den handling, at trykke på den runde, røde optageknap, blev et symbol, en metafor, for mig for lang tid siden. Da jeg var i begyndelsen af 20’erne og ikke kunne få arbejde, indså jeg, at jeg selv måtte tage ansvaret for mine muligheder for at udtrykke mig. Jeg kunne ikke vente på, at en eller anden anden hyrede mig. HitRecords mål er på den ene side at lave færdige stykker kunst, som vi er stolte af at kunne vise til verden, og på den anden side at få folk til bare at prøve. Min bror var mere interesseret i det end i færdige produkter. Han var så god til at opmuntre folk, og når jeg ser folk hoppe ud på det dybe vand og forsøge noget nyt, gør det mig så glad.«

	 

’Don Jon’ har dansk premiere i dag.

