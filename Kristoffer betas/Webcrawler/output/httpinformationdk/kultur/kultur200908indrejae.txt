Den indre jæger
Alle mænd har en jæger gemt i sig. Hos nogen er han godt gemt
Er dette billede ægte eller en iscenesættelse? Lad os blot notere, at vi rent faktisk sad der, far og søn, og fiskede. Men jeg tænkte også på, at vi sad der.


 Uheldigvis forholder det sig således, at min svigermor kender en rigtig mand af den slags, der kan gå på jagt og fiske, uden at blive forvirret over næste episode, hvis han skulle fange noget. Han har udstyret mig og mine drenge med tre svenske Abu-stænger med blink og vod og flue. Nu er de kommet med på ferie, og den otteårige taler meget om dem.
Det begyndte på Langeland. Her klarede jeg første forhindring ved at opsøge den lokale fiskegrejsforretning på havnen i Bagenkop og blankt lægge kortene på bordet: »Jeg er den type far, der ikke kan fiske, men har tre drenge, der tror jeg kan alt. Hvad gør jeg?«
Manden kendte udmærket typen.
»Hent dine stænger, så rigger jeg dem til. Så tager vi den derfra.«
Død af iltmangel
Jeg følte mig lidt Robinson Crusoe-agtig, da jeg skridtede forbi lystsejlere og industrifiskere på havnen med mine tre stænger i hånden. Jeg kunne dog hurtigt forstå på min fiskeekspert, at de stænger ikke lige var klar til fiskeri på Langeland. Så der skulle handles en hel del supplerende udstyr. Jeg kom til at tænke på, hvor mange fisk man mon kunne købe for de penge, men den tanke fortrængte jeg lynsnart; det her handler om sammenhold mellem far og sønner. Om et urgammelt jægerinstinkt, der nu skulle vækkes til live og gå i arv.
Vi fiskede en hel del på Langeland. Prøvede sågar put and take, selv om jeg forstod, at det var lidt snydefiskeri. Scott på ni fangede en flot ørred - troede vi. Men den var død af iltmangel i det stillestående vand. Lad os bare fastslå: På Langeland fangede vi fire krabber med vores krabbestænger. Vi fik god fisk, men den købte vi af lokale på havnen. 100 kroner for en hel spand rødspætter.
Så tog vi til Sverige. Stængerne var igen med, selv om de der skarpe kroge ikke er nemme at få ind i Berlingoens bagagerum. De fangede faktisk en hel del 
Fanget med selvudløser
Og så sad vi der. Mig og Max. En far-og-søn-oplevelse på bådebroen. Blikstille svensk søvand. En lille træbåd i det fjerne. Max kaster godt ud. Hans håndledsvrid er langt bedre end mit, tænker jeg stolt, da jeg ser hans line trække langt ud over søen. I nogle minutter glemmer jeg os. Vi fisker. Han er helt stille og koncentreret. En jæger.
Jeg afbryder lykken ved at rejse mig og sætte selvudløseren på 10 sekunder. Situationen er fanget af kameraet. Andet fanger vi så heller ikke.
Øjvind Hesselager var inviteret i svensk hytte af Smålands Turism

