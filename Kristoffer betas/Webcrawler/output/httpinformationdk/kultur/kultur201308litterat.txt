Litteraturlov



Onsdag var der afskedsreception for den legendariske forlægger Per Kofod, der har afhændet sit forlag til Lindhardt &amp; Ringhof. I stedet for at lade sig hylde for sin indsats havde han ønsket et seminar om det danske bogmarked. Kofods store bekymring på dagens fuldt liberaliserede bogmarked angår kvalitetslitteraturen. Derfor var en række forfattere og branchefolk sammen med kulturordførere inviteret til at fremsætte deres syn på sagen.At kvalitetslitteraturen er presset er et faktum. Gennemsnitsoplag for de gode bøger er over et tiår faldet til under det halve, og de forlag, der traditionelt har satset på kvalitetslitteratur, ser en bundlinje i øjnene, som i stigende grad får dem til at miste lysten til at tage chancer og investere i det såkaldte vækstlag. Den litteratur flytter så ud til mikroforlag, som har et vist momemtum lige nu. Det er en naturlig udvikling, men det er ikke nok for at sikre kvalitetslitteraturen.God litteratur i et lille sprogområde kan ikke klare sig på et liberaliseret marked. Derfor bør det defineres som en samfundsværdi at sørge for at sikre den danske kvalitetslitteratur og oversættelsen af den udenlandske ditto. Det sker ikke uden en målrettet indsats, hvor ikke mindst den allerede eksisterende offentlige støtte gentænkes.Løsningen er ikke at genindføre faste priser, for billigere bøger er en forudsætning, hvis man vil nå nye læsere. Momsdifferentiering eller refusion af momspenge som i vores nabolande er derimod stadig en mulighed. Men der er også andre måder at regulere på: Det er muligt at gentænke biblioteksafgiften, som lige nu belønner de forfattere, som i forvejen har gode indtægter. Med 170 mio. er biblioteksafgiften suverænt det vigtigste element i den samlede støtte. Kunstfonden uddeler til sammenligning ca. 30 mio. årligt i livsvarige ydelser. Flyt de penge over i et kunstfondlignende system og lad fagligt kompetente folk fordele støtten. Det er et skridt på vejen, som bør følges af andre såsom en ny ambitiøs digital strategi, der gør hele forfatterskaber og klassikere tilgængelige for kommende generationer. Hvis den gode litteratur er tilgængelig og billig skal den nok finde mange nye læsere.
