Min film er som en popsang, man har lyst til at høre igen og igen
De færreste mennesker, man kender, er helte, siger den amerikanske filminstruktør Noah Baumbach, men mennesker på godt og ondt. Og det er dem, han laver film om, senest komediedramaet ’Frances Ha’, der har Baumbachs medmanuskriptforfatter, Greta Gerwig, i hovedrollen
 
	’Jeg er vokset op med Woody Allen. Jeg beundrede ham og har stærke bånd til ham, der går tilbage til min barndom, så det er indimellem svært at vide eller vurdere, hvordan han har påvirket mig. Da jeg voksede op i New York, følte jeg, at han lavede film kun for mig. Det, der gjorde ham så stor, var, at sådan havde alle det’ siger Noam Baumbach, der har instrueret ’Frances Ha’. Foto: Scanpix


 
	En popsang på 3,5 minut. Sådan har den amerikanske filminstruktør Noah Baumbach beskrevet sin nye film, det sort-hvide komediedrama Frances Ha, der handler om en kvinde sidst i 20’erne, danseeleven Frances (Greta Gerwig), som bor i New York og har svært at finde ud af, hvad hun vil med sit liv.

	»Man kan sammenligne det med ånden i en god popsang,« siger Baumbach, da jeg en søndag aften ringer til ham for at tale om Frances Ha.

	I New York, hvor instruktøren er vokset op og stadig bor og arbejder, er det morgen, og interviewet igennem gumler han på en portion cornflakes, mens han bevæger sig rundt i sin lejlighed.

	»For eksempel en sang som Modern Love, der er med i filmen, og som – det er i hvert fald min opfattelse af den – i løbet af forholdsvis kort tid får én til at føle sig godt tilpas og opstemt. Den er fuld af følelser og kraft og helt igennem tilfredsstillende, men samtidig har man lyst til at høre den igen. Det er det samme, jeg forsøger med Frances Ha, selv om filmen varer 86 minutter.«

	Musikalske kvaliteter

	Sammenligningen med en popsang giver god mening, ikke mindst fordi Frances Ha er en af Noah Baumbachs mere lette film, ja, velsagtens det nærmeste han endnu er kommet på at lave en komedie, og så også fordi han er en musikalsk instruktør, som bruger meget musik i sine film. Men at Frances Ha skulle virke som en popsang, var ikke noget, instruktøren og hans hovedrolleindehaver og medmanuskriptforfatter, Greta Gerwig, der i øvrigt også er Baumbachs kæreste, havde tænkt over fra begyndelsen.

	»Det er mere noget, man siger bagefter, når man bliver bedt om at intellektualisere noget, der hovedsageligt er intuitivt,« siger han.

	»Men der var hele tiden noget meget musikalsk over Frances Ha – bevægelse og dans er endda en del af historien, men det var i høj grad også en del af måden, filmen blev fotograferet og iscenesat på. Manuskriptet rummede nogle musikalske kvaliteter i sin rytme, så det var ikke så søgt senere at beskrive filmen som en popsang.«

	Livet og kærligheden

	Noah Baumbach, hvis mor er kritiker på Village Voice og hvis far er forfatter og filmkritiker, er 44 år gammel og har lavet film siden midten af 1990’erne, både som instruktør af egne film og manuskriptforfatter på andres, blandt andet to af vennen Wes Andersons film. Det var dog først 10 år senere, med den delvist selvbiografiske The Squid and the Whale (2005), at Baumbach syntes at finde sin egen tone og fik sit store gennembrud.

The Squid and the Whale skildrer en grim skilsmisse, og hvordan den påvirker familiens to drenge, da de begge tages som gidsel i en bitter strid mellem en mor, der er ved at gøre karriere som forfatter, og en far, der er gået i stå i sin forfatterkarriere. Det er en brutal, men også meget morsom film, hvor Noah Baumbach med vid og bid og en vis portion kynisme får skildret en flok mennesker, voksne som børn, der er endog meget forvirrede, hvad angår livet, kærligheden og hinanden.

	Det er ikke helt forkert at kalde filmen for en slags dannelsesfortælling, som Baumbach fulgte op med først Margot at the Wedding (2007) og Greenberg (2010), der begge også præsenterede os for nogle mildest talt dysfunktionelle familier og ikke altid lige sympatiske mennesker.

Frances Ha samler tråden op fra de tre forrige film, men tonen er som sagt meget mindre kynisk, og hovedpersonen et noget mere positivt og tiltalende bekendtskab, selv om hun ikke har stort bedre styr på sin tilværelse.

	Greta Gerwig medvirkede også i Noah Baumbachs forrige film, Greenberg, men det er første gang, at de to har skrevet et manuskript sammen, og det synes indlysende at spørge ham, om letheden i Frances Ha kommer fra hende.

	»Det var selvfølgelig en meget bevidst beslutning at lave filmen sammen med hende,« siger Baumbach.

	»Men tonen og følelsen i filmen var hele vejen igennem ret klar, og den er et resultat af hende og mig. Greta var med til at skrive manuskriptet på lige fod med mig og står i centrum af filmen som skuespiller. Jeg kan ikke skille filmen ad og sige, at letheden kommer fra hende, og det mere tunge kommer fra mig. Det var virkelig noget, der faldt os begge naturligt, mens vi skrev den, og jeg var hele tiden på det rene med, at jeg ville give Frances-figuren en god slutning. Jeg mente, at hun fortjente det.«

Frances Ha er umiddelbart luftig og løs i strukturen, men Baumbach synes selv, at den er mere struktureret end hans foregående film.

	»Den har kapitler, og den fører én frem mod en mere afrundet slutning – så afrundet en slutning, som det er logisk muligt for denne figur. En slutning, der anerkender, hvor uafsluttet den er. Jeg har altid opfattet The Squid and the Whale og Margot at the Wedding som nedslag i et liv og som taget ud af et kronologisk forløb. Det er næsten, som om kameraet blev tændt, og vi oplevede det her sammen med personerne, og så blev kameraet slukket igen.«

	Intuition og følelser

	Idet Frances er et produkt af både Greta Gerwig og Noah Baumbachs fantasi, må hun nødvendigvis også rumme elementer af dem begge. Hvordan vil Baumbach beskrive Frances for et menneske, som ikke kender hende?

	»Det behøver jeg ikke gøre, jeg har fundet på hende. Det siger jeg ikke for at være koket, men figuren og historien blev virkelig udviklet på samme tid, og da vi var færdige med hende, og Greta havde spillet rollen … vi følte, at vi intuitivt vidste, hvem hun var. Vi havde aldrig brug for at beskrive hende udefra som en person. Vi greb det hele tiden an fra en skabelsesvinkel. Det er sjovt at høre andre beskrive hende. Greta har altid sagt, at Frances har et strejf af galskab, hvilket jeg tror, er sandt. Men for mig føles det altid fordømmende og forkert at beskrive en af mine personer. Det handler om intuition og en følelse for mig, og de fødes til denne historie og kun denne historie, så det er svært at beskrive dem, som om de eksisterer andre steder end i denne verden.«

	»Når man arbejder på et manuskript, har man i begyndelsen mange ideer, og i takt med at manuskriptet tager form, er man nødt til at slippe dem, der ikke længere er relevante eller passer til den historie, man fortæller. Det samme gælder personer. Man finder personerne, mens man … i det her tilfælde skete det virkelig samtidig. I Greenberg havde jeg ideen til personen på forhånd, fordi jeg havde skrevet et teaterstykke, hvor der på en måde allerede eksisterede en person, som havde nogle af Greenbergs (spillet af Ben Stiller, red.) karakteristika. Men Frances var virkelig en komisk opfindelse, der kom samtidig med historien og ideen om, at Greta skulle spille hende.«

	Tilbage til barndommen

	Greta Gerwig er 30 år gammel og i alder ganske tæt på den person, hun spiller i Frances Ha. Det betød selvfølgelig noget, da manuskriptet til filmen skulle skrives, har hun fortalt. Kan Noah Baumbach, der altså er 14 år ældre, selv huske, hvordan det var at være på den alder, hvor alting blev mere forpligtende, og ens omverden begyndte at forvente mere af én i forhold til arbejde, bolig og parforhold?

	»Vi havde begge et forhold til og følelser omkring det,« siger han.

	»Frances er ligesom det Emily Dickinson-digt, hvor en fugl stamper med foden. Frances stamper på sin vis med foden og insisterer på, at hendes voksenliv ikke forløber, som det skal. Det er meget nemt at forstå og forholde sig til, selv om Frances stritter mere voldsomt imod, end andre mennesker gør. Det er bestemt følelser, jeg kan genkende fra min fortid, mine 20’ere, men også i dag.«

	Er det så også grunden til, at Noah Baumbach så tit beskæftiger sig med forholdet mellem børn og voksne og problemerne med at blive voksen?

	»Ja, det må det være,« siger han.

	»Alle film, jeg har lavet – i hvert fald fra og med The Squid and the Whale – har ført mig tilbage til barndommen. Også meget bogstaveligt både i den film og i Margot at the Wedding, fordi der optræder børn, men også fordi skrive- og skabelsesprocessen er noget, jeg har arbejdet med, siden jeg var barn. Jeg lavede ikke film dengang, men jeg forestillede mig dem og lavede dem oppe i mit hoved. Processen fører mig tilbage til min barndom, og det samme gør personernes psykologi og opførsel. Måske er det grunden til, at de temaer, du taler om, bliver ved med at dukke op. Men voksenlivet handler også om at få barndommen til at give mening, og jeg vil tro, at det er derfor, at de ting er interessante for mig.«

	Terapeutiske er arbejdet med filmene dog ikke, understreger instruktøren.

	»Det bruger jeg rigtig terapi til,« siger han.

	Den rigtige balance

	Der er humor og drama i alle Noah Baumbachs film, ligesom hans personer på én gang er sympatiske og usympatiske. Sådan er livet også, og det er en af grundene til, at det egentlig ikke falder ham så svært at finde den rigtige balance, der betyder, at publikum også har lyst til at kigge med og lære personerne at kende.

	»Den slags ting er indbygget i manuskriptet og personerne,« siger han.

	»Jeg har en tendens til at skrive scener eller tænke på begivenheder, som var de på én og samme tid sjove og sørgelige. Det er der bare. Jeg har sagt det før, men jeg tror altid, at jeg er ved at lave en komedie, men det andet, dramaet, er altid tilstede. Men faktisk griber jeg ikke film an som enten komedie eller drama – hvorfor kan begge dele ikke eksistere side om side?«

	Det samme gør sig gældende med hans personer, forklarer han.

	»For nylig var der én, der sagde til mig – og det er noget, jeg har hørt før – at ’dine personer er sådan nogle tabere’. Og jeg sagde: ’Hvordan er de mennesker, du kender?’ Vi er vant til at se vindere i film, men hvis man faktisk kigger på venner og familier og menneskene i ens liv, så er de ikke alle helte, og det er ikke dem alle, der er lige sympatiske hele tiden. Det turde være indlysende. Jeg forsøger at lave film, der repræsenterer den tankegang og ikke, hvad vi forventer os af traditionelle filmhelte. Det er forståeligt, at man indimellem bare gerne vil se en film, hvor personerne er helt igennem sympatiske. Det kan jeg også godt lide. Det er der ikke noget galt med. Men lad os ikke lade som om alle, vi kender, er sådan.«

	En særlig New York-tone

	Der kan trækkes en linje fra Noah Baumbachs film, ikke mindst Frances Ha, til den yngre skuespiller, manuskriptforfatter og instruktør Lena Dunham, der har stor succes med tv-serien Girls, et morsomt og befriende ærligt portræt af unge, mere eller mindre kiksede og utilpassede kvinder i New York.

	Baumbach har også et slægtskab med andre, såkaldte new yorker-instruktører som Woody Allen og Whit Stillman, der har stået bag film som Metropolitan (1990), Barcelona (1994), The Last Days of Disco (1998) og senest Damsels in Distress (2011), som tillige havde Greta Gerwig i hovedrollen. Lidt forenklet kan man sige, at Allen, Stillman og Baumbach alle laver personlige sædeskildringer om storbyens kreative og sjældent særligt velfungerende klasse.

	»De er alle tre mennesker, jeg virkelig godt kan lide,« siger Baumbach, da jeg spørger, om instruktører fra New York laver film i en særlig tonart.

	»Jeg er vokset op med Woody Allen. Jeg beundrede ham og har stærke bånd til ham, der går tilbage til min barndom, så det er indimellem svært at vide eller vurdere, hvordan han har påvirket mig. Da jeg voksede op i New York, følte jeg, at han lavede film kun for mig. Det, der gjorde ham så stor, var, at sådan havde alle det. Jeg holder meget af Whits film, og jeg så Metropolitan, da jeg gik på college. Det var spændende og inspirerende at se en film, der handlede om mennesker og var sjov og menneskelig og tydeligvis lavet uden for systemet.«

	Med Lena Dunham er det anderledes, forklarer Baumbach.

	»De to andre oplevede jeg og kunne reagere på, før jeg selv begyndte at lave film. Men det, Lena gør, er unikt og fantastisk og morsomt og sandt … jeg kan ikke rigtig forholde mig til det new yorker-agtige i det. Det, der gør sig gældende for os alle, er, at vi laver noget, der er meget personligt og unikt for os. Hvis man ser noget, vi har lavet, kan man godt se, hvem af os der har lavet det – på godt og ondt er det os, der laver det, vi laver. Og vi fortæller alle storby-historier. Men hvad forbindelsen mellem os så end er, så har det nok mere med drikkevandet at gøre end så meget andet.«

’Frances Ha’ har premiere i dag

