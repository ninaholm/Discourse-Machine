Den synkende skude?
Annonceringen af salget af Pirate Bay, har affødt en enorm diskussion blandt sitets brugere. Er salget forståeligt eller har de ideologiske bagmænd solgt ud? En af hjemmesidens bagmænd fortæller, at pengene går til flere projekter og til at støtte fildeling på nettet.


 Da det blev bekræftet på ThePirateBay.org, at den omstridte fildelingssite ville blive solgt, affødte det hurtigt en voldsom reaktion fra sitets brugere.
Brugerne har hurtigt delt sig i to lejre. De der accepterer The Pirate Bays beslutning og de der mener, at de ideologiske bagmænd har spillet fallit.
”Salget minder mig om en dokumentar om Kaptajn Sortskæg jeg så. Det sidste han gjorde var at løbe fra sit mandskab med alt byttet under armen”, skriver en af brugerne.
Den anden lejr er præget af indlæg som ”farvel min elskede”, ”Vi går ingen vegne. Vi støtter jeg altid” og andre sentimentale afskedskommentarer.
Uanset holdning til salget, er der dog overvejende enighed blandt sites brugere om, at flagskibet indenfor fildeling og pro-pirateribevægelsen er på vej ned med kaptajnen.
Pengene går til en fond
De fire grundlæggerne forlader ikke The Pirate Bay med hver deres del af de 60 millioner svenske kroner, salget bringer ind. Faktisk får de fire ikke meget personligt ud af handelen. Et faktum mange af hjemmesidens brugere overser.
”Vi besluttede i 2006, at vi ikke ville kunne tjene penge på hjemmesiden. Dengang indgik vi en aftale om at The Pirate Bay ikke kan blive solgt, uden at pengene gives til en fond. Pengene skal bruges politisk og til at støtte fildeling på Internettet.”
Sådan siger Peter Sunde der er en af de oprindelige personer bag hjemmesiden til podcast-siden Whatsnext.se. Han fortæller at den bøde på 30 millioner svenske kroner, som de fire gundlæggere hver har hængende over hovedet, heller ikke nødvendigvis kan eller skal betales med købets penge.
Eftersom pengene går til en fond, har copyrighthaverne ingen formel ret til at kræve, at betalingen af bøden skal komme fra det nært forestående køb.
Sunde fortsætter:
”Hvis nogle af vores brugere ser os som et sell outs, er det bare ærgeligt. Jeg er overbevist om at vi altid har gjort det rigtige, og det der tjener The Pirate Bay bedst. Det vil historien også vise med denne her besluting”, siger han.
Hør WhatsNext's interview med Sunde her.

