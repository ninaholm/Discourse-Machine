Kunstkøberen, der ikke ville betale
En kinesisk kunstkøber nægter at betale for to statuer, han har erhvervet på auktion. Et rotte- og et kaninhoved fra 1750 er blevet midtpunkt i en strid mellem Kina og Frankrig om stjålne kulturskatte
Dyrehovederne som Cai Mingchao har købt på en auktion for 236 mio. kr., men som han nu nægter at betale for.


 118 millioner kr. per styk var det højeste bud, da to kinesiske bronzestatuer i sidste uge var på auktion i Paris. Men nu meddeler kineseren Cai Mingchao, der lagde budet over telefon fra Beijing, at han ikke har tænkt sig at betale for varerne. De to statuer hører hjemme i Kina, hævder han, og man skal jo ikke betale for noget, der allerede tilhører én i forvejen.
Statuerne kan dateres tilbage til 1750 og forestiller et rottehoved og et kaninhoved. De blev stjålet fra sommerpaladset i Beijing af franske og britiske soldater under Den Anden Opiumskrig i 1860. Siden er de ad snoede omveje endt i den afdøde modeskaber Yves Saint Laurents kunstsamling, der nu er blevet bortauktioneret over tre dage. Den har indbragt næsten 3 milliarder kr., hvilket er rekord for en privat samling.
Symbolsk protest
"Jeg vil gerne understrege, at pengene ikke bliver betalt," sagde Cai Mingchao i går på en pressekonference. Han er rådgiver for en uafhængig kinesisk fond, der arbejder for at bringe stjålne kunstgenstande tilbage til Kina.
"Jeg tror, enhver kineser ville have gjort sådan i det øjeblik. Nu var det så mig, der fik muligheden. Jeg stod blot ved mit ansvar," tilføjede Cai Mingchao, hvis protest dog mest har symbolsk karakter, da de to statuer stadig er i auktionshuset Christie's besiddelse. Allerede før auktionen i Paris rettede det kinesiske udenrigsministerium henvendelse til Christie's franske afdeling. Statuerne er en del af den kinesiske kulturarv, lød beskeden, der blev efterfulgt af en diskret trussel om, at man ikke kunne svare for, hvilke konsekvenser et salg vil få for auktionshusets fremtidige udvikling i Kina.
"De vestlige magter har plyndret et stort antal kinesiske kulturskatte. Alle sammen burde blive returneret til Kina," sagde en talsmand for udenrigsministeriet.
Selveste Jackie Chan blandede sig også i debatten. Filmstjernen, der selv samler antikviteter og ved flere lejligheder har doneret kunstværker til museer, kaldte salget "skamfuldt".
Endelig forsøgte en gruppe kinesiske advokater at blokere auktionen med et søgsmål imod Christie's. En fransk domstol tillod imidlertid auktionshuset at fortsætte med salget.
Dermed er der ikke ligefrem blevet lagt en dæmper på den spirende konflikt mellem Kina og Frankrig. En konflikt, der begyndte i december, hvor regeringen i Beijing uden held protesterede imod et møde mellem præsident Nicolas Sarkozy og Dalai Lama.
Netop Dalai Lama blev også involveret i den verserende strid, da Yves Saint Laurents partner og medejer af kunstsamlingen, Pierre Bergé, imødekom de kinesiske protester. Kina kunne kvit og frit få de to statuer, hvis landet begyndte at overholde menneskerettighederne, gav tibetanerne deres frihed tilbage og bød Dalai Lama velkommen, sagde han.


