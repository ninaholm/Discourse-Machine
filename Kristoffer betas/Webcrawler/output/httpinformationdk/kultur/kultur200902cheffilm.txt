Chef for filmfestival stopper
Efter Kun Et År Som Chef For Copenhagen Film Festivals Har Mikkel Harder Munch-Hansen Valgt At Gå Af. Beslutningen Har Intet Med En Mistillidserklæring Fra Medarbejderne At Gøre, Siger Han Selv Filmfestival


 Mikkel Harder Munch-Hansen har meddelt, at han stopper som chef for Copenhagen Film Festivals, der er en sammenslutning af festivalerne CPH:DOX, CPH:PIX og børne- og ungdomsfilmfestivalen Buster. Opsigelsen kommer allerede inden, at den første udgave af CPH:PIX bliver afholdt i april.
"Jobbet blev mere ledelse og strategi, og det er ikke rigtig mig," siger Mikkel Harder til Politiken.
"Det her er et administrativt og ledende job. Og i forhold til Det Kongelige Teater, hvor jeg kom meget i prøvesalene og indimellem også selv instruerede, så er jeg her meget mere over vandene. Jeg savner at være mere flippet og være derinde, hvor man laver tingene."
Han understreger, at skarp kritik fra hans medarbejdere ikke var årsagen til opsigelsen. 
Medarbejderne i Copenhagen Filmfestival valgte nemlig i december at sende en mistillidserklæring til bestyrelsen på grund af utilfredshed med Mikkel Harder. Der er ikke styr på økonomien, han er for fraværende i det daglige, og han ved ikke nok om film, lød den skarpe kritik fra medarbejderne.
Nyudnævnt formand for bestyrelsen i Copenhagen Film Festivals, Søren E. Jakobsen, afviser også, at opsigelsen har noget som helst med mistillidserklæringen at gøre.
"Mikkel ønskede at holde op allerede i november, og mistillidserklæringen kom først senere."
Lederen af spillefilmfestivalen CPH:PIX, Jacob Neiiendam, siger, at han selvfølgelig har en idé om, hvad der kan ligge til grund for Mikkel Harders opsigelse, men at det ikke er noget, han vil udtale sig om.
Ledelse i fokus
Tidligere formand for bestyrelsen i Copenhagen Film Festivals Michael Christiansen headhuntede Mikkel Harder til jobbet, selv om han ikke havde sendt en ansøgning. 10 ansøgere blev sprunget over, for at Mikkel Harder Munch-Hansen kunne få jobbet. 
Søren E. Jakobsen kan godt se ideen i, at Michael Christiansen ansatte en mand, der både havde kreative og lederskabsmæssige evner, men pointerer, at det nu skal være lederskabet, der er i fokus.
"Mikkel gider jo ikke kun være leder, så denne gang søger vi en, der gider det," siger Søren E. Jakobsen og afslører, at flere personer allerede er under overvejelse, og at der sandsynligvis vil blive truffet en beslutning ved et bestyrelsesmøde i slutningen af næste uge.
"Der er jo ikke ret lang tid til, at Mikkel går af, og hvis vi finder en mand nu, kan han lige nå at tiltræde den 1. juni."
Ledelsen af de tre festivaler under Copenhagen Film Festivals er efter Mikkel Harders farvel blevet uddelegeret til cheferne for de enkelte festivaler, og festivalerne kommer ifølge Søren E. Jakobsen til at forløbe planmæssigt.
"De tre chefer arbejder godt sammen, og Mikkel Harders exit kommer derfor ikke til at betyde noget for det kreative," siger han.
CPH:PIX-chef Jacob Neiiendam er enig: "Festivalernes succes er ikke bundet op på én person, hans position var rent administrativ, og det kommer derfor ikke til at betyde noget for hverken CPH:PIX eller de to andre festivaler."

http://www.cphfilmfestivals.dk/

