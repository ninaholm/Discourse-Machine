’Filmen må ikke bruges til forsoningsfest’
Dokumentaren ’De fem år’ fra 1960 er ikke bare en skolefilm. Det er skoleeksemplet på, hvordan historiefortælling formes i takt med tidens samfundsmæssige og politiske toner. Og historien om en instruktør, der måtte se sin film blive alt det, han ikke ønskede
FilmOptagelserne fra mødet mellem Hitler og den daværende danske statsminister Erik Scavenius i 1941 i forbindelse med Danmarks tilslutning til antikominternpagten er nogle af de billeder, der er klippet ud af 1960-versionen af ’De fem år’.


 Da Theodor Christensens dokumentarfilm om besættelsen De fem år i 1960 blev klippet ned til en undervisningsfilm, skete det uden respekt for én af dansk dokumentarfilms grundlæggeres forlæg.
»Det var en ideologisk versionering. En versionering som Theodor Christensen ifølge venner var rasende over.«
Det fortæller historiker Lars-Martin Sørensen, ph.d. og netop nu tilknyttet Det Danske Filminstitut (DFI) og et forskningsprojekt om besættelsestidens filmhistorie. Skoleversionen af De fem år var den selvfølgelige afslutning på en proces, hvor politisk overvågning af klipperummet gjorde kritik til konsensus.
Som Information kunne fortælle i sidste uge, har Lars-Martin Sørensen fundet stærke indikationer på, at billeder af bombningen af Den Franske Skole ikke kom med i Theodor Christensens dokumentarfilm om besættelsen som følge af ministerielt pres.
Men det er ikke det eneste eksempel på, at Theodor Christensens film udsættes for politisk opportun redigering.
De fem år er en sammenklipning af to vigtige dokumentarfilm. Theodor Christensens Det gælder din frihed (1946) og Sven Methlings Danmark i Lænker (1945). Det gælder din frihed var stærkt imødeset, da det var Frihedsrådet, der havde taget initiativet til filmen.
Det gælder din frihed er nådesløs i sin kritik af samarbejdspolitikken og skabte heftig debat. Rigsdagsmedlemmer kritiserede filmen fra talerstolen og i aviserne i dagene efter premieren. Og Theodor Christensen blev efterfølgende persona non grata politisk.
Selv om Ministeriernes Filmudvalg ’overvågede’ produktionen via fuldmægtig Mogens Skot-Hansen, blev Det gælder din frihed altså ikke den film, som man havde håbet på politisk. Derfor tog man i 1955 initiativ til at lave endnu en film.
Mogens Skot-Hansen ønskede at få fingre i materialet fra Det gælder din frihed. Men man ønskede ikke, at den ’polemiske’ Theodor Christensen skulle indblandes i arbejdet med den nye film, så man forsøgte at få fat i materialet uden om Theodor Christensen.
Det viser et brev dateret 8. januar 1955. Her skriver en arrig Theodor Christensen, at han ikke vil acceptere, at filmen bruges til en »afsvækket« ny film eller noget, der »modsiger, håner eller gør grin med filmens tendens«. Han kan dog gå med til en »skoleudgave af Det gælder din frihed, der udelader visse polemiske afsnit, som er uden mening for de unge i dag«, og han tilføjer, at han er villig til at gå både rettens og offentlighedens vej for at forhindre brug af hans materiale.
»Han tiltvang sig altså rollen som instruktør ved at gøre det helt klart, at ingen anden end han kunne få lov at disponere over materialet,« fastslår Lars-Martin Sørensen.
Splittelsen skal nedtones
Men arbejdet med De fem år bliver en lang kamp med den tilknyttede historiske konsulent Jørgen Hæstrup. Ifølge Jørgen Hæstrups egne erindringer havde Skot-Hansen ove for ham »betonet, at kommentaren måtte være historisk uangribelig og ikke polemisk«.
Det var Theodor Christensens ønske at bevare et kritisk blik på samarbejdspolitikken. Det fremgår med al tydelighed af det udkast til at speakmanuskript, forfattet af Theodor Christensen og kommenteret af Jørgen Hæstrup, som Lars-Martin Sørensen har gennemgået.
»Der er en klar tendens i Hæstrups kommentarer. De steder, hvor speaken omhandler samarbejdspolitikken og bliver polemisk, som han kalder det, markerer Hæstrup. Theodor Christensen var meget optaget af kløften mellem de unge modstandsfolk og de gamle politikere, men Hæstrup ønsker at nedtone den splittelse,« siger Lars-Martin Sørensen.
Jørgen Hæstrup var den største eksponent for det, man i historieforskningen kalder konsensusfortællingen. Denne ønskede at nedtone den åbenlyse splittelse mellem modstandsfolk og almindelige danskere, mellem modstandsfolk og samarbejdspolitikere.
Men Theodor Christensen fik i vid udstrækning sin vilje, da det gjaldt første version af De fem år, der havde premiere kun fire måneder efter, han insisterede på at blive filmens instruktør. Anderledes står det til med skoleversionen fra 1960.
Konsensusfortællingen
Det var filminstruktøren Børge Høst, der fik til opgave at klippe en kortere version af De fem år til undervisningsbrug. Da versionen var færdigklippet, bortfaldt den gamle. Kun Børge Høsts skoleversion var indtil Statens Film Centrals nedlæggelse i midten af 1990’erne tilgængelig for offentligheden.
»Theodor Christensen kan umuligt have haft noget med anden version af De Fem År at gøre. Det er der flere ting, der peger på. Jeg kan ud fra hans dagbogsnotater se, at han har været plaget af alkoholisme og depression, og det er også, hvad venner af ham fortæller mig. Så han har muligvis ikke været i stand til det. Men mest af alt fordi skoleversionen skærper den tendens, som Hæstrup stod for. Det ville han aldrig acceptere, og skoleversionen gjorde ham da også rasende.«
Den sidste rest af Theodor Christensens sønderlemmende kritik af samarbejdspolitikken endte i bunken af fraklip, da instruktør Børge Høst i al ubemærkethed klippede skoleversionen. Blandt fraklippene fandt Lars-Martin Sørensen for eksempel Vilhelm Buhls berygtede radiotale fra 1942, hvor den nyudnævnte statsminister opfordrede danskerne til at angive sabotører.
Eksemplerne er mange. I De fem år fra 1955 hører man hen over billeder af danske politifolk og af Vestre Fængsel:
»Tyskland stiller sit hidtil skarpeste og mest ydmygende krav til regeringen. Ledende danske kommunister skal i strid med lov og ret arresteres, ellers vil tyskerne selv gøre det. Regeringen bøjer sig. Krigens tryk hviler tungere og tungere over os. Efter tysk ordre sidder nu danske statsborgere indespærret i lejre og fængsler.«
Den sekvens får en noget anden tone i 1960:
»Tyskland stiller sit hidtil skarpeste krav til den danske regering. De ledende danske kommunister skal anholdes, ellers vil tyskerne selv gøre det. Regeringen bøjer sig og går med i Tysklands kamp mod komintern – den internationale kommunisme. Efter tysk ordre sidder danske statsborgere nu indespærret i lejre og fængsler.«
Det er altså ikke længere et ’ydmygende krav’ til den danske samarbejdspolitik.
»Man skal selvfølgelig se denne ændring i lyset af, at den kolde krig er på sit højeste. Oprøret i Ungarn var blevet slået ned få år før, og modstanden mod kommunismen var stor i 1960.
Men det betyder altså, at man i forbifarten nærmest kommer til at fremstille arrestationen af de danske kommunister under besættelsen som noget positivt,« siger Lars-Martin Sørensen. I redigeringen af De fem År – skoleversionen – har man altså ikke bare fjernet de politisk ugunstige klip. Man har også formuleret en ny speak.
»Det er ikke bare en skolefilm. Det er skoleeksemplet på, hvordan historieformidling farves af nutiden,« siger Lars-Martin Sørensen.Værnemageriet er nedtonet. Det er ikke længere danskerne, der er ivrige efter at handle med tyskerne. Nu er det tyskerne, der udplyndrer landet. Der er ingen billeder af danskere, der vinker og smiler til forbipasserende kolonner af tyske soldater. Ingen billeder af dansk politi, der får deres våben tilbage og gør honnør for den nyankomne besættelsesmagt. Og billedet af udenrigsminister Scavenius ’i det dårligst mulige selskab’ med Hitler, da han underskriver antikominternpagten, er også fjernet.
Skoleversionen af De fem år har af flere omgange været udsat for kritik af historikere for at understøtte konsensusfortællingen. Men alligevel var den indtil midten af 1990’erne én af de mest udlejede film til folkeskolen og sandsynligvis den mest sete dokumentarfilm i danmarkshistorien.
Da Theodor Christensen i 1955 tiltvang sig rollen som instruktør på filmen, var det blandt andet med ordene:
»Filmen må ikke bruges til en forsoningsfest, der lader de ti år være gået og fremstiller modstandskampen som et enigt folks«
Stik mod hans ønske var det præcis, hvad den endte med at blive.

