Angsten for apparater
Dongle mig her, sim-kort mig dèr. Mit segment af tekno-analfabeter har det ikke for let, når vi begiver os ud i manualhelvedet


 Når jeg i min fjerne ungdom fik besøg af min gamle mor fra provinsen, forsøgte jeg at lære hende at finde rundt i København på egen hånd. Hun gav det en chance, men kun én. Derefter nægtede hun pure.
Hun hævdede, at hun ikke kunne finde ud af at køre med det offentlige, specielt det med at man skulle stikke billetten ind i et apparat for at få den stemplet, voldte hende hovedbrud. Det kan man kalde teknologiforskrækkelse.
Selvfølgelig ville jeg ikke være som hende. Da jeg fik min første computer, en Amstrad Joyce, kæmpede jeg bravt med den, og nogle gange forsvandt halve eller hele manuskripter ind i den, men jeg var stædig, og til sidst beherskede jeg den.
Oversat af maskine
Så fulgte slag i slag internetforbindelse, mobiltelefon, dvd, sms og alt det trådløse. Jeg lærte at elske tekno- logien, men hade manua- lerne.
En forstandig nørd be-lærte mig om, at hele området var under så hastig udvikling, at de amerikanske manualer blev oversat af en maskine, hvad de også bar præg af. Efterspørgslen og konkurrencen var så stor, at producenterne ikke hurtigt nok kunne få deres nye datamater ud på markedet.
Om jeg måske hellere ville skrive på den gamle skrivemaskine igen? På ingen måde. Jeg var forbi the point of no return. Alt i alt var computeren at foretrække.
Men hvis man ikke skal falde bagud af et nyt apparat, skal man stå tidligt op. Det lærte jeg mig også. Begynde, når man er frisk og klar i hovedet, og kalkulere med, at det kan tage flere timer.
Alligevel skal det nok passe, at jeg går i stå i manualhelvedet, overgiver mig og i frustration ringer efter min søn, som iler til hjælp, ryster på hovedet af min vankundighed og sætter de rigtige ledninger i de rigtige stik. Man savner simpelthen en manual til manualen.
Sidst var det en YouSee boks, jeg skulle have installeret til afløsning af en digital Sagem kabel-tv-modtager. Jeg var sikker på, at jeg havde stillet alt korrekt op, og alligevel kom der intet billede på skærmen. En ny type ledning måtte fremskaffes. Det stod der intet om i manualen. Helt galt var det også, da jeg ville installere en dongle. Sønnike måtte atter træde til.
Lette ofre
Da jeg mistede min mobiltelefon, tabt eller stjålet,
begav jeg mig ind i en TDC-butik. Jeg sagde, jeg ville betale op til 2.000 kroner for en ny, som også kunne vise e-mails. Gud fader!
Hvordan det end gik til, kom jeg ud med en til 3.700 kroner og håndjern, og da jeg viste sønnen den, forklarede han mig, at jeg mageligt kunne have fået okay én for 1.000 kroner og uden håndjern. Dongle mig her, sim-kort mig dèr. Mit segment er lette ofre for teknologisk bondefangeri.
Viljen er der, men alligevel har jeg en kedelig fornemmelse af, at jeg er på det foragtelige sted, hvor min mor var, blot en generation senere.

