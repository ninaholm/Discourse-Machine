Mor, hvem faen er Onkel Danny?
Musikeren og sangeren Kenneth Thordal har sunget om og af Dan Turèll. Lidt ved en tilfældighed. Hos ham fylder myten om manden mere end hans bøger


 Kenneth Thordal ankommer til Onkel Dannys Plads på cykel. Efterårssolen skinner på pladsen i den gamle kødby i København. Thordal foreslår, at vi drikker en øl. Det ville være i Dan Turèlls ånd, siger han. 
”Og så tændte Dan en røg og blev fyrre meter høj, satte ild til Gasværksvej og en smule til Jens Vejmand og mig,” lyder det i Kenneth Thordals sang ”Op i røg”, som blandt andet handler om Dan Turèll. Kenneth Thordal har et kærligt forhold til digteren Turèll. Selvom det mest var en tilfældighed, at han lærte myten at kende.
- Hvad betyder Dan Turèll for dig?
"Han har ved et tilfælde fået en personlig betydning for mig. Da jeg lavede mit første album tilbage i 2003 foreslog pladeselskabet, at tegneren Peder Bundgaard skulle illustrere coveret. Udover albumcovers for Gasolin, Kashmir og Sort Sol, havde han også lavet Dan Turèlls bogomslag og var nok hans bedste ven gennem årene. Jeg mødte Peder Bundgaard og vi kunne enormt godt lide hinanden, så han tegnede coveret til mit første album." 
"Han har altid været en stor musikfreak. Derfor foreslog jeg ham, at vi skulle skrive en sang sammen til det næste album. Vi satte os ned over et par dage i hans lejlighed på hjørnet af Istedgade og Gasværksvej og skrev sangen 'Op i røg'." 
"Det er ikke nogen specielt dyb tekst med store metaforer. For eksempel er der et tidspunkt, hvor jeg synger noget om et sæt. Det var sådan noget Dan Turèll sagde: ”vi tager os lige et sæt”. Det er egentlig bare en fantasi." 
"På den måde har jeg et ret personligt forhold til ham. Det mærkelige er, at jeg kender meget mere til myten, end jeg kender til selve forfatterskabet. Selvom jeg læser en del litteratur har jeg aldrig læst særlig meget af Dan Turèll. Måske hænger det sammen med, at jeg ikke læser særlig meget lyrik."
- Er Dan Turèll stadigvæk relevant i dag?
"Det synes jeg. Det er fedt, at vi har haft en digter, som var rock’n’roll. Stort set alle danskere kender myten om Dan Turèll. Der er nok ikke mange der har læst Karma Cowboy. Men der er rigtig mange, der har læst ham i Politiken eller set ham i fjernsynet som en eller anden kejle, der kunne speedsnakke."
"Der er noget sejt over, at en digter kan være rock’n’roll. I dag ser man selvfølgelig også visse rappere med den status. Men det er fedt, at en digtersnude også kan have det. Vi er ikke et land, der har specielt mange levedygtige digtermyter udover H.C. Andersen." 
- Hvad synes du om myten om Dan Turèll som storbypoet?
"Peder Bundgaard og Dan Turèll gik jo deres natteture på Vesterbro og havde deres stamværtshuse. Men om man er mere ”storby”, fordi man vader rundt om natten, end fordi man cykler på arbejde om dagen, det ved jeg ikke." 
"Dan Turèll holdt af at komme rundt på de små værtshuse og høre folk snakke. Det tror jeg var helt ægte. Jeg tror, han var typen, der havde fået klaustrofobi på landet. Han ville have fået et angstanfald, hvis man havde sendt ham på vandretur i Lapland."
- Er der nogen, der formår at sætte ord på storbyen ligesom ham?
"Der er jo mange, der gør det. For eksempel Jens Unmack med sangen Copenhagen Dreaming. Jeg har også selv skrevet meget om byen. Men én som jeg synes løfter arven er digteren The Keith, som jeg har lavet noget musik sammen med. Han er den eneste, der har haft et rigtig hårdt image siden Dan Turèll. Men han hader i øvrigt sammenligningen."
- Hvad synes du om, at Dan Turèll nærmest er folkelig i dag? – pladser opkaldes efter ham og en ny film har premiere i denne uge. 
"Han var allerede folkelig, imens han levede. Det tror jeg ikke, han havde noget imod. Han var jo også nødt til at tjene nogle penge. Han optrådte utrolig meget og kunne godt lide det. Men samtidig sled han sig op. Jeg tror ikke, at folkelig var et bandeord i hans optik."
- Hvad synes du om Onkel Dannys Plads i forhold til forfatteren?
"Dan Turéll brød sig ifølge Peder Bundgaard ikke om at blive kaldt Onkel Danny. Han  brød sig vist heller ikke om dengang Cafè Dan Turèll blev lavet."
"Egentlig synes jeg, det er fint, vi har en Onkel Dannys Plads. Hvis den hed Dan Turèlls Plads, ville manden bag navnet være glemt om et par generationer. Men med Onkel Dannys Plads vil børn og barnlige sjæle de næste 200 år spørge: Mor, hvem faen var onkel Danny? Hvorfor kommer han aldrig til familiefesterne?”
Kenneth Thordal om Dan Turèll:

