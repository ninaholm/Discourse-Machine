Festivaler pirrer nysgerrigheden
Den globale undren stortrives ved teaterfestivalerne. Senest ved ILT-festivalen i Aarhus – og nu ved Transit-festivalen i Holstebro og københavnerfestivalen CPH:Stage
Kvindeoverkroppe med mandeben i ’Complexe des Genres’ var nogle af de interessante kropskombinationer ved ILT-festivalen i Aarhus. Forventningerne til festivalen CPH:Stage er tilsvarende komplekse. Foto: Marie Philibert-Dubois

Denne festival er en bevægelse, vi sætter i gang,« forklarede initiativtager Mads Wille, da CPH:Stage blev åbnet på Hofteatret i onsdags. Ideen er, at festivalen ikke er kurateret af en kunstnerisk leder, men at alle danske voksenteatre frit har været inviteret til at være med. 52 teatre har sagt ja – for egen regning.Dette frie princip virker overbevisende bæredygtigt. Måske netop fordi det er ’ukontrollabelt’. På åbningsdagen delte Why That Theatre for eksempel muntert ud af deres Shakespeare-kærlighed med Digging Up Shakespeare i et ydmygt kælderlokale i Magstræde. Og bagefter dansede den indisk-engelske dansestjerne Akram Khan et bevægende danseopråb om at være splittet mellem to kulturer i Skuespilhuset.Akram Khan bølgede rundt med indiske stampetrin, mens han holdt sit skaldede hoved som en bold på armen – en bold, der kom med i eventyret om faderen, der ikke kunne forklare sin datter om sin stolthed. Ikke førend han selv gik ind i det skræmmende eventyr og mødte fjenden, der skar hans fodsåler af, så han ikke længere kunne danse …Billetter til altMange Akram Khan-tilskuere havde tydeligvis købt billet, netop fordi forestillingen var en del af CPH:Stage. Og det er noget af det interessante ved teaterfestivaler: At man som tilskuer bliver mere nysgerrig end til daglig og lettere køber billetter til ’det hele’.CPH:Stage er den fjerde danske teaterfestival inden for en måned. Sidste uge bød WAR-festivalen på krigsdramatik i Café Teatret. Og samtidig tilbød ILT-festivalen et fremragende udblik til den udenlandske scenekunst. Den smukkeste forestilling her var Complexe des Genres med La Compagnie Virgine Brunelle fra Canada. Danserne var fuldstændig uforfærdede. De satte af i de mest kamikazeagtige spring op i hinandens arme. Og da to af danserne efter en times non-stop kropskamp stoppede op og omfavnede hinanden helt stille, så brød tilskuerne både ud i jubel og gråd.Dette øjeblik kan overføres som et generelt billede på festivalerne: Som ønsket om at nå ind til den enkelte tilskuer, men også ønsket om at lade kunstnerne møde hinanden.Hardcore kvinderFestivaler skaber i hvert fald en synergieffekt af nysgerrighed, som man godt kan savne i den almindelige teatersæson.Ved Transit-festivalen på Odin Teatret i Holstebro udveksler 100 kvindelige teaterkunstnere erfaringer i disse uger. Ved mandagens symposium fortalte den legendariske colombianske teaterinstruktør Patricia Ariza om, hvordan hendes teater engang blev omringet af soldater – men at de spillede videre alligevel. Og folk gøs. Stemningen på Odin Teatret var i det hele taget ret chokeret. Alle havde netop modtaget nyheden om, at Odin Teatrets danser Augusto Omolu var blevet myrdet i sit hjem i Brasilien. Det var Omolu, der spillede den voldelige Hamlet i Odin Teatrets Ur-Hamlet i 2006. Nu er han selv blevet dræbt – og dermed endt i historiens sørgelige række af myrdede teaterfolk.»Men jeg ved, at Augusto ville have ønsket, at vi skulle fortsætte med at kæmpe for at udforske og forny teatret,« sagde festivalens initiativtager, Odin-skuespilleren Julia Varley.Aktivisme og teaterTo af hendes teaterkolleger fra Hviderusland sidder i jeans og taler med stille stemmer. De skaber teater, selv om censuren i deres land ikke tillader kritik. Selv en uskyldig cykeltur, hvor performerne havde iført sig klovnemasker, blev standset af sikkerhedspolitiet. Nu kan de næsten kun opføre klassikere.Alligevel er Teatr Kryly Halopas næste projekt en forestilling om Tjernobyl. Deres fokus er på den radioaktive zone, som tidligst skulle være frigivet 30 år efter atomreaktorulykken i 1986, men som nu tilsyneladende bliver godkendt før tid. For disse kvinder er aktivisme og teater det samme. »Folk bliver nødt til at få disse ting at vide,« som de formulerer det. Smilende.Så hvad kan man sige? At teaterfestivaler er godt for horisonten.ILT-festival. Arrangører: Svalegangen, Aarhus Teater, Gruppe 38 m.fl. i Aarhus. 23-26. maj. www.ilt13.dkTransit. Arrangør: Odin Teatret i Holstebro. 28. maj-9. juni. www.odinteatret.dkCPH:Stage. Arrangører: Husets Teater, Grob, Teater V, Café Teatret m.fl. i København. 5-16. juni. www.cphstage.dk
