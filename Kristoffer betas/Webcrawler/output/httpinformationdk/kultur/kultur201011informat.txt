Information viser eksplosiv julekalender
DR2 kasserede sidste år julekalenderen H*A*S*H, fordi den ikke var sjov nok. Nu bliver den sendt på nettet. DR har nemlig foræret rettighederne væk til seriens medproducent Niels Bald. Information bringer H*A*S*H på hjemmesiden


 Landets første net-julekalender, H*A*S*H, Hærens Arbitrære Special Hærenhed, skulle have været vist på DR2 sidste år. Men selv om DR brugte syv millioner kroner på den, hvilket gjorde den til Danmarks dyreste julekalender, afgjorde DR2s kanalchef, Arne Notkin, at den ikke var sjov nok.
Holdet bag H*A*S*H havde imidlertid andre kriterier. De havde researchet ved at se på krigsfilm fra de seneste 50 år, og i næsten dem alle gik tematikken på det groteske og det absurde ved at være i krig.
»Så i stedet for at gå efter at lave en sjov-sjov julekalender, gjorde vi som skaberne af M*A*S*H og satsede på det groteske og absurde,« siger seriens medproducent Niels Bald til Politiken.
Han har nu erhvervet rettighederne og lægger jule- kalenderen ud på nettet til december. Han opfattede afvisningen som censur, siger han til DR Kultur.
»De havde set to ufærdige afsnit, og der var ingen dialog. Det var en vild grundløs beslutning.«
Holdet havde stadig tre måneder tilbage at klippe i.
Mission i Problemistan
H*A*S*H er en dukkeserie. Den blev sat i gang efter succesen med Yallahrup Færgeby i 2008, og den handler om de danske dukkekonstabler Christian, Bimbo, Kinky og Laila på mission i Problemistan, hvor skal kæmpe for demokrati og ytringsfrihed ved at bekæmpe tulipaner. De skal forsvare en tom, øde ørken, og det meste af tiden sker der ikke meget, så der er masser af tid til at ryge hash.
»I store træk er de eneste problemer, de danske soldater løber ind i, dem de selv skaber, siger Niels Bald til Politiken.
Dog ikke ganske:
»Det er en eksplosiv serie fyldt med vejsidebomber og vådeskud, og der ryger nogen i hvert afsnit. Men vi tager ikke stilling til, om Danmark skal være i krig eller ej, og de lokale tulipaner og de danske soldater opfører sig lige tåbeligt. Og du kan fortælle noget med dukker, som du ikke kan fortælle med rigtige mennesker, for det er jo bare dukker, Men DR blev åbenbart bange for dukkerne alligevel.«
Det har Arne Notkin pure afvist. Serien blev ikke pillet af, fordi man var bange for at træde nogen over tæerne i forbindelse med Danmarks deltagelse i Afghanistankrigen, hævder han. Notkin erkender over for DR Kultur, at syv mio. licenskroner er spildt og glæder sig over, at den nu bliver vist alligevel.
»Hvis vi ville censurere den, havde vi begravet den dybt i DRs kælder, men det har vi ikke ønsket. Det er selvfølgelig ærgerligt, at vi har spildt de penge, men på den anden side er det godt, at DR2 ikke bare viser hvad som helst,« mener Arne Notkin.
Passer til Information
På Information har vi fået tilbudt at lægge platform til serien og har takket ja.
»Der ligger ikke nogen kvalitetsvurdering i det,« siger direktør Mette Davidsen Nielsen, »men vi synes, serien passer godt til os, krigene i Irak og Afghanistan er jo et område, vi i forvejen dækker intensivt.«
»Desuden falder offentliggørelsen i tråd med Informations målsætning om at forholde sig kritisk til magthavere og beslutningstagere, og det er også i tråd med Informations holdning at give vores læsere mulighed for selv at vurdere, om serien er plat, morsom eller grænseoverskridende.«
»Endelig syntes vi, det var lidt sjovt oven på vores Wikileaks-dækning at lække en DR-julekalender,« fortæller Mette Davidsen Nielsen.


