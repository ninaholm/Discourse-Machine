Kvinder vil have litterært bearbejdet erotik
Det erotiske marked har i lang tid henvendt sig til det mandlige køn, selv om kvinder er lige så seksuelle væsener som mænd.  Flere forlag satser nu på at udgive erotisk litteratur til kvinder, fordi kvinder forføres af det skrevne ord


 »Hvis din far nogensinde opdager det her, slår han mig ihjel,« hviskede hun og lod sin hånd glide ned over den spændte, røde hud. Tanken om, at den aldrig havde oplevet det mørke og varme sted, som hun om lidt ville åbne for ham, det drivende våde sted, gjorde Therese så ivrig, at hun glemte alt om at tage hensyn. Da hun gled ned over ham, strammede hun grebet om hans håndled. Hans ansigt fortrak sig i en grimasse, som om det gjorde ondt. »Du skal holde igen,« hviskede hun. »Det er det, det hele går ud på.«
Sådan skriver forfatteren Kristina Stoltz i novellen »Therese«, som udkommer sammen med ni andre erotiske fortællinger i novellesamlingen Et Kød i midten af maj.
»Therese« er historien om en kvinde, der drages mod helt unge mænd. Da hun første gang har været sammen med den unge gymnasiedreng, som hun har været barnepige for, siden han var lille, er han blevet som et stof, hun er afhængig af. Hun ved, at forholdet er forkert, men han er den eneste, der kan stille hendes begær. Kristina Stoltz er ikke berøringsangst for seksuelle tabuer og beskriver selv sin fremstilling af erotikken som grænsesøgende.
»Jeg vil ikke nøjes med at beskrive den pæne erotik og den nuttede seksuelle fantasi. Jeg har også haft lyst til at have de mørke facetter med, som erotikken også rummer,« siger Kristina Stoltz, som mener, at den erotiske litteratur er en genre, som i lang tid været fraværende i dansk litteratur. For selv om samfundet er mere seksuelt bevidst end nogensinde, mener Kristina Stoltz, at sanseligheden drukner i pornoficeringen af erotikken. Derfor har hendes ambition for novellesamlingen været at fremstille erotik på en mere ambitiøs måde i litteraturen end i pornografien.
Unuanceret porno
Og det er det rigtige greb, hvis man vil nå ud til de moderne kvinder. Det mener Tine Smedegaard Andersen, som er litterær direktør for forlaget Rosinante.
»Der er et hav af erotiske og til tider pornografiske noveller på nettet, men der er plads til noget, der æstetisk og kvalitetsmæssigt hæver sig over dette niveau og i højere grad tiltaler moderne kvinder. De vil have litterært bearbejdet erotik.«
Tine Smedegaard Andersen mener, at der er et stort marked for erotisk kvindelitteratur, og derfor er det blevet et af forlagets nye satsningsområder.
Ud over novellesamlingen Et Kød, som udkommer i maj, har Rosinante to genudgivelser af den erotiske pionerforfatter Anaïs Nin på vej sammen med romanen Fra Skødet af Charlotte Roche.
Forlaget Gyldendal og Lindhardt og Ringhof har for nyligt været ude og sige, at de fremadrettet også vil satse på erotisk kvindelitteratur, særligt i e-bogsformat, som giver en vis diskretion.
»Der er ingen tvivl om, at erotisk litteratur er et område i vækst. Vi har en e-bog på vej, der hedder Totempælen og andre erotiske noveller for kvinder, som er skrevet af en kvindelig forfatter under pseudonymet Sophia Tuxen,« siger Dorte Einarsson, som er redaktør på Lindhardt og Ringhof. Hendes kollega Lasse Korseman Horne fortæller, at forlaget tydeligt mærker efterspørgslen efter erotisk litteratur og allerede har flere udgivelser på bedding.
Tine Smedegaard Andersen mener, at interessen for erotisk litteratur skal ses som en modbevægelse mod det pornografiske. Hvor pornoen er meget eksplicit og direkte i sit udtryk, giver litteraturen plads til fantasien. Det synspunkt genkender Kristina Stoltz, som i bedste fald håber, at den erotiske litteratur kan rokke ved stereotype billeder af, hvordan sex skal foregå, og kønnene fremstilles.
»Jeg revser indirekte pornoen, fordi den er meget unuanceret. En kvinde behøver ikke nødvendigvis have et barberet køn og silikonebryster for at være erotisk. Mine karakterer har langt flere facetter end, hvad pornoen tilbyder,« siger Kristina Stoltz.
Fantasien pirres
For pornoen henvender sig i virkeligheden ikke ret godt til kvinder. Det mener sexologen Joan Ørting. Mænd er visuelle og tænder på det, de ser, mens kvinder er auditive og tænder på det, de hører. Ifølge hende henvender det skrevne ord sig særligt godt til kvinder, fordi de opfatter fortællerstemmen som lyd, når de læser en erotisk novelle eller roman. Hun mener, at det erotiske marked i en lang periode primært har henvendt sig til mænd, for mens pornoindustrien er vokset, har den erotiske litteratur ligget i dvale.
»Kvinder tænder på det, der pirrer vores fantasi. At der nu åbner sig et marked for erotisk kvindelitteratur viser, at vi har ramt kvindernes erotiske nerve,« siger Joan Ørting.
Og netop fantasien er afgørende for kvinder, som er følsomme omkring detaljen.
»Kvinder kan i litteraturen få opfyldt deres seksuelle fantasier, for de kan selv vælge, hvordan personerne i legen skal se ud. I pornofilm er karaktererne ikke til at ændre på, fordi man får dem smasket op i ansigtet,« siger Joan Ørting.
Ubekymret tilgang
Kvinder forbruger ikke porno i samme grad som mænd. Det skyldes ifølge livsstils-eksperten Anne Glad, at kvinder har for mange skrupler forbundet med porno. Gør kvinden det for sin egen skyld? Bliver hun fornedret? Er det hele indstuderet? Netop den indstuderede sex kan skræmme kvinder væk, som generelt set gerne vil forbinde sex med romantik.
Det giver Joan Ørting gerne et eksempel på over en skrattende telefonlinje:
»Århhh, ahhh, yeah, take me, fuck me, take me hard, ohhh yes, århhh,« stønner hun for at illustrere, hvordan pornoens scenarier ofte kammer over for kvinder og bliver urealistiske og usanselige.
Ifølge Anne Glad er den erotiske litteratur velegnet til kvinder, da den åbner for en mere ubekymret tilgang til erotik.
»Den erotiske litteratur gør ikke nogen fortræd. Det er fiktion, og det, tror jeg, gør, at kvinder slapper mere af og tør give sig hen til erotikken,« siger Anne Glad.
Hun påpeger samtidig, at kvinderne i den erotiske litteratur ofte er portrætteret som stærke kvinder, der tager ansvar for egen seksualitet.
»Og det tror jeg, kvinder bedre kan lide end den måde, de fremstår på i porno,« siger Anne Glad.
For selv om pornoen ikke appellerer bredt til kvinder, er det langtfra ensbetydende med, at kvinder ikke er erotiske væsner.
Helle Hartz, der er redaktionssekretær ved magasinet Tidens Kvinder fortæller, at bladets læserne ofte henvender sig med spørgsmål om, hvilke erotiske bøger redaktionen kan anbefale. Tidens Kvinder har i mange år udgivet erotiske noveller, skrevet af læserne selv, og brugerundersøgelser viser, at det er noget af det, der rater højest.
»Vi får tilsendt mellem fire og fem frække noveller hver uge, og vi kan se, at der er masser af gode fantasier i de små hjem,« siger Helle Hartz.
At forlagene nu satser på at udgive erotisk litteratur til kvinder, er ifølge hende et udtryk for, at de har opdaget, hvor stort markedet for erotisk litteratur er.
Sanselighed
Efterspørgslen efter erotisk litteratur er et udryk for, at kvinder er blevet mere åbne omkring deres seksualitet og vil have mere sanselighed og erotik ind i deres liv. Det mener Anne Glad. Ifølge hende er vi på vej ud af en puritansk bølge, som har lagt låg på kvinders vellyst og liderlighed. Hun kalder bølgen de hvide tilknappede skjorters tid og karakteriserer den ved, at den dyrker uskylden.
»Når vi har været pæne og holdt hænderne foldet over dynen længe nok, kommer der et modtryk. Som tendens har kvinder længe dyrket det spirituelle og det religiøse, men nu er der behov for lidt snask, og det kan efterspørgslen efter erotisk litteratur være et udtryk for,« siger hun.
Joan Ørting hilser bølgen af erotisk litteratur til kvinder velkommen, for den kan styrke accepten af kvinders seksualitet. Før i tiden var erotisk litteratur noget, der lå i natbordsskuffen, men i dag må den gerne stå fremme i bogreolen.
Ifølge Anne Glad skyldes det, at litteraturen og det skrevne ord er en god platform for lødig erotik:
»Litteraturen er nemlig i stand til at forfine erotik og løfte den fra pornoens udtryk.«
Og det er forfatteren Kristina Stoltz enig i. Hendes ti erotiske noveller er nemlig ikke bare tænkt som fræk godnatlæsning, men som et forsøg på at vække sanseligheden ved at lede sin læser ud i følelser som nysgerrighed og begær.

