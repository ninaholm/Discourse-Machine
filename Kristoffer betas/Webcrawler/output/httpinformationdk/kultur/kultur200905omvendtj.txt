En omvendt Jacob Holdt
Mødet med den fattige giver mulighed for at kæle for den dårlige samvittighed, alt imens man slår et lille slag for det egalitære samkvem. Det er derfor så fandens provokerende, når de ikke gider at lege med
Fattigdom. Mødet med et menneske, der i materiel forstand er dig så ulig, er svært.


 Når den mangeårige BBC-korrespondent i Delhi, Sir Mark Tully, blev spurgt af sine ferierende venner fra London, hvordan han dog kunne leve med al den fattigdom, svarede han: "Det behøver jeg heller ikke. Det gør de fattige for mig." 
Det er ikke alene en knivskarp respons. Bag den umiddelbare kynisme ligger også noget så usædvanligt som oprigtig respekt for næsten, der af den ene eller anden grund ikke har penge. For der er grædt en saltvandssø af krokodilletårer over verdens fattige, og sentimentalitet har drevet ned over siderne i fortællingerne om dem, som om vores medfølelse på en eller anden måde giver dem mere mod på morgendagen. Når Mark Tully ikke føler behov for at blamere sig med sine hjertesorger over de mindre heldige i det land, som han er så heldig at være badegæst i, påtager han sig sit følelsmæssige ansvar: Det er dem, der bærer hele byrden. Lev med det, white man and woman - og så er der en G&T på terrassen. 
Anderledes gribes det an i bazarkvarteret nær New Delhis banegård, hvor de rygsækrejsende hænger ud. Her er det almindeligt at se unge rejsende med et gadebarn på skødet og et sageligt smil på restauranterne. Og man skulle da være et ualmindelig dumt svin, hvis man ikke fik lyst til at give dem et langt, varmt bad og trække i et par tråde for friplads på Bernadotteskolen.
Men det er nu ikke derfor, at de hiver dig i skjorteærmet. Tiggere gør det for pengenes skyld. 
Men hvordan forholder man sig så? Spørger man dem med viden om tiggersamfundene i de indiske byer, får man mange svar. Lederen af De Hjemløses ngo i Delhi rådede mig engang til kun at give penge til tiggere på religiøse steder. Alle andre steder var det nemlig den lokale mafia, der organiserede tiggeriet. En anden mulighed er at finde en lokal ngo, der arbejder for f.eks. gadebørnene og give dem dén sum, som du alligevel ville bruge på små almisser i løbet af ferien. Et gennemgående råd er aldrig at give børn penge, fordi de som oftest går til en drukfældig far, og at det under alle omstændigheder er en dårlig ide at opfordre børn til at tjene penge på den måde. Vi har i Danmark besluttet, at at man skal være et sted midt 30'erne for at varetage en avisrunde. Virkeligheden i resten er verden er, at børn ikke mindst arbejder, fordi børn får børn med munde at mætte. 
Der er sikkert ikke ét rigtigt svar, men jeg har besluttet aldrig at give børn penge. Det må jeg så stå ved - også når jeg møder dem. Det gør jeg ved at se barnet kort i øjnene uden antydningen af et medfølende smil og sige "No!". Man skal nemlig have respekt for andre folks arbejdstid. Fanden stå i at jeg skulle spilde deres muligheder for at få penge i nabotaxaen, fordi jeg lige vil sikre mig, at de ikke troede, at jeg er et dårligt menneske. 
Gameboy
Men mødet med et menneske, der i materiel forstand er dig så ulig, er svært. Jeg havde i et tog gennem den indiske Tsar-ørken den blandende fornøjelse at se det i sin reneste form. Min dengang 10-årige rejsekammerat havde fundet en jævnaldrende dreng at springe fra køje til køje med. Den danske dreng så en rejsefælle, der ikke som os andre var begravet i en svensk krimi. Jeg så den sære rødlige farve som sort hår får af for få vitaminer og for meget sol. Mens de legede, prøvede den hjemløse dreng at fange mit blik. Han tog den danske dreng om skuldrene, lagde sit hoved på sned og fremlagde en ordløs kontrakt: "nu leger jeg lidt med ham her, og så stikker du mig et beløb." Da drengen til sidst med "rupees, madam" skar igennem mit kujonagtige forsøg på at ignorere det uundgåelige, blev min danske dreng helt slået ud. "Jeg troede, han var min ven," sagde han lavt. Han vendte sig mod den Gameboy, der aldrig havde bildt ham andet ind, end at samvær kræver batterier. Jeg tænkte, at hans far snart skulle sætte ham ned og tage den svære snak om udbytning og den strandede DOHA-runde. 
Men først og fremmest kunne jeg følge hans nedtrygthed helt ned i maven.
Under mødet med Indien har jeg også hyppigt følt det som en envejsforelskelse.
Ligesom den Nordkyst-kæreste, der ikke ville præsentere mig for sine forældre, ville min hushjælp ikke have mig med hjem til sin landsby i Bihar. Ligesom den elsker, der ikke ville have en bid mad først, fordi han så "ville skylde mig noget", klappede min chauffør i med et: "Talk to the turban", når jeg prøvede at få vores relation til at handle om andet, end at han fik mig fra A til B. Jeg fik hurtigt den ubehagelige mistanke, at Indien ikke kunne bruge mig til noget som helst. Jeg, der på en mark uden for Roskilde havde slidt mig igennem de postkoloniale hovedværker - eller i hvert fald havde lavet nok skriggrønne markeringer over centrale passager til, at jeg ville bruge kastrerende narrativer om 'den anden' til at konstruere mig selv. Alligevel kunne jeg ikke ryste følelsen af, at jeg i min fineste integrationssari, med prik i pande og hele svineriet var mødt op til en lukket fest. 
En omvendt Jacob Holdt
Men jeg var der, og jeg besluttede mig for at prøve at leve i Indien 'med respekt' og lavede mig en regel: Jeg skulle forlade ethvert møde med den fattige med den klare overbevisning, at jeg i hvert fald ikke havde vundet noget ved det. Reglen var naturligvis krukket og ganske svær at administrere (en gadedreng, der kalder sig Maj-kal-jaksan og moonwalker igennem en kolort er jo sjov). Men det var da et forsøg værd at prøve sig med en omvendt Jacob Holst. Som alle andre i min genneration var de amerikanske billeder ætset fast på min nethinde. Men der skete noget, da jeg engang i et interview af Marie Tetzlaff læste, at de undertryktes hof-fotograf holdt meget af at skænke kaffe for fattige sorte amerikanere for på den måde at føje en 'praktisk dimension' til sine teoretiske bestræbelser. Da han havde fået talt sig Tetzlaff-varm, mente han også at kunne konkludere, at grunden til at alle de sorte kvinder, han havde mødt på sin vej, havde afvist en tur i høet med den skæggede flaneur var, at de bar en historisk begrundet angst for at blive skuffet. Og jeg tror ikke, at Holst i den forbindelse mente over et kedeligt knald. 
På en god dag var det romantisk og næsten rørende naivt, som kun hvide venstresnoede mænd kan være. Fra et andet perspektiv var det kvalmende og i min bog også lidt overgrebsagtigt. Drømmen om den tilgivende sammensmeltning, rundet af med en kop takke-mokka til manden i huset med ønske om mange flere klasseoverskridende hyrdetimer. Tak for fotografierne, Jacob. Jeg kunne så fint have levet videre med dem uden det billede. 
Se mig!
Men Jacob prøvede. Jeg prøver videre. I skrivende stund sidder jeg på en terrasse i det centrale Delhi. Jeg har mødt mange fattige mennsker i dag.
Jeg har sagt nej. Men jeg har også ladet krøllede sedler skifte hænder; jeg har varmet mig i smilet fra modtageren; jeg har følt, at Indien et øjeblik kunne bruge mig til noget. Ja, jeg er endda for et øjeblik blevet stødt over den tigger, der gik videre uden at anerkende mig. Jeg kan kun komme frem til tre veje: Pengene på bordet, start en verdensrevolution eller gå videre og lev med dig selv. Jeg er den rige. Jeg har skyld. Det behøver den fattige ikke at leve med. Ligeså meget jeg hungrer efter skyldfrit fællesskab, ligeså lidt har drengen på gaden brug for min kærlighed - eller en kop velment skænket kaffe. 


