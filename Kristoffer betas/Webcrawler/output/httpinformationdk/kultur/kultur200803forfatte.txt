Forfatterskolen ser på Grønland
Herhjemme er postkolonialistisk litteratur mere en pyt end en strømning. Måske fordi Danmark ikke har kulegravet sin kolonihistorie i samme grad som andre


I bogtemaet 'Kolonialisme i dansk litteatur' rettes en kritik mod danske forfatteres klichéfyldte beskrivelser af grønlændere og Grønland. I den anledning føler jeg, det er på rette tid at offentliggøre, at Forfatterskolen i et par år har været i gang med at planlægge et tværæstetisk studieforløb om grønlandsk kunst og litteratur og en studierejse til Nuuk. Det har flere gange virket som en økonomisk umulighed at realisere denne idé, men det er lykkedes: Vi rejser den 24. april i år. Ligesom de fleste studierejser er Forfatterskolens en dannelsesrejse i den forstand, at det handler om at øge sin indsigt og forståelse for en anden kultur end ens egen. Det handler også om at møde andre skabende og skrivende mennesker.Jeg er initiativtager til forløbet og har planlagt det sammen med min kollega Lars Skinnebach og den grønlandske digter og performancekunstner Jessie Kleemann, som er bosat i København. Følgende udsagn skal ikke lægges i deres munde. Men vi tre var enige om en ting: At der skulle være fokus på samtiden. Samtidskunst og samtidslitteratur. En rød tråd er diskussionen af den dansk-grønlandske kolonihistorie i et kunstnerisk perspektiv.Paradoksal magtpositionPostkolonialisme har længe været en global strømning med mange forgreninger, både i kunst og litteratur. Som teoretisk retning har postkolonialismen endda fået overskud til også at reflektere over sig selv som en paradoksal magtposition (ligesom vestlig feminisme).Men herhjemme er postkolonialistisk litteratur mere en pyt end en strømning. Måske fordi Danmark ikke har kulegravet sin kolonihistorie i samme grad som andre kolonimagter, man kan kun gætte. Hvis Thisted har ret i sine hudflettende pointer, er dansk litteratur slet ikke kommet til post-.Til gengæld er der masser af samtidshovedværker i grønlandsk kunst og litteratur. Hermed et kig ind i vores program:Vi skal blandt andet arbejde med Pia Arkes klassisker inden for såvel dansk-grønlandsk postkolonialisme som stedsspecifik kunst, Scoresbysundhistorier. Vi skal høre foredrag om omskrivninger af folks oprindelighed i forhold til aktuelle dokumentarfilm ved Erik Gant. Vi skal høre foredrag af to spe-cialister i den kritiske gentænkning af nordisk kolonialisme, Iben Salto og Tone Olaf Nielsen. Vi skal også arbejde med Julie Edel Hardenberg og Inuk Silis Høeghs værker og møde dem i Nuuk. (Jeg har før lovprist Hardenbergs fotobog Den stille mangfoldighed i Information - og efter min mening burde den og Scoresbysundhistorier være klassesæt i de danske gymnasier). Men tilbage til Forfatterskolen: Vi skal høre foredrag om grønlandsk litteratur før og nu af Kirsten Thisted, som i Informations artikel retter en kritik mod velmenende eksotisme og blindvinkler i forhold til 'det grønlandske'. Med det i bagagen skal vi skal møde Den Grønlandske Forfatterforenings medlemmer og diskutere romanens status i samtiden, bl.a. ud fra Ole Korneliussens Saltstøtten. Og sidst, men ikke mindst, skal vi mødes med unge, grønlandske forfattere i Nuuk og have tekstlæsningsworkshops sammen med dem.BerøringsangstFølgende credo er for egen og ikke Forfatterskolens officielle regning: Jeg tror på muligheden af at arbejde selvkritisk med sit blik på den såkaldte 'anden' - uden at blive så berøringsangst, at man tier. ("I believe a writer is re-sponsible even for what he does not write," som Edmund Jabès siger). Jeg er modstander af enhver essensliggørelse og henvisning til 'oprindelige' kerner, men selv den modstand kan tage form af en kerne (og vane), som så må underkastes kritik: Det er netop en ongoing kritisk tankeproces.Hvad eleverne på Forfatterskolen og de unge, grønlandske forfattere får ud besøget i Nuuk, ja, det hverken kan eller vil jeg som lærer forsøge at kontrollere eller spå om. Det må fremtiden vise.Se www.denrodesnescooter.dk for informationer om nogle af de grønlandske kunstnere, som er nævnt ovenfor.Se også www.rethinking-nordic-colonialism.org
