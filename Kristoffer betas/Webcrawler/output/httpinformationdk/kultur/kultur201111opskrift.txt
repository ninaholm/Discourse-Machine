Opskriften på en jule-kalender
Julen er truet — som oftest af griskhed og kapitalisme. Men den bliver reddet af en helt, som er et barn — og den ideelle familiejulehygge genskabes.  Og selv skurken, som i virkeligheden er god nok på bunden, får til sidst en glædelig jul. Forfatterne bag DR1 og TV 2’s julekalendere giver opskriften på den perfekte julehistorie i 24 afsnit
’Julen kalder jo ikke ligefrem på realisme. Folk, der ikke tror på noget som helst, går rundt og synger om engle, der daler ned i skjul. Så man træder ligesom et skridt ved siden af sig selv og siger ’ja, nu leger vi det’,’ siger Flemming Jensen.


 De to julekalendere, der i dag starter på henholdsvis DR1 og TV 2, er vidt forskellige — men har alligevel en del tilfælles. For der findes nogle grundting, som gerne skal være opfyldt, når man laver en julefortælling i 24 afsnit. Det fortæller Flemming Jensen, som er hovedforfatter på de tre julekalendere om Nissebanden — og dermed også på DR1’s Nissebanden i Grønland, som blev vist første gang i julen 1989:
»En julekalender har altid for mig handlet om at finde frem til det positive ved højtiden, nemlig traditionen for at være gode ved hinanden og gøre hinanden glade. Og ikke mindst, at være sammen bare for at være sammen. Det er kvaliteten i det, og det går igen i mange julekalendere,« siger Flemming Jensen.
Dermed bliver julefamilie-hyggen det ideal, som langt de fleste julekalendere skriver sig op imod. Også TV 2’s Ludvig og Julemanden, som har premiere i aften:
»Jeg synes, det ligger i genren, at der skal være noget med, at juleglæden er truet — man stiller spørgsmålet: ’Bliver det en ordentlig jul for familien?’ Noget truer familiens sikkerhed og julens eksistens. Det er det store. Så det er vores på sin vis også bygget over,« siger medforfatter og instruktør Søren Frellesen.
Trussel mod julefreden
For der er som regel noget, der truer julefreden. I Nissebanden i Grønland er det Fiffig Jørgensen, der jagter de magiske stjernesten, som opfylder ønsker. Og det kan menneskene — og især Fiffig Jørgensen — ikke styre.
»Det, som truer julen, har for mig altid været kapitalismen. Det er måske ikke nogen original tanke, og derfor går den også igen i en lang række af julekalendere. I Nissebanden i Grønland er det de to sten, som man slår imod hinanden — så kan man få alt, hvad man ønsker sig. Og så spørger vi: ’Er det nu en god idé?’ De to stjernesten kunne man også kalde den utøjlede markedsøkonomi, som sørger for, at vi får hårde hvidevarer og gadgets,« siger Flemming Jensen.
Det er konflikten — og den skal gerne på banen med det samme.
»Vi er nødt til at kende konflikten allerede fra den 1. december. Allerede i afsnit ét siger julemanden, at det ikke nytter noget, at menneskene får fat på de sten. Så er den plantet. Så er det først fire-fem afsnit senere, at man kan skærpe konflikten. Der træder skurken Fiffig Jørgensen i karakter med sin plan om, at han vil stjæle stjernestenene,« siger han.
I Ludvig og Julemanden jagter de to hovedpersoner ligeledes en skat, som vil opfylde deres ønsker. Men det samme gør spøgelserne på Børglum Kloster, hvor julekalenderen foregår. Søren Frellesen vil helst ikke afsløre hele handlingen, men han vil dog sige så meget, at det er bedst, hvis spøgelserne ikke får fat på skatten:
»De vil tilbage og overtage klostret. Det er dem, der truer julen og idyllen.«
Og meget mere avanceret skal handlingen helst ikke være, mener Flemming Jensen:
»En julekalender bør have den kvalitet, at den samler. Derfor skal handlingen faktisk være banal. Jeg kan godt lide naivitet, og det synes jeg hører hjemme i en julekalender. Så kan man have en overbygning, f.eks. humoren, som især henvender sig til forældrene. På den måde gider hele familien forhåbentlig at se julekalenderen sammen.«
Det gælder også for Ludvig og Julemanden.
»Børn er jo ret kvikke, så man behøver ikke skære alting ud i pap, men vi sørger for, at dialogen og tempoet er i børnehøjde. Så har vi nogle ting kørende, som børn ikke forstår, men som forældrene forhåbentlig kan grine lidt ad, så de ikke bare skal sidde og kigge på nisser en halv time hver dag,« siger Søren Frellesen.
Ikke helt skurk
Selv om der altså er skurke i julekalendere, som sætter gang i handlingen ved at true julen, er hverken Fiffig Jørgensen eller spøgelserne på Børglum Kloster dog helt igennem onde:
»Det er ikke ligesom i Harry Potter eller sådan noget, hvor skurkene er frygteligt onde. Man forstår sådan set godt spøgelserne. Og deres leder, Stygge Krumpen, bliver spillet af komikeren Andreas Bo, så han er ret sjov,« siger Søren Frellesen.
Flemming Jensen synes heller ikke, at ægte ondskab hører til i en julekalender:
»Der er det specielle ved julekalendere — i hvert fald mange af dem — at skurken ikke er en rigtig skurk. Han er bare et skvadderhoved. Det er måske lidt sødladent, men det synes jeg nu en gang hører sig til,« siger han.
Til gengæld er der også en helt. Det er gerne et barn, som især de yngre seere kan identificere sig med:
»Helten i de tre Nissebanden-serier hedder Pil, Puk og Pyt. Men det er nogenlunde den samme. Det er den yngste, der klarer tingene, mens den ældste, Hr. Mortensen, i virkeligheden er det største barn. Og så er der sidekick’en Lunte. Den lidt spøjse figur, som ikke er alt for kvik. Der skal gerne være sådan en, man kan grine lidt ad.«
I Ludvig og Julemanden er det på samme måde drengen Ludvig, der er helten.
Lykkelig slutning
Spændingskurven vokser, som dagene går, og fra den 20. december spidser det for alvor til. Helten knækker koden:
»Vi begynder at kunne lugte slutningen, når vi når op i 20’erne. Og skurken begynder at smuldre,« siger Flemming Jensen.
Og så er der det uundgåelige: Julekalenderen ender lykkeligt.
»Vi kan ikke have, at julemanden crasher i sin kane, og vi aldrig mere ser ham. Jeg har ikke fantasi til at forestille mig andet, end, at det ender godt, og jeg synes heller ikke, det hører hjemme,« siger Flemming Jensen.
Den julehygge, som bliver genskabt i filmen, skulle også gerne sprede sig til stuerne, mener Søren Frellesen:
»Selv om man prøver at putte spænding og uhygge ind, så er hyggefaktoren en del af det. Det er noget, man forbinder med tryghed og familie. Jeg tror også, det skyldes min egen nostalgi fra dengang, jeg var barn og så julekalender.«
Og det er ikke noget problem, at det som regel går endog rigtig godt, når afsnit 24 ruller over skærmen, mener Fleming Jensen.
»Julen kalder jo ikke ligefrem på realisme. Folk, der ikke tror på noget som helst, går rundt og synger om engle, der daler ned i skjul. Så man træder ligesom et skridt ved siden af sig selv og siger ’ja, nu leger vi det’. Men der er nogle, der er ved at få kvalme, og det kan jeg godt forstå: Skurken skal ikke bare have sin straf, han skal helst blive god igen. Det er i virkeligheden stærke sager. Ikke alene skal det ende lykkeligt — det skal også gå godt for skurken. Men jeg kan godt lide det,« siger Flemming Jensen.
Netop på grund af det eventyrlige er musik og sang også en naturlig del af en julekalender — ligesom den gerne skal foregå på to plan. Der er det virkelige plan med mennesker og fantasiplanet med nisser, spøgelser osv.:
»Nisse-niveauet er nok en form for spejling af det kon- krete liv. Det repræsentere poesien og det kreative. Den idé ser man også i andre julekalendere,« siger Flemming Jensen.
Ikke overgøre
Selv om der altså er klare tematiske og stilistiske fællestræk ved julekalendere, mener de to forfattere ikke, at man skal lade en skabelon tage overhånd:
»Der er ikke noget med, at vi har siddet og sagt, nu skal den opfylde de og de kriterier,« siger Søren Frellesen.
Og det skal man heller ikke, mener Flemming Jensen:
»Der er et skema. Men hvis man nærmer sig det meget bevidst, bliver det bare en udfyldningsopgave — og så bliver det ikke godt. Der skal være plads til overraskelser,« siger Flemming Jensen.

