Den diplomatiske mundharpevirtuos
I en alder af 62 måtte Love Shop-medlemmet Henrik Hall opgive kampen mod kræften
Henrik Hall var en blændende mundharpespiller i Love Shop, og mens gruppen holdt pause, markerede han sig som solist med to glimrende udgivelser.


 Det kan ikke undgås i et lille land som Danmark, at musikere og kritikere indimellem kommer til at falde i snak  - om ikke andet så fordi disse to væsensforskellige menneskearter trods alt har én ting til fælles: musikken! Og at falde i snak med Henrik Hall, mesterlig mundharpespiller og mangeårigt medlem af gruppen Love Shop, var nu noget af det fineste, man kunne komme ud for.
Han var først og fremmest utrolig sød, nem at komme ud af det med, sjov, velbegavet, med sine meningers mod og til stadighed passioneret omkring den musik, han dyrkede lige til det sidste. Og altid stilfuldt klædt, værdig, nobel og venlig.
Nu har englene så kaldt ham hjem, de har brug for denne verdens mest sjælfulde mundharpespiller i deres orkester deroppe, for i en alder af 62 er Hall bukket under for den onde kræft, der martrede ham de sidste leveår. Skal vi tale universel uretfærdighed, må man have lov at spørge: »Hvorfor lige ham, når der nu er så mange røvhuller at vælge imellem?« 
Ord kan ikke beskrive, hvor trist det er at vide, at man aldrig skal møde ham ude foran eller inde på et spillested før eller efter en koncert, få en god og meningsfuld samtale om musik generelt, og hvordan tingene nu går i Love Shop eller med den solokarriere, han overraskende, men med stor kunstnerisk succes tog hul på i en periode, hvor Love Shop lå stille.
Overraskelsen over solokarrieren blev ikke mindre  i lyset af den rolle, han udfyldte så godt i Love Shop. På et niveau var han diplomaten i et foretagende, hvor det indimellem godt kunne slå gnister mellem sangskriver og sanger Jens Unmack og producer og guitarist Hilmer Hassig (sidstnævnte omkom tragisk og meningsløst i en bilulykke i november 2008), men Hall var måske mere end noget andet Love Shops sjæl, hvad enhver der nogensinde har lyttet til én af hans fantastiske soli nok vil give mig ret i. Han bidrog ikke til sangskrivningen i årene 1991-2004, hvor gruppen udsendte seks af periodens fornemste dansksprogede rock- albums, til gengæld gav han dem med sine instrumentale indsatser lige det sidste nøk durk ind i himlen.
Et godt valg
Henrik Hall var ikke med fra starten i Love Shop og medvirker derfor heller ikke på gruppens første album 1990 eller dens kendteste sang, »En nat bliver det sommer«, men han kom med allerede under indspilningen af efterfølgeren, DK (1992), der indeholdt publikumsfavoritter som »Pia Larsen« og »Drømmenes København«. Hall fortalte mig engang, at han kom med i bandet, da Jens Unmack i en bagbrandert i studiet under indspilningen annoncerede, at nu var Hall fuldgyldigt medlem, og da Hassig ikke opponerede, blev det sådan. Det var i hvert fald et godt valg, og da stiftende medlem Mikael Dehn trak sig ud under indspilningerne til det vitalt spraglede Billeder af verden (1994), fandt gruppen den form, den beholdt indtil 2004. Karrierehøjdepunktet faldt i 1997 med det himmelstræbende glam-inspirerede GO!, et hovedværk i ikke kun gruppens produktion, men inden for dansk rock som sådan. Det indeholdt megahits som »Copenhagen Dreaming« og »Love Goes On Forever«, men vil de have essensen af Hall, så lyt til hans hjerteskærende indsatser på numre som »Weekender« og »Fremmedlegionær«; det bliver ikke meget større, hverken her eller i den store, vide verden.
Da Love Shop annoncerede en velfortjent pause i 2004, havde de fleste nok en klar fornemmelse af, hvad Unmack og Hassig kunne finde på, men at Hall ville gøre sig som solist, kom dog som en behagelig overraskelse for enhver, der fik fingrene i hans debut, Solo (2006), en femstjernet indsats, der videreførte Love Shop-arven, men med et dybt personligt twist, som også på efterfølgeren Chok, suk og koma (2008). Efter Hassigs død samme år samledes Love Shop til et par mindekoncerter i vinteren 2009, hvilket førte direkte til gendannelse, og et sidste sublimt album, Frelsens Hær, så dagens lys i november sidste år.
Men på den efterfølgende turne var fighteren Hall så svækket, at han kun gik på scenen ganske få gange  - selvfølgelig modtaget som den helt, han jo var. For lige til det sidste brændte denne gennemførte gentleman for musikken, for Love Shop  - og for livet.
Jeg sender mine allervarmeste tanker til hans pårørende og venner. De har mistet et stort og sjældent menneske, som jeg havde den usigelige glæde både at møde og sågar spille sammen med, hvad jeg er ubeskriveligt taknemmelig for. Tak, Henrik. Ære være dit minde.


