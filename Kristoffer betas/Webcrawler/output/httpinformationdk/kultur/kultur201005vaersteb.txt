Det værste og det bedste: Michael Noer
Filmanmeldelser. Michael Noer, filminstruktør, har for nyligt skrevet og instrueret 'R' sammen med Tobias Lindholm
Michael Noer.


 - Hvad er det bedste med filmanmeldelser?
»Det bedste ved filmanmeldere er, at de kan gøre opmærksom på en overset perle, eller en film som ikke har en stor  PR-maskine i ryggen, og på den måde kan de være med til at pege publikum over i retningen af mindre film, der har mere på hjerte. De bedste filmanmeldere har også en kulturopdragende effekt på deres læsere/seere, fordi de er med til at højne kulturen omkring alle slags film - store såvel som små  - kommercielle såvel som kunstfilm. En god kritiker anmelder en film udefra dens opstillede præmis. Jeg har igennem min karriere (som forhåbentlig ikke slutter med, at jeg kritiserer kritikerne) været så heldig at få gode - og ligefrem fremragende anmeldelser. Men hvis jeg ser bort fra selve antallet af stjerner, så er det desværre påfaldende, hvor mange anmeldelser der blot er et handlingsreferat. En rigtig god anmeldelse kan med indsigt og nuancering åbne et værk op, enten hvis man har set den pågældende film som er anmeldt, eller hvis man skal ind og se den. Kun de bedste anmeldere evner dette.«
- Hvad er det værste ved filmanmeldelser?
»Dem, der anmelder, glemmer nogle gange, at de sidder bag et skrivebord og ikke i instruktørstolen. Det kan nogle gange virke, som om de prøver at belære filminstruktøren, og jeg har svært ved at se, hvorfor det er relevant for læseren. I stedet bør de stå ved, at en anmeldelse er et skrivebordsarbejde, og at de herfra har mulighed for at komme med et poetisk, kritisk, nuancerende og reflekteret indspark. Jeg mener heller ikke, at det bør være en filmanmelders opgave på nogen måde at bekymre sig om billetsalg osv., det er der nok filmkøbmænd i branchen til. En film bliver jo ikke bedre af, at en masse mennesker har set den. Men en god anmeldelse kan gøre at en masse mennesker ser den pågældende film. Ydermere er jeg chokeret over, hvor lidt de fleste filmanmeldelser perspektiverer en film i forhold til filmhistorie, men det er åbenbart en tendens i tiden, at vi er blevet historieløse, selv om der bliver mere og mere historie og flere og flere film.«
- Bruger du selv filmanmeldelser som inspiration til, hvilke film du skal se?
»Jeg læser altid anmeldelserne af film, en god anmeldelse kan i sig selv være underholdene læsning. Jeg gider ikke spilde min tid på film, som mennesker, hvis smag jeg værdsætter, ikke synes, er en oplevelse.«
- Filmkritikere bliver fyret på stribe i USA. Hvad vil der ske, hvis den tendens breder sig til danske medier?
»At filmkritikere bliver fyret på stribe i USA, er nok en tendens, som gør sig gældende over hele verden. At der bliver mere og mere kommunikation, men at denne også bliver mere og mere usaglig, upersonlig og ufaglig. Det er en kunst at være en god anmelder. Men hvis man fyrer alle anmeldere, vil dem, som brænder for det, alligevel komme tilbage som korkpropper - jeg ved, at ingen kan stoppe mig i at lave mine film, så der må vel være den samme passion blandt de bedste anmeldere - at lave anmeldelse lige meget hvad!«

