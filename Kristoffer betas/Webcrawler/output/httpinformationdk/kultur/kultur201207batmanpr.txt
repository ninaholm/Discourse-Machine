Batman: en proaktiv kapitalistisk helt
Ville Mitt Romney blive stolt over Batman, hvis han så ’The Dark Knight Rises’? Superhelten med den sorte kappe er blevet trukket ind i den politiske debat i USA


 Selvfølgelig holder man med Batman, når man sidder der i biografens flagermusemørke. Man holder med den hovedrige selvtægtsmand, der klarer skærene, når samfundet kommer til kort. Men hvad er Batman egentlig for en helt? Det spørgsmål stilles nu efter premieren på The Dark Knight Rises.
I den nye Batman-film kæmper vores kappeklædte helt mod superskurken Bane, som indfører en ond undtagelsestilstand i Gotham City og opfordrer – eller rettere sagt: beordrer – masserne til at tage deres by tilbage. Banes retorik lægger sig tæt op ad Occupy-bevægelsens, og derfor ligger det lige for at slå Batman/Bruce Wayne i hartkorn med den ene velhavende procent.
Og det er netop, hvad kulturskribenter og politiske kommentatorer gør i amerikanske og engelske aviser i disse dage. I The Telegraph skriver Robert Colvile, at Batman nu endelig er kommet ud af skabet som højreorienteret:
»I The Dark Knight Rises har den britiske instruktør, Christopher Nolan, helt tydeligt givet Batman rollen som de velhavendes forkæmper, som er tvunget til at forsvare sin by mod de fattige ofre af krisen og globaliseringen. Den tilsyneladende skurk er måske Tom Hardys gigantiske, monstrøse Bane, men den opstand, som han sætter i værk, er i bund og grund ’Occupy Gotham City’ – hvis bare de 99 procent brugte skydevåben i stedet for megafoner.«
Mark Fischer fra The Guardian er enig i, at The Dark Knight Rises har et mere ensidigt og konservativt værdisæt, end de forrige to film i trilogien:
»The Dark Knight afslørede i det mindste den medskyldighed og vold, som er nødvendig for at opretholde de fiktioner, som de konservative vil have os til at tro på. Men den nye film dæmoniserer kollektiv handlen mod kapitalen, mens den beder os om at fæstne vores lid til en rig hævner.« I tilgift til Batmans seje kappe kommer altså nogle tvivlsomme værdier ifølge Robert Colvile og Mark Fischer.
Penge i stedet for superkræfter
Selvom Bruce Wayne poster store summer i børnehjem og bæredygtig energi, bliver han klandret for sin rigdom. Robert Colvile henviser til tegneserieskaber og superheltehistoriker Grant Morrison, som karakteriserer Batman som »den ultimative kapitalistiske helt … en millionær, som lader sit barnlige raseri gå ud over de kriminelle fra de lavere klasser.« »Og ja,« tilføjer Robert Colvile, »hvis Superman i bund og grund er en fantasi om magt, så er Batman en fantasi om at være sej. Men det er et barns idé om at være sej: Manden med flest penge og det største hus og det bedste skjulested og den hurtigste bil, som bliver jagtet af de pæneste piger.«
Batman har altidværet en mærkelig form for superhelt: Han har ikke nogle særlige superkræfter, men kæmper mod det onde ved hjælp af dyre og sindrige gadgets, som han finansierer ved hjælp af sin gigantiske arv. Man kan identificere sig med Batman på grund af hans menneskelighed, men samtidig er han helt uden for rækkevidde på grund af hans umådelige rigdom, skriver Catherine Shoard i The Guardian. »The Dark Knight Rises er en ret uforskammet kapitalistisk vision, der fremsætter det seriøse og oprørende forslag, at man bør kæmpe for at opfylde de riges ønsker – så længe de siger, at de vil det gode. Mitt Romney ville være begejstret. Det mærkelige er, at der er ret mange af os andre, der også synes at købe den,« slutter hun.
Højrefløjen jubler
Batman-filmen har på flere måder sat sit præg på den amerikanske valgkamp. Efter massakren ved Batman-premieren i Colorado er våbenlovgivningen igen til debat. Og i den mindre alvorlige afdeling har den ultrakonservative radiovært Rush Limbaugh været ude med en konspirationsteori: Superskurken i The Dark Night Rises hedder Bane for at få publikum til at tænke på investeringsfonden ’Bain Capital’, som den republikanske præsidentkandidat, Mitt Romney, stiftede i 1984.
Allerede dagen efter den udtalelse skiftede Limbaugh dog spor og syntes nu i stedet, at man kunne finde mange ligheder mellem Mitt Romney og Bruce Wayne.
Andre højreorienterede politiske kommentatorer har rost Christopher Nolan for at tage et emne som Occupy-bevægelsen op. Film-kritikeren Christian Toto hævder f.eks., at filmen er åbenlyst anti-Occupy Wall Street:
»Det er umuligt ikke at føle Nolans mishag ved Occupy Wall Street – en bevægelse, som filmen udstiller som både usammenhængende og voldelig i form af en klassekampsskurk, der er bevæbnet med atomvåben.«
Man plejer ellers at se det omvendte scenarium, når der diskuteres Hollywood-film i de amerikanske medier: De konservative i USA anklager sædvanligvis Hollywood for at være venstreorienteret. Med The Dark Knight Rises har de konservative nu endelig fået en helt, de kan relatere til.
Catwoman
Kapitalismekritikken i The Dark Knight Rises har dog også en mindre voldelig stemme end Banes. Den labre Catwoman er en mestertyv, der kun stjæler fra de rige – hvilket får Bruce Wayne til at kalde hende en Robin Hood.
I en scene, hvor Catwoman og Bruce Wayne danser sammen, hvisker hun: »Der er en storm på vej, Mr. Wayne. Du og dine venner må hellere sætte skodderne i, for når stormen rammer, vil du og dine venner undre jer over, hvordan I nogensinde kunne tro, at I kunne leve så storslået og efterlade så lidt til os andre.«
Ifølge Mark Fischer fra The Guardian kan Hollywood godt rumme den slags kommentarer: »Anti-kapitalisme er ikke nyt i Hollywood. I film som Wall-E og Avatar bliver virksomheder rutinemæssigt skildret som onde. Selvmodsigelsen i at film, der er finansieret af virksomheder, fordømmer virksomheder, er en ironi, som kapitalismen ikke bare absorberer, men trives på grund af,« skriver den britiske kritiker. »Dog er anti-kapitalismen kun tilladt inden for visse grænser. The Dark Knight Rises sætter en klar grænse: Antikapitalistiske kommentarer (af den slags, som Catwoman kommer med) er ok, men hvilken som helst direkte handling mod de rige, eller revolutionære tiltag mod at redistribuere ejendom vil lede til et dystopisk mareridt.«
 

