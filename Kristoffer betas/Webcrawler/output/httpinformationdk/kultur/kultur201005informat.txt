'Information skal ikke sælges - den skal købes'
Kulturelitens grå guld hyldede Informations 65 års fødselsdag med roser til Børge Outze og efterkrigstidens modstandsavis. Avisen, der kræver noget af sine læsere, men med spørgsmålet - gør den fortsat det? Eller vender Outze sig i graven?
Tidligere chefredaktør Torben Kroghs kone, Laila Krogh med Lone Kühlmann


 »Oprørsk avis? Det er sgu' ikke en oprørsavis længere,« sagde forfatter og journalist Morten Sabroe hen over vinglasset til sin tidligere Informations-kollega, journalist og Cavlingvinder Hanne Dam.
Der blev hældt i glassene og givet anerkendende skulderklap til parnassets hædersmænd.
»Uden Outzes indsats stod vi ikke her og hyldede dem, der ikke forholder sig tavse.«
Den første mand på talerstolen var kulturminister Per Stig Møller (K), som i sin tale hæftede sig ved, at historien om Dagbladet Informations tilblivelse er et stykke danmarkshistorie, og at det samtidig er historien om Børge Outze, en mand der var frihedens og fornuftens stemme.
»Outze var en mand af fairness. En fairness og fornuft, Information af og til glemmer nu,« grinte Per Stig Møller.
Dog levnede han ikke mange ord om Informations nutidige rolle i det  danske mediebillede forud for de politiske for- handlinger om et nyt medieforlig.
Forfatterne bag bogen Outze - Reporter, Redaktør, Revser, Ole Lange og Alex Frank Larsen, indledte deres tale med aftenen, hvor den pro-nazistiske avis Fædrelandets lokaler blev informationske, og de hæftede sig ved Informations særlige karakter.
»Make it different«, blev senere mottoet, da begge de herrer havde deres tid som skrivende på avisen. Særligt betonede forfatterne, at Information fortsat skal være modstandsavis, der ikke lefler for nogen:
»Information skal ikke sælges - den skal købes,« som de sagde i deres talen-på-skift-festtale.
»Pas godt på Børges blad,« sluttede Ole Larsen og Alex Frank Larsen, og gav ordet videre til konstitueret chefredaktør Bent Winther.
»Børge, det skal nok gå alt sammen,« understregede han.
»Vi går godt nok ikke rundt med armbind og maskinpistoler, men friheden og den grænseløse uafhængighed er stadig Information.«
soth@onformation.dk

