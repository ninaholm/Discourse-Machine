Det her er fandeme en dårlig anmeldelse
På en ny blog går musikeren Kristian Leth til angreb mod musikanmelderne. Med ringe forståelse for musik og en udbredt tendens til at lave forbrugerguides i stedet for reel musikkritik, forsømmer de deres ansvar, mener han. Nu er det anmeldernes tur til at blive anmeldt
Musikeren Kristian Leth går nu til angreb på anmeldernes manglende evne til at lytte og vurdere andres musik.


 »Det har længe været velkendt, at dansk musikanmelderi sådan over en kam er rimelig elendigt.«
Sådan begynder musiker og forfatter Kristian Leths missionserklæring på sin netop opstartede blog, hvor han fremover vil give særligt dårlige anmeldelser samme tur under luppen, som anmelderne selv plejer at diske op med. Og det skal de, fordi det er på høje tid, at den danske musikanmelderstand tager sig gevaldigt sammen:
»Musikkritikken er et værdigt, stort og fantastisk fag, som har givet os nogle helt legendariske oplevelser gennem musikhistorien. Men i Danmark bliver det sjoflet, fordi man tror, det skal handle om at være for eller imod en bestemt plade. Og det er dybt sørgeligt,« siger Kristian Leth, som på sin Twitter-profil har fået opbakning fra blandt andre den danske rapper Per Vers.
Den konkrete anledning til bloggen kommer i kølvandet på de mange anmeldelser af den amerikanske rapper og producer Kanye Wests nyeste album, som af mange blev kaldt et mesterværk.
Forbrugerguides
På bloggens første indlæg dissekerer Kristian Leth derfor tre, efter hans mening, eksemplarisk dårlige anmeldelser af pladen fra henholdsvis Gaffa, Soundvenue og Politikens Erik Jensen.
Indlægget starter: »Erik Jensen starter med den præcise betegnelse mesterværk allerede i overskriften. Så behøver man jo egentlig ikke mere. Derefter beskriver han coveret. For hvis man står med et mesterværk mellem hænderne, så er det det rigtige sted at begynde,« skriver Leth tydeligt ironisk.
Men behovet for overhovedet at kategorisere en plade som et mester- eller makværk er blot et symptom på, hvad der er galt med musikkritikken i Danmark, mener Kristian Leth. For når man degraderer musikken til blot at være god eller dårlig, agerer anmelderne forbrugerguides og ikke musikkritikere.
»De fleste anmelder stadig efter princippet det er en pissegod skive  gå ud og køb den. Og det er simpelthen for lavt et niveau, fordi musikken er vokset fra det, og det er forbrugeren også,« forklarer Kristian Leth.
Han mener, at niveauet i dansk musik er steget markant i løbet af de senere år, blandt andet med danske bands som Oh No Ono, Spleen United og Figurines. Men de danske musikanmeldere er ikke fulgt med det højnede musikalske niveau, mener Kristian Leth.
»Det er noget med at citere pressemeddelelsen, sammenligne med andre kunstnere, nævne et par numre for at vise, at man faktisk har være hele vejen rundt, og så ellers komme med udsagn, som man hverken kvalificerer eller argumenterer for,« siger han.
»Ligesom med musikken, er vi for længst ovre det stadium, hvor man bliver imponeret, bare musikerne er dygtige håndværkere. Der skal mere til i dag. Forbrugeren stiller højere krav til musikken, men anmelderiet er slet ikke fulgt med.«
Engagement
Ifølge Kristian Leth mangler den danske musikkritikerstand først og fremmest at tage musikken seriøst som kunstform, og ikke blot som en julegaveanbefaling. På samme måde som man eksempelvis behandler litteraturkritik, forklarer han. »Jeg mener, at man bør være mindre optaget af at give hjerter og mere optaget af at nå ind til kernen af værket. At lirke op for de forseglinger, som et kunstværk er lukket med.«
Der er dog nogle få gode musikkritikere tilbage, som Kristian Leth skriver på sin blog:
»Der er gode anmeldere derude. I ved godt, hvem I er. (Men nej, ikke dig, og ikke dig, og slet ikke dig.)«
Men det handler ikke kun om, at man skal have en bestemt uddannelse for at kunne skrive kvalificeret om musik, mener Kristian Leth.
»Jeg er selv et eksempel på en, som sprang over, hvor gærdet var lavest og begyndte at skrive om musik uden at have gået på Journalisthøjskolen. Til gengæld har jeg brugt hele mit liv på at sætte mig ind i musik. Og det er det vigtigste, tror jeg. Et brændende engagement.«
 Men hvad vil du så overhovedet med bloggen?
»Det her er bare mig som forbruger af anmeldelser, der brokker mig. Jeg lever jo selv af, at nogen skriver om den musik, jeg selv laver. Så på den måde har jeg intet at vinde. Jeg påberåber mig bare retten til at sige: Det her, det er fandeme en dårlig anmeldelse. Og det gør jeg så,« siger Kristian Leth.
Det har ikke være muligt at få en kommentar fra Erik Jensen.


