Ida Jessen fik De Gyldne Laurbær
Boghandlernes pris gik i år til Ida Jessen for romanen 'Børnene'


 »Jeg er meget glad«
Ida Jessen gentager sætningen et par gange i minutterne efter at repræsentanter for Boghandlerklubben og journalister har overrasket hende i hendes hjem på Østerbro med blomster og nyheden om, at hun modtager boghandlernes pris, De Gyldne Laurbær 2010.
»Jeg har været meget spændt,« fortæller Ida Jessen om tiden op til afsløringen af prisen og tilføjer:
»Men jeg forventer aldrig noget. Derfor har jeg også forsøgt at tænke på noget andet og koncentreret mig om mit arbejde,« hvilket opslåede bøger på hendes skrivebord og en tændt computer bekræfter.
Ida Jessen modtager De Gyldne Laurbær for sin seneste roman, Børnene. Prisen uddeles efter en afstemning blandt alle landets boghandlere, og i år blev der stemt på i alt 52 forfattere.
Formand for Boghandlerklubben, Anders Mejlbjerg, er dog godt tilfreds med resultatet af afstemningen.
»Det er rigtig dejligt, at det er Ida Jessen, der får prisen, da hun har et langt forfatterskab bag sig. Det svarer godt til prisens grundlag.«
Gyldendals litterære direktør, Johannes Riis, som også er mødt op for at lykønske Jessen, deler glæden over udfaldet.
»Ida Jessens forfatterskab er et af de bedste forfatterskaber, man kunne give netop sådan en pris til. Hun har både den litterære kvalitet og bredde i det, hun skriver,« siger Johannes Riis om Ida Jessens forfatterskab, der tæller 15 udgivelser.
Johannes Riis er ikke overrasket over, at det netop var med romanen Børnene, Ida Jessen fik prisen.
»Romanen fortæller om sårbare og ømfindtlige problemstillinger på en måde, så man ikke kan undgå at blive berørt. Den går til marv og ben.«
Ekstrem sårbarhed
Ida Jessens prosa er af kritikere blevet betegnet som psykologisk realisme, og hun fremhæves ofte for at kunne beskrive store dramaer med enkle ord.
Børnene er tredje roman fra Ida Jessen i en fortælling om folkene i landsbyen Hvium i Himmerland, som følger efter Den der lyver fra 2001 og Det første jeg tænker på fra 2006.
»Trilogien er et generationsportræt af vores eget forhold til vores egen karriere, vores eget begær, vores egen skilsmisse, vores egen længsel efter kærlighed, vores børn, vores skyld og vores selvgodhed. Alt det, som kendetegner os. Vores forkælelse, vores villen-have-alting og samtidig vores ekstreme sårbarhed,« fortalte Ida Jessen om trilogien til Information i august 2009.
Informations anmelder, Lilian Munk Rösing, skrev i samme måned således om trilogiens tredje led, Børne- ne:
»Med denne roman leverer Jessen en suveræn skildring af det, der driver kvinderne. Både det, der driver dem i armene på mændene, og det, der driver dem ud derfra igen. Både den glødende feber, der kan føre til stor fortvivlelse, og den søvngængeragtige inerti, der kan bære gennem fortvivlelsen.«
Ida Jessen er forfatter nr. 61, der får Boghandlernes Gyldne Laurbær. Sidste år gik prisen til Hanne-Vibeke Holst. Prisen er på 10.000 kr. foruden et boglegat på 2.500 kr. I år var også Jussi Adler-Olsens Flaskepost fra P med i opløbet.


