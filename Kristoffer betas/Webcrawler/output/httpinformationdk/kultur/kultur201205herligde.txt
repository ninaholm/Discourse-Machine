Herlig dellesex
Giv os mere halvdårlig sex – ligesom i HBO’s nye ungdomsserie ’Girls’, hvor en normal krop, provokerende nok, kvajer rundt med sex ligesom i – gisp! – virkeligheden


Åh, dårlig, underlig, halvhjertet, akavet sex mellem småkvabsede (altså normale) kroppe, giv mig det, giv mig det, det burde ikke være nødvendigt at tigge, men det har det været alt for længe.For det smalle, queer-interesserede filmpublikum var der noget at komme efter i James Cameron Mitchells Shortbus fra 2006 (endeløse, fjollede, uglade pul). Men på tv, ungdoms-tv især, er ikkeidealiseret og ikkeparafraseret sex ude af syne. Indtil nu, altså, hvor unge filmmager Lena Dunham i HBO’s spritnye, rapmundede, New York-baserede ungdomsserie, Girls megatrumfer 00’ernes glamourironiske Sex and the City-portrætter af seksuelle kvinder.Med sin egen almindelige, dellebløde krop viser hun os ungdommens lagenliv som en række hverken traumatiske eller altopfyldende seksualakter. Hun viser os sex på tv, som vi aldrig har fået det før – på nær, nå ja, i virkeligheden.I mit 1990’er-mødomsland var sex, noget man lærte om i ungdomsbladet MIX og dets råd i Sex Lex. (Mange fra min generation husker brevkassespørgsmålet fra en pige, der havde fået en muggen gulerodsstump fastklemt deroppe efter en økovenlig masturbationsseance i stuesofaen. Få husker vist svaret. Eller kender problemet).Jeg lærte lidt hos min alvidende storesøster, og mererfarne venner, og så kom resten jo efterhånden af egen, kluntet erfaring. Virkeligheden lærer os heldigvis meget om virkeligheden.At der så var god sex, men også dårlig sex, fik jeg allerede fært af på TV 2 i 1992. I Beverly Hills 90210. Det var hjemme hos Brenda i Casa Walsh. Til pyjamasparty. Alle tøserne sad samlet i stuen og venindebekendte sig og repræsenterede alle ’ung kvinde’-positioner, som en familievenlige serie turde fremsætte: Donna ville »gemme sig« til den rigtige. Andrea var stadig jomfru (den kloge piges lod i livet, lærte stereotypien os). Og så var der Kelly Taylor, den populære pige, som ellers havde godt styr på det med fyrene. Flotte Ross fra football-holdet, fortalte hun, mens salte tårer løb ned over hendes blegpudrede ansigt, havde været fuld til en fest. Og lokket hende med ud i en skov. Og så skete det. Første gang. Hun ville godt, men ikke på den måde. »Han havde ikke engang taget et tæppe med,« sagde hun.Jeg kunne ikke se det for mig (ligesom det der med gulerodsresten), men det skabte et abstrakt billede af, at nogen fyre gjorde ’det’ skidt modsat andre (Steve Sander), der gjorde ’det’ godt.Hos Lena Dunham, der instruerer, skriver og spiller i Girls, er ’det’ hele midt imellem. »Sex er slet ikke så fedt,« forsikres den Sex and the City-feticherende jomfru Shoshanna af veninden Marnie, der har alt for følsom ’hvad kan DU lide’-sex med sin blide kæreste. Hos Lena Dunham er sex ikke dampende hot eller parodisk-komisk (sådan som opera-orgastiske Sex and the City-Samantha). Dunham selv manifesterer det realistiske. Hun er blød og rund »som en melbolle,« siger hendes ekskæreste (nu bøsse). Og i hvert afsnit dyrker hun halvunderlig sex med sin halvt charmerende, halvt forfærdelige bolleven, Adam.Det ene sekund ligner han en rigtig tyr med sin evigt blottede overkrop. I det næste hiver han cowboybukserne og klokkeværk helt op over navlen. Han er kæk og charmerende og behageligt ironisk i sengen, men i næste øjeblik kaster han sig ud i ydmygelses- og voldtægtsfantasier, som Hannah vist ikke rigtig er komfortabel med. Og vi ser det. Og svinger frem og tilbage i tvivlen sammen med hende.Om Girls’ forlæg, Dunhams indiefilm Tiny Furnitures, skrev den ellers så kløgtige kulturskribent fra ArtForum, Amy Taubin, for nylig: »Hun lægger op til vores afvisning ved at spadsere rundt i huset kun iført T-shirt, blottende røv og lår for alle – og vi kan ikke lade være med at se – som om hun udfordrer os til at fælde dom over sin krop.« I så fald er det et forkvaklet blik, der fælder dom over virkelighedsmenneskers kvabsede kroppe.Dunham har selv modsvaret kritikken ved at hylde en anden reaktion: »De fleste fyres reaktion var noget a la: ’Det er ikke nødvendigvis det, jeg er tiltrukket af, men fyr den af! Det er aldrig skidt at se en kvinde nøgen!’« Hørt! Lad os se det. Giv os det. Sex er aldrig skidt at se – heller ikke når det er skidt. Giv os det, indtil det ikke er nødvendigt at huje over synet, som jeg har gjort her.
