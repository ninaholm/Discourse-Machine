Ikke-svar og ideologiske sutteklude
Den politiske debat er overbefolket af vildledelser. Ofte bliver den borgerlige regering klandret for sine ikke-svar, men venstrefløjen  og kulturradikale debattører er også i den grad med på vognen. En ny bog revser den  politiske danske debatkultur
De råber i øst og i vest i den offentlige debat om de fremmede. Det værste er, at det ikke bæres af redelige argu-menter. Og det er ikke bare 'højrefløjen', men også 'venstrefløjen', der polariserer indvandrerdebatten ved at forvanske og dæmonisere, hvad andre, mener retorikeren Christian Kock i ny bog.


 »Lad os ikke kende større jubel end den, der udløses af skrabelodder og lotto. Fri os fra alle andre glæder end den, der griber os, når endnu en asylsøger sendes tilbage til en uvis skæbne,« skrev forfatter og debattør Carsten Jensen i 2003 i et nyfortolket fadervor.
Men de lottospillende fremmedhadere hørte aldrig forfatterens bøn, for teksten var ikke beregnet på til debat, men på at stryge en indviet menighed med hårene
»Hvad er sådan en tekst god til?«, spørger Christian Kock, der er professor i retorik ved Københavns Universitet, og svarer:
»Kun til at være ideologisk sutteklud for læsere, der på forhånd deler Carsten Jensens holdninger. For dem kan den fungere lidt på samme måde som porno: Den opgejler og tilfredsstiller impulser, der ligger parat i forvejen.«
Christian Kock udsender i dag bogen De svarer ikke - Fordummende uskikke i den politiske debat, hvor tekstuddraget er hentet fra. Her gennemgår han en lang række vildledninger, fortielser og stråmandsargumenter, som politikere og opinionsdannere tyer til i den politiske debat. Og det er mange.
»Min hovedpåstand i bogen er, at vi skal bruge den politiske debat som grundlag for at tage stilling, og derfor bør vi også kræve, at vi ikke bliver fyldt med afvigende svar og misvisende forestillinger,« siger han.
Omvendt lommetyveri
For den politiske kommunikation er i dag forfinet til fingerspidserne og omfatter ofte det, han kalder 'omvendt lommetyveri':
»Listige mennesker putter med deres sprogbrug noget ned i lommerne på os, uden at vi opdager det - nemlig holdninger og synsmåder, som er ønskelige for dem,« skriver han i bogen.
Som eksempel nævnes VK's skattestop fra 2001, som ikke blev gennemført ved 'nedskæringer' og 'afskedigelser', men ved at 'fastfryse', 'prioritere' og 'effektivisere'.
På samme vis dækker begrebet 'cafépenge' over hjemmeboendes SU, mens ordet 'stormoské' skal beskrive et planlagt moskébyggeri. Eksempler på omvendt lommetyveri er utallige. Selve det at kommunikere strategisk er der dog ikke noget odiøst i. Man må godt søge at påvirke andres meninger, for alt andet ville være verdensfjernt, mener Christian Kock.
»Hvorfor skulle man ellers indvie andre i sine tanker, hvis man ikke også ville påvirke deres syn på tingene? Det er hverken mistænkeligt eller suspekt,« siger han og tilføjer:
»Politikere og andre debattører skal erfare, at dårlig eller manglende argumentation ikke længere kan skaffe dem beundring for strategisk smartness, men derimod lav troværdighed og stemmetab.«
Alle fusker med budskab
Bogen opruller det ene eksempel efter det andet på, hvad Christian Kock kalder for »fuskede metoder«. Og her er det særligt regeringen og dens støtteparti Dansk Folkeparti, der gør sig bemærkede udi ikke-svar, talfusk, mistænkeliggørelse af modparten og andre tricks.
Christian Kock noterer, hvordan statsminister Lars Løkke Rasmussen (V) ofte undgår debat ved enten at give meget lange svar, uden mulighed for uddybning, eller går i rette med journalister uden at besvare deres spørgsmål.
Men forfattere og debattører som Klaus Rifbjerg, Jan Sonnergaard og Carsten Jensen går heller ikke ram forbi.
For at kritisere deres retorik bruger han debatten efter Karen Jespersens 10 år gamle udtalelser om, at asylsøgere, der begik lovovertrædelser nær deres asylcentre, skulle sendes ud på en øde ø.
For her brillerede venstreintellektuelle eller litterater ved at skyde løs på stråmænd og fordreje modpartens standpunkt, mener Christian Kock.
Når debattører brugte ord som »de kriminelle asylsøgere« strakte denne fløj sig langt for at misforstå modpartens holdning som, at »alle asylansøgere er kriminelle«. Og den slags fordrejninger er netop blandt de uskikke, bogen handler om.
»Det er sært, men ikke sjældent, at se litterater medlæse problemer, særligt når de er ophidsede. Selv om de burde vide bedre,« siger han.
Men samme aktive misfortolkninger hersker i dag, og tjener det formål at skabe bedreværd blandt en indviet flok, mener han.
Selv om bogen oplister flest retoriske uskikke fra den borgerlige blok, får den politiske venstrefløj også drøje hug fra professoren. Særligt når det handler om debatten om udlændinge og indvandrere:
»Det er altså ikke bare 'højrefløjen', men også 'venstrefløjen', der polariserer indvandrerdebatten ved at forvanske og dæmonisere, hvad andre siger,« mener Christian Kock og tilføjer:
»Hvis en 'rød' regering kommer til, vil den sikkert gøre alle de samme ting i samme omfang og måske endda lige så professionelt.«
Hverken Carsten Jensen eller Birthe Rønn Hornbech har ønsket at medvirke i denne artikel.

'De svarer ikke - Fordummende uskikke i den politiske debat' udkommer i dag på Gyldendal.

