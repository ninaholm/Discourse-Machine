Jeg har forelsket mig i en genre, der deler vandene
På trods af konsekvente hug fra anmelderne for at lefle for laveste, platteste og mest bøvede fællesnævner strømmer hundredtusindvis af danskere i biografen for at se folkekomedien ’Alle for to’. Alligevel får Rasmus Heide ikke sjælefred, før han formår at lave en film, der både får den brede befolkning og anmelderstanden til at hulke af grin
Jeg sad med krydsede fingre og hjertet helt oppe i halsen, da anmeldelserne kom – og det var da en kæmpe mavepuster, da jeg kunne se, at de slet ikke var med på den. Ikke mindst fordi jeg var sikker på, at jeg havde ramt plet denne her gang, siger Rasmus Heide, instruktør af ’Alle for to’.


 Få uger efter premieren på komedien Alle for én i februar 2011, modtog instruktøren Rasmus Heide en mail. Det var fra Bodil i Sønderjylland, der i årevis havde haft en strikkeklub for kvinder over 60 år. Hende og strikkeklubben havde købt billetter til premieren, og hun ville bare fortælle den unge instruktør, at de aldrig før i strikkeklubben havde grinet så meget, som den vinteraften i den lokale biograf. Og nu skulle de ind og se filmen for anden gang.
»Hun kunne ikke engang forklare, hvorfor de synes, den var så sjov. Men den rørte åbenbart et eller andet i damerne fra strikkeklubben, som de bare ville have mere af. Og det er jo dét, komedien kan,« siger Rasmus Heide, da Information møder ham på en cafe på Christianshavn få dage efter premieren på hans nyeste film Alle for to – opfølgeren til kæmpesuccesen Alle for én.
Og man kan roligt kalde det en succes: Over 400.000 danskere købte forrige år billet til etteren, og da toeren for nyligt fik premiere tiltrak den over 100.000 biografgængere – alene i løbet af den første weekend.
»Jeg er tilsyneladende så heldig at dele humor med rigtig mange mennesker, og jeg er meget taknemmelig for, at mine film bliver så godt modtaget i den brede befolkning. Men jeg er jo ikke blind. Jeg kan godt se, at det ikke er alle, der synes, de er lige sjove. Jeg forestiller mig da heller ikke, at Informations læsere ligefrem valfarter i biografen for at se mine film. Ja, ikke engang min egen kæreste er specielt stor fan af den slags film, jeg laver,« siger Rasmus Heide.
Men den hårde medfart har ikke udelukkende været en ulempe. Faktisk har de dårlige anmeldelser givet filmen usædvanlig stor omtale i medierne.
»Der lefles helt uambitiøst for platteste fællesnævner,« skrev eksempelvis Informations filmanmelder Katrine Yde, mens Berlingskes Jacob Wendt Jensen kritiserede filmen for at være en »halvslap og uambitiøs film«.
Anmeldelserne, som dermed stod i stærk kontrast til det overvældende billetsalg efter premiereweekenden, fik efterfølgende filmens producent Ronnie Fridthjof og filmens medforfatter, komikeren Mick Øgendahl, til i flere medier at kritisere anmelderstanden for at være ude af trit med den folkelige virkelighed. Fridthjof efterlyste særlige ’folkelige’ anmeldere til film som Rasmus Heides, og Mick Øgendahl klandrede i P1-programmet Filmland de danske anmeldere for ’kulturfascistoidt’ smagsdommeri a la Hitlers propaganda i Nazityskland.
Komedien samler folk
Men spørger man instruktøren Rasmus Heide selv, er diskussionen kørt helt af sporet. For man kan selvfølgelig ikke blot pege fingre af anmelderne, mener han. Den kritiske modtagelse falder først og fremmest tilbage på ham selv:
»Meget kan man sige om mine film, men uambitiøse er de ikke. Jeg har skyhøje ambitioner med mine komedier, og de kan tydeligvis noget, der rammer rigtig mange mennesker,« siger Rasmus Heide.
»Men når anmelderne og andre tilsyneladende tænder sådan af på mine film, må det jo være, fordi der er gået noget galt i min kommunikation. Jeg har stor respekt for anmeldernes faglighed og deres store filmhistoriske viden. Jeg må jo bare konstatere, at jeg heller ikke denne gang har formået at ramme lige netop dem, og det er da dødærgerligt,« forklarer Rasmus Heide.
Ikke mindst fordi komedien ifølge Heide kan gøre noget ved folk, som ingen anden genre formår. Noget, som vi har brug for i samfundet i dag:
»Et godt drama, som dem vi ser fra store instruktører som Thomas Vinterberg, Nikolaj Arcel eller Per Fly, de kan virkelig sætte gang i både følelser og store tanker, hvilket er fantastisk. Men den der helt særlige fællesskabsoplevelse, der opstår, når man slår sig på lårene og vitterlig græder af grin sammen med en hel sal af mennesker, du aldrig har mødt før, den er altså uvurderlig,« siger Rasmus Heide.
Netop fordi der i dag er så mange kulturelle tilbud at vælge mellem, savner han de store, brede fællesoplevelser.
»For 15 år siden, kunne man spørge sine venner: Så du fjernsyn i går? Og hvis de sagde ja, vidste du allerede nøjagtig, hvad de havde set, for du havde set det samme, og så var man jo allerede fælles om oplevelsen. Det kan du ikke i dag. Der er 50 kanaler at vælge imellem for slet ikke at nævne Facebook eller YouTube, hvor du kan zappe rundt, som du ønsker,« siger Rasmus Heide.
»Der er så mange ting i dag, der sender os i hver vores retning og isolerer os. Så hvis jeg kan lave en film, der favner så bredt, at den rammer nogle mennesker, der ellers er milevidt fra hinanden, hvad enten det er socialt, fagligt eller politisk, så er det en kæmpesucces for mig.«
Vil også nå anmelderne
Derfor er det heller ikke ligegyldigt for Rasmus Heide, om anmelderne forstår eller holder af hans film. For jo bredere hans komedier favner, desto større bliver den fællesskabsoplevelse, han forsøger at skabe.
»Jeg gider ikke sidde her og sige, at det er ligegyldigt for mig, hvad anmelderne synes. Jeg sad med krydsede fingre og hjertet helt oppe i halsen, da anmeldelserne kom – og det var da en kæmpe mavepuster, da jeg kunne se, at de slet ikke var med på den. Ikke mindst fordi jeg var sikker på, at jeg havde ramt plet denne her gang.«
– Du troede, at filmen ville blive godt modtaget?
»Ja, det troede jeg virkelig. Jeg læser altid anmeldelserne meget grundigt, og hver gang forsøger jeg at tage kritikken til mig og faktisk prøve at ændre på de ting, jeg får hug for,« forklarer Rasmus Heide.
Det var blandt andet også derfor, at han og Mick Øgendahl til Alle for to fik Anders Thomas Jensen på som medforfatter, så han kunne hjælpe med dramaturgien, karakterudviklingen og dialogen.
»Selvfølgelig var det ikke bare for at få gode anmeldelser, men for hver film, jeg laver, vil jeg gøre det endnu bedre end sidst. Og jeg stiller mig ikke tilfreds, før jeg laver en film, der formår at ramme både det brede publikum, anmelderne og da også gerne sådan nogle som Informations læsere. Jeg kommer til at bruge et helt liv på at finde den helt rigtige balance.«
’Det er ikke sjovt’
Selv om han ikke er enig med producenten Ronnie Fridthjof i, at der skal være særlige ’folkelige’ anmeldere, der tager sig af komediegenren, studser han dog over, at flere anmeldere har konstateret, at filmen ganske enkelt ikke er sjov.
»Når man siger, at ’den ikke er sjov’, så mener man vel i virkeligheden ’jeg synes ikke, den er sjov’. For der findes jo lige så mange forskellige former for humor, som der er biografsæder i en biograf,« siger Rasmus Heide og tager sin smartphone op af lommen og logger ind på hjemmesiden Kino.dk.
»Se bare her,« siger han og kører ned over det seneste døgns anmeldelser på hjemmesiden, hvor helt almindelige biografgængerne har været inde og give filmen karakter – langt de fleste med en uforbeholden begejstring.
»Når for eksempel Helle Sihm fra Dagbladenes Bureau siger, at min film er ’umorsom’, så tager jeg det enormt alvorligt. For det vil jeg jo gerne imødekomme med min næste film! Men man kan ikke bare konstatere, at noget er sjovt eller usjovt, for hvad så med alle de mange mennesker, som oprigtigt morede sig? Tog de bare fejl?«
I ugerne op til premieren tog Rasmus Heide, Ronnie Fridthjof og Mick Øgendahl på en større Danmarksturné, hvor de introducerede filmen i 80 biografer ved 115 specialvisninger rundt om i landet. Her havde Rasmus Heide mulighed for at se publikums reaktioner med egne øjne.
»Jeg anerkender, at jeg har forelsket mig i en genre, der deler vandene. Men at sidde der bagerst i biografen og opleve dét øjeblik, hvor 500 mennesker første gang kaster hovedet bagover af grin på nøjagtig samme tid, og man mærker den der kæmpe forløsning, alle oplever i fællesskab – lige præcis dét øjeblik er grunden til, at jeg bliver ved med at lave film.«
På grund af Alle for én-filmenes røverplot og klodsede mandetrio er de flere gange blevet sammenlignet med Olsen Banden-filmene – dog en ’ujævn’, ’usjov’ og ’fesen’ version af de danske klassikere, som det har lydt i flere af anmeldelserne. Men spørger man Rasmus Heide, siger sammenligningen netop noget om anmelderstandens holdning til de folkelige komedier: »Man glemmer, at langt de fleste af Olsen Banden-filmene jo fik prygl af anmelderne, da de kom ud i sin tid. Allerede dengang var det tydeligt, at filmene ramte noget i tiden, som gjorde dem meget populære i den brede befolkning, men det var jo først i retrospekt, at de fik den anerkendelse og status, som de har i dag. Folkekomedien har tydeligvis altid delt vandene, og det er da mit ydmyge håb, at også mine film en dag om mange år kan ses med lidt andre øjne. Indtil da må jeg jo bare prøve at gøre det bedre og bedre for hver film – og så skal det nok lykkes en dag.«

