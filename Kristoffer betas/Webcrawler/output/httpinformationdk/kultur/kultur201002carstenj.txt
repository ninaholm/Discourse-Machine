Carsten Jensen debuterer som dramatiker
Forfatteren Carsten Jensen skriver et teaterstykke til Bornholms Teater om Danmarks indsats  i Afghanistan. Forfatteren, journalisten og debattøren har netop modtaget Olof Palme-prisen på 75.000 dollar fordi han i 'ord og handling har kæmpet for de udsatte'


 Forfatteren og journalisten Carsten Jensen er kendt både for sine bøger og artikler, men særlig som debattør har han markeret sig med et aldrig svigtende samfundsengagement. At han nu debuterer som dramatiker kan derfor virke som noget af et spring. Springet til de skrå brædder er imidlertid ikke større, end emnefeltet kan bære. Det er nemlig Carsten Jensens reportagerejser til Afghanistan, der danner baggrund for Bornholms Teaters nye satsning, et teaterstykke om krigen i Afghanistan.
Ideen til stykket fik teaterchef Jens Svane Boutrup efter at have fulgt Carsten Jensens reportager om Afghanistan-krigen i Information:
»Jeg læste dem som almindelig borger og tænkte, at de både var tankevækkende og dækkede emnet meget bredt. Samtidig havde jeg længe tænkt på, at jeg gerne ville lave noget om krigen,« siger Jens Svane Boutrup.
Han forklarer, at Almegårds Kaserne på Bornholm har soldater afsted nu og har haft det i flere omgange. Krigen er derfor noget, der vedrører en stor del af bornholmernes hverdag. Teatret, mener han, kan fremstille konflikten på andre måder end dokumentarfilm og nyhedsjournalistik:
»Det er anderledes medier, hvor man måske ikke kommer ind under facaden følelsesmæssigt. På teatret har vi mulighed for at gå ind bagved og åbne for nogle andre fortolkninger og nogle andre bekendelser, end man måske ville få med et tv-kamera,« siger Jens Boutrup.
Stykket er en monolog, der skifter mellem flere involveredes synsvinkler, blandt andet en dansk soldat, en dansk journalist, en lokal afghansk bonde og en Taleban-kriger. Ved at veksle mellem figurerne ønsker Jens Boutrup, der skal instruere stykket, at vise forskellige menneskers opfattelser af krigen. Der er ingen løftede pegefingre eller moral, understreger han:
»Det er meningen, at stykket skal turnere til efteråret på gymnasier og skoler. Jeg vil gerne vække debat. Jeg synes ikke, vi diskuterer det nok. Fordi det er svært at diskutere«, tilføjer Boutrup.
Fremtidens soldater
Det var en overraskende og spændende udfordring at skulle skrive til scenen, forklarer Carsten Jensen, der sagde ja til projektet efter at have diskuteret form og indhold med teaterchef Jens Boutrup:
»Og så synes jeg selvfølgelig, at emnet er interessant. Det, at det ikke er noget, der primært skal opføres for et blasert, tilbagelænet publikum, men derimod for skoleelever, lå der også en særlig udfordring i. En hel del af dem vil jo være dem, der om et par år står med et maskingevær ude i Helmand-provinsen.«
På spørgsmålet om hvor meget, der er fiktion, og hvor meget, der er virkelighed, siger Carsten Jensen:
»Jeg har selvfølgelig forsøgt at lægge karaktererne så tæt op ad virkeligheden som muligt, fordi jeg synes, at det er vigtigt for publikum at få en fornemmelse af, hvad det er for mennesker, der agerer i denne krig: Hvad tænker de selv om den, hvilke interesser har de, hvem er de?«
Netop det brede udsyn og de ideologiske spørgsmål, tankerne om at slå ihjel eller selv blive dræbt er væsentlige spørgsmål i en debat, der handler om Danmarks krigsdeltagelse i Afghanistan:
»For det er jo næsten altid sådan i en krig, at fjenden er den, vi ved mindst om. Det bliver tit en anonym, dæmoniseret skikkelse,« siger Carsten Jensen.
I weekenden modtog han Olof Palme-prisen for »at rette lyset mod vores selv- tilstrækkelighed og snæversyn« og for at »opfordre os til at stå op for humanisme, fornuft og tro på fremtiden«.


