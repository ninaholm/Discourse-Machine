Forlagene bliver aldrig enige om priser på bøger
Mens de mindre forlag agiterer for karensperiode og faste priser, vil de store forlag, som selv driver e-boghandler, have frie priser på nye bøger. De når aldrig til enighed, og det kan få store konsekvenser, siger ekspert


I 2012 lukkede 21 boghandler. Over fem pct. af alle boghandlere i Danmark. Mange er klemt på kassekreditten, og hvis ikke de har haft et godt bogsalg i julen, skal de til alvorlige samtaler med bankerne i det nye år. Det siger Bjarke Larsen, chefredaktør på branchebladet Bogmarkedet. Han frygter, at ’boghandlerdøden’ vil fortsætte i 2013.»Mange forlag er klemt. Deres omsætning faldt med 12 pct. i første halvdel af 2012, og hvis ikke de får et forrygende julesalg, skal der skæres i titler og måske fyres folk,« siger han.Samtidig bør de frygte den dag, amerikanske Amazon kommer ind på det danske marked. Bjarke Larsen forklarer, at virksomheden formentlig kommer til Sverige i løbet af næste år, og så er Danmark næste land på listen. Sker det, forsvinder flere boghandleret. Den eneste løsning, Bjarke Larsen kan forestille sig, er en lovgivning, som blandt andet Frankrig og Tyskland har.»Faste priser i fire, fem eller seks måneder efter bogen er udkommet. Så kan både boghandler og forlag nå at tjene penge, og på den måde bliver der også mulighed for at tjene penge på bøger som Jussi Adler-Olsen og Anne Linnets. Bagefter kan man lave en anden runde til dem, der skal have dem billigere,« siger han.Hans udmelding kommer efter Lars Boesgaard, direktør i Lindhardt og Ringhof, i går i et åbent brev til kulturminister Marianne Jelved (R) skrev, at bogbranchen og politikerne formentlig må genoverveje modellen med frie bogpriser, hvis de fysiske boghandlere skal overleve.»Med en tre-fire måneders karensperiode med faste bogpriser på nye udgivelser vil boghandlerne have en fair mulighed for at sælge tilpas mange af de store bestsellere på lige vilkår med netboghandler og supermarkeder,« skriver han blandt andet i brevet, som blev offentliggjort i Berlingske.Jakob Kvist, kreativ direktør i People’s Press, kalder en karensperiode »helt indlysende«, da den hverken vil komme til at koste noget på bredden eller omfanget af læsning, og den vil medvirke til at bevare boghandlerne i provinsen.»Der har været tøven i lang tid, men det er klart, at man kan gøre meget godt ved at indføre en sådan periode. Det er et godt værktøj, som ikke koster staten en krone.«Men både Bjarke Larsen og Jakob Kvist tvivler på, om en redningskrans overhovedet vil blive kastet.»Politikerne har hele tiden meget forståeligt sagt, at de vil have en enig branche, før de eventuelt handler. Men det bliver svært at få en enig branche, for der er forskellige interesser i alle lejre. For eksempel har Politikens Forlag og Gyldendal hver deres internetboghandel, som de også satser meget voldsomt på,« siger Jakob Kvist.Han støttes af Bjarke Larsen, der hævder, at forlagene »aldrig bliver enige«, fordi Politikens Forlag – som har øget sin andel i netboghandlen saxo.dk i løbet af det sidste år – og Gyldendal – som driver g.dk – satser på en helt anden strategi.Hellere et valgfrit systemAdministrerende direktør i Gyldendal, Stig Andersen, understreger, at boghandlerne er forlagets allerstørste kunde, og at han selvfølgelig lytter til dem, når de siger noget.»De har meldt ud, at de går ind for en regulering, og det lytter vi til. Der er aftalt nogle drøftelser i Forlæggerforeningen, hvor jeg sidder i bestyrelsen, og derfor har jeg ikke nogen kommentarer, før drøftelserne er overstået i januar,« siger han.»Men det er klart, at de er bekymrede, og når vores største kunder er bekymrede, bliver vi det også,« siger han.Det har ikke været muligt at få en kommentar fra redaktør på Politikens Forlag Karsten Blauert, som i øvrigt også er formand for Forlæggerforeningen. Men forlagets direktør, Lene Juel, kalder det »en rigtig god idé« at evaluere, om de frie priser har haft den effekt og dynamik, som man forventede, da de blev indført.»Men man skal tage højde for, at vi står over for et nyt årti, hvor det digitale vil få større udbredelse hos forbrugerne. Når man ser fremad, skal man finde et ståsted, som ikke hindrer den digitale udbredelse af bøger,« siger direktøren.Politikens Forlag ser hellere et valgfrit system, som da man indførte de vejledende priser, og hvor forlagene selv kan vælge 10 pct. af bøgerne, der skal have faste priser.»Med et sådan system vil man undgå hindringer for det digitale marked og biblioteksmarkedet, men stadig også servicere supermarkederne.«– Så I bakker ikke op om at indføre en karensperiode?»Vi synes, man skal diskutere forskellige modeller, før man beslutter hvilken, man tager op af hatten. Vi vil ikke sætte os imod, men hvis man også skal skabe et attraktivt e-marked, må man drøfte, om karensperioden er god, eller om den valgfri ordning er bedre.«»Det er klart, at liberaliseringen af bogmarkedet gør, at boghandlerne lukker, og det skaber et mere fattigt kultursamfund, at man ikke har boghandler i små byer. Men på den anden side er vi nødt til at sikre nye typer forhandlere, som er mere digitale, for det er jo også det, som fremtidens forbrugere foretrækker.«
