Børns Vilkår efterlyser en ny skilsmissekultur
Under halvdelen af børn i skilsmissefamilier mener, at deres forældre er gode til at tale med hinanden.


 Hver fjerde skilsmissebarns forældre taler ikke sammen, og lige så mange taler kun om praktiske ting, viser en Epinion-undersøgelse foretaget for Børns Vilkår.
- Det er helt vilde tal, jeg har aldrig set noget lignende. For børnene betyder det, at de er alene om at få familien til at hænge sammen, siger organisationens direktør, Rasmus Kjeldahl, til Politiken.
Han mener, der er brug for en kulturforandring, "så skilsmisser ikke opleves som så stor en katastrofe, at forældrene ikke kommer igennem den og derfor ikke kan tale sammen".
Det har tidligere været antaget, at de cirka ti procent af alle skilsmisser, som ender i Statsforvaltningen, er konfliktfyldte, men ifølge den nye undersøgelse er der langt flere børn, som lever i en konfliktfyldt hverdag.
I undersøgelsen fortæller 17 procent af børnene også, at deres forældre bagtaler hinanden, ligesom 12 procent angiver, at forældrene tit skændes.
Under halvdelen - eller 45 procent - af børnene sætter kryds ved "mine forældre er gode til at tale med hinanden".
Skilte forældre har på flere statsforvaltninger mulighed for at få rådgivning, men det er alt for sporadisk, mener Børns Vilkår, der gerne så en større offentlig indsats på området.
Social- og indenrigsminister Karen Ellemann-Jensen (V) derimod ser det ikke som en offentlig opgave at hjælpe forældre med at undgå konflikter. Det må være parternes eget ansvar, har hun ifølge Politiken sagt.
I forbindelse med sidste års aftale om satspuljen blev der dog øremærket 50 millioner kroner over fire år til at styrke samarbejdet mellem forældre efter en skilsmisse. Den første portion af pengene er afsat til et projekt i Region Syddanmark, hvor der næste år vil blive holdt kurser for forældre.
- Jo hurtigere vi får fat i dem, jo bedre kan vi hjælpe. Vi lærer dem kommunikationsredskaber, så de kan forstå og respektere hinanden, siger direktør Michael Gylling fra Center for Familieudvikling, som skal stå for kurserne.
