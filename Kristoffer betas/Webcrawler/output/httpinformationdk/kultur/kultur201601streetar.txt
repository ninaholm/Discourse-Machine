’Streetart er blevet pussenusset og udvandet med perler og strik’
Sammen med HuskMitNavn er Kissmama Danmarks største streetartist. Kunstneren, hvis identitet og køn er hemmelig, bruger altid satire og samfundskommentarer i sin streetart, fordi ’en gadekunstner helst skal have noget på hjerte. Ellers bliver det kedsommeligt og ufarligt’
 Kissmamas varemærke de små tommelfingerformede figurer med med fyndige korte budskaber.


 Gadekunstneren Kissmama er kendt for sine klistermærker med tegninger af figurer og dertilhørende tekster som »I lie, you spin« eller »You can’t cross the ocean in a censorship«.
Læs også: En lyserød krig mod krigen
Den samfunds- og hverdagskritiske gadekunst er især kendt gennem den verdensberømte Banksy, der blandt andet har dekoreret den palæstinensiske side af den israelske mur mellem Jerusalem og Bethlehem, men man skal generelt kigge langt efter satiren i det danske gadekunstmiljø, mener Kissmama.
I denne uge var det et år siden, at terrorangrebet på satiremagasinet Charlie Hebdo fandt sted. Derfor har vi talt med Kissmama om dansk streetart og satirens rolle i miljøet.
– Hvad kan streetart bidrage med?
»Da det startede for cirka 10 år siden, var det et antikapitalistisk projekt. Det handlede om at vinde pladsen tilbage fra pengemændene, for det eneste man så i bybilledet på det tidspunkt var reklamer, der prøvede at sælge dig noget. For mig personligt er det en platform og et talerør. Det er på en måde ligesom at skrive læserbreve, og jeg føler, at jeg deltager i den demokratiske debat ved at gå ud og kommentere gennem min streetart.«
Læs også: Sidste chance for gadekunsten
»Derved kan man godt sige, at gadekunstneren er i familie med satiretegnere på for eksempel aviser, men forskellen er, at vi ikke møder en censur eller nogen, der siger »det er måske lidt for groft«. På gaden er man sin egen gatekeeper, og det er en selv, man skal stå til ansvar for.«
– Er satiren en fast del af gadekunsten?
»For mit vedkommende er gadekunsten satire. Altid. Men jeg tror ikke nødvendigvis, at satiren generelt har en rolle i gadekunsten i Danmark som sådan. Satire betragter jeg som noget, hvor man går ud og kommenterer på en konkret situation eller en samfundsholdning. Det gør HuskMitNavn, og det gør jeg, men vi er er mere eller mindre også de eneste i Danmark.
– Er streetart i Danmark ved at dø? »Ja. Streetart er blevet udvandet med perler og strik. Det er blevet ufarligt og pussenusset. Det har mistet sin kant. Det er noget, vi lærer vores børn i skolen og børnehaven. Det er et problem, for hvis gadekunst ikke er farligt, så bliver det uinteressant. Derfor syntes jeg også, at det var et problem allerede dengang Københavns Kommune var ude og tale om, at gadekunst skulle være lovligt.«
»At lave streetart er jo en ulovlig handling, det er civil ulydighed, og der ligger derfor et stort paradoks i lovlig gadekunst. Med legaliseringen bliver gadekunsten nemlig bare til kunst i det offentlige rum ligesom statuer opsat af kommunen.«
 Kissmamas varemærke de små tommelfingerformede figurer med med fyndige korte budskaber.
kissmama.dk
– Din identitet er skjult, fordi streetart er ulovligt. Men er det også af andre grunde?
»Der er hele det her aspekt med, at det er lidt mystisk, og at folk prøver at finde ud af, hvem der står bag Kissmama, som jeg godt kan lide, og som er en klassisk del af gadekunsten. Du vil sikkert have mig til at sige et eller andet med, at det er nemmere for mig at skrive en masse provokerende ting, når jeg er anonym, for så kan der ikke komme nogen og sprænge mig i luften. Men den overvejelse har jeg faktisk ikke haft på noget tidspunkt.«
Respekt for ofre for terror
»På et tidspunkt havde jeg en karakter, som var en klovn. Den havde et mavebælte på af balloner, som lignede et selvmordsbælte, og den stod med en fjernbetjening i hånden. Så stod der ’Smil ballonklovn, smil’. Men så skete alt det med Breivik, og så holdt jeg op med at bruge den figur, fordi jeg synes, at der skulle gå noget tid, før man kunne lave grin med terror igen. Men det var af respekt for de pårørende – ikke fordi, at man ikke må lave sjov med terror.«
– Hvilken bygning drømmer du om at tegne på, og hvad vil du tegne?
»Det skulle selvfølgelig være et eller andet stort og spektakulært. Der var engang nogen, der havde skrevet ‘Her genhuser vi de rige’ med store bogstaver på den gule mur ved Assistens Kirkegård. Det kunne jeg godt lide.«
»Jeg kunne nok godt tænke mig at lave noget kæmpestort ude på ’Havnegrillen’, altså operaen. Jeg ved ikke, hvad det skulle være – måske noget med ’Et operahus kan man trække fra i skat’.«
– Er du nogensinde blevet opdaget?
»Engang stod jeg på Blågårdsplads, da en ældre herre kom hen til mig. ’Åh nej, tænkte jeg, nu får jeg en kæmpe skideballe’. Men det eneste han sagde var: »Nå, så det er dig, der er den?«
– Hvordan er det at have lavet et værk, som bliver fjernet morgenen efter, det er hængt op?
»Det er jo præmissen. Der er nogle der er sure over, at folk piller gadekunst ned, men hvis du sætter noget op i det offentlige rum, så er det allemandseje. Så har man sluppet det, så er det ikke mit længere.«
»Jeg oplever til gengæld også, at folk bevidst vælger at lade min gadekunst blive. Som for eksempel morgenværtshuset Louise på Nørrebrogade, der skulle male hele deres dør, hvor jeg havde sat en Kissmama op. Så malede de uden om den, så man stadig kunne se den.«
– Kender I hinandens identiteter i det danske gadekunstmiljø?
»Når nye gadekunstnere starter ud, så spørger de typisk en af de gamle, hvordan man gør, hvordan man laver en god lim eller et eller andet, så ja. Men det er ikke sådan, at vi går ud og drikker kaffe, og vi er jo heller ikke så mange. Jeg plejer at sige, at du kan presse hele det danske gadekunstmiljø ind i et folkevognsrugbrød og køre det ud over en skrænt. Så ville der ikke være mere dansk gadekunst. «

