DR nedprioriterer det smalle
Da radiokanalen P6 Beat for halvandet år siden blev oprettet, var den et alternativ til P3 med musik ’på kanten af mainstream’, men nu lukkes de mest alternative programmer, og værternes egen magt begrænses, mens DR’s playlisteansvarlige får mere. Selv om kanalen hylder det smalle, er succeskriteriet flere lyttere, siger ledelsen. Og det kræver justeringer
I oktober blev Jan Sneums program, ’Sneums Garage’, lukket, men det genopstår i en ny form i 2013.

En musikkanal for alle, der kan lide toner, som ikke nødvendigvis »banker til tops på hitlisterne«. En kanal, der omfavner alternative strømninger, og som tager udgangspunkt i stemningen og energien, der ligger i at kreere musikken – uanset om det er for unge eller for ældre, om det kaldes rock, hiphop eller indie.Sådan lød det i april sidste år, da den nye radiokanal DR P6 Beat blev lanceret. Folkene bag havde skelet til britiske BBC Radio 6 Music og talte om »en ny lyd«, »en musiknørdet tilgang til musikken« og en ambition om at komme »af med flowradio og tage musikken seriøst«. Modsat de store DR-kanaler skulle værterne selv have lov til at bestemme, og derfor havde man ikke engageret DR’s playlisteansvarlige på kanalen.I dag er lyden en anden på Emil Holms Kanal. Lyttertallet på knap 50.000 om ugen er lavere end forventet, så da DR Kultur i sommer samlede P3, P6, P7 og P8 i én stor rytmisk afdeling, fik DR’s såkaldte playlisteudvalgs mangeårige formand Lars Trillingsgaard også ansvaret for P6 Beat. Playlisteudvalget er en institution i dansk rytmisk musik, som traditionelt har bestået af en god håndfuld radiokyndige m/k på tværs af genrer og interesser – men alle engageret i DR – og de seneste år har Trillingsgaard siddet på magten. Udvalget bygger de spillelister, DR’s kanaler bruger, og udvælger den musik, DR skal satse på. I dag eksisterer ikke længere et udvalg som sådan, men Lars Trillingsgaard har stadig det endelige ansvar for, hvad der bliver ’playlistet’.»Lars Trillingsgaard har som musikansvarlig for P3 – og også P6 – en usædvanlig stor indflydelse på DR’s musikprofil. Alle ved, at han skal balancere mellem mange hensyn, ikke mindst til DR-ledelsens krav til, at han som chef leverer høje lyttertal,« siger musiker, producer og ph.d. i musikvidenskab Henrik Marstal, som har fulgt DR’s musikdækning gennem en årrække.»Men ethvert monopol skal selvfølgelig tåle at kunne blive kigget efter i kortene, og jeg håber derfor, at Trillingsgaard kan forklare eller blot forsvare sine til- og fravalg.«Frygt for repressalierSiden Lars Trillingsgaard er kommet til, har P6 Beat ændret sig. Mens værter og lyttere ved kanalens fødsel havde den opfattelse, at kanalens primære ambition var at udforske den smalle og svært tilgængelige musik på en seriøs måde, tales i dag mere om lyttertal end tidligere. Og det har vakt bekymring blandt lyttere såvel som værter. Information har været i kontakt med en række ansatte på P6 Beat, og flere kalder personaleklimaet »dårligt«, men ønsker ikke at udtale sig offentligt – blandt andet af frygt for »repressalier«. Mange er ansat på tidsbegrænsede kontrakter, og det er ikke givet, at de bliver forlængede. Anonymt udtaler en ansat på kanalen, at meget vækstlags-musik fra den danske scene er røget ud, og at de har fået at vide, at al musik, der ikke kan stå uformidlet, bliver fjernet.»Vi havde al mulig kreativ frihed, men pludselig har de fået angst over at have for få lyttere.«Ulrik Jensen, der har programmetWeekend Med, som lukkes til nytår, er ikke helt så skeptisk, men siger til citat, at han mener, en kanal som P6 Beat bør have lov til at have færre lyttere.»Når man laver en kanal, der kredser om musik, der er svært tilgængelig, siger det sig selv, at man må give kanalen længere line. Men efter P6 havde kørt i et års tid, trængte den til at blive justeret. Det skal man altid gøre løbende. Visse steder skulle strammes op, men spørgsmålet er, hvor langt man bør gå for at stramme op. Efter min mening skal man passe på med ikke at komme for tæt på P3 og have for mange overlap,« siger han.Strammet op er der blevet.Blandt andet bliver programmetKLiK, som fokuserer på den smalle og mest alternative musik, lukket, og fremtiden er uvis for en række programmer. I oktober blevSneums Garagelukket, men det genopstår i 2013. Dog med færre udsendelsestimer, og programmets vært, Jan Sneums, taletid må kun være cirka det halve af, hvad den hidtil har været. Resten skal være musik.»Hvordan den nye ’garage’ i sidste ende kommer til at blive skruet sammen, er endnu uvist. Det vil møder i december afklare. Rent personligt håber jeg naturligvis på en fortsat ’garage’ med frihed og rummelighed i både valg af musik og historier, men det er min rent private drøm,« skriver Jan Sneum i en mail til Information.Anne Serlev, tillidskvinde for blandt andet P6 Beats ansatte, kan ikke forstå, hvorfor medarbejderne ikke vil stille op til interview, men hun medgiver, at arbejdsklimaet på kanalen har været problematisk, og at nogle ansatte har fået for lidt i løn og for få timer til forberedelser:»Der har været problemer med lønforhandlinger, og der har været tilfælde af stress, fordi nogen har følt sig presset,« siger hun.Slidt mainstreamPlaylisterne har hørbart forandret sig hen over de seneste måneder. Tidligere dukkede de mere smalle og umiddelbart ukendte numre hyppigt op, men i dag er flere sange i rotation; repertoiret er reduceret. Det er en bevidst beslutning fra ledelsen, forklarer DR’s radiochef Tor Arnbjørn.»Vi har en ambition om, at de digitale kanaler gradvist skal komme til at lyde som vores FM-kanaler. Vi justerer løbende alle vores kanaler, og det gælder selvfølgelig også P6. Med de nye justeringer har P6 Beats spillelister et mindre repertoire, som lytterne bedre kender, og som de kan nå at få et forhold til,« siger han.Men de nye justeringer behager ikke alle. I debatten om kanalens udvikling har lyttere ytret stærk kritik af den nye linje. Det gælder blandt andet musiker i Efterklang Rasmus Stolberg:»I er det bedste, der er sket for dansk radio i årevis. Men jeg synes, det halter med de playlister. Når jeres automatiske playlister er fyldt med oldnordiske hits med Queens of The Stone Age og Foo Fighters og ligende, bliver jeg så træt og ærgerlig. Spil nu noget, vi ikke kender – eller i det mindste alternative hits, som ikke er totalt udvandede og bliver spillet på samtlige diskos på landet,« skrev han i en kommentar på Facebook, som fik mere end 100 tilkendegivelser fra andre, der syntes godt om den.Hundredvis af Facebook-brugere supplerede musikeren med indlæg, for eksempel Jonas Hjort, der skrev, at playlisterne var på vej i en »slidt, mainstream retning« med »utrolig meget hitliste-indie fra 90’erne, ’Ugens Uundgåelige’ fra P3 og meget lidt ukendt musik«. Efterhånden kunne han ligefrem blive i tvivl om, hvorvidt han hørte P3 eller P6, skrev han.Gradvis tillempningDet var med et ønske om at styre og producere de nye digitalkanaler samlet, at den store rytmiske afdeling i sommer blev skabt, og P6 Beat blev en del af fællesskabet. Kanalens spillelister skulle udformes, så de ikke overlappede med P3’s, og derfor lagde man en skarpere profil. Radiochef Tor Arnbjørn kalder den udvikling, kanalen lige nu gennemgår, en »gradvis tillempning«:»Vi vil spille musik, der er på kanten af mainstream, men som samtidig ikke er så langt fra mainstream, at vi jager lytterne væk. Det er en konsekvens af, at vi efter sammenlægningen har forsøgt at sikre, at P6 lyder anderledes end P3. Og så er det en konstatering af, at vi gerne vil have flere lyttere til kanalen.«– Hvad er baggrunden for at lukke et program som ’KLiK’?»Jamen, det er en gradvis tillempning af kanalen. Vi forsøger ikke at dreje profilen eller gå væk fra den vækstlags-tankegang, der ligger bag ’KLiK’, vi eksperimenterer bare med nye formater og programmer.«– Men hvorfor er det vigtigt, at kanalen har mange lyttere?»Det er en præmis for en radiokanal at have mange lyttere. Vi har ikke ændret vores ambition med kanalen, og det har hele tiden været ambitionen at få mange lyttere. Det er en præmis for en radiokanal. Nu har vi været i luften i halvandet år, så nu kan vi bruge de erfaringer, vi har gjort os. Vi justerer – ligesom man løbende gør på P3.«Ifølge Henrik Marstal viser erfaringer, at playlisteradio er den mest sikre måde at lave radio på.»For lyttere er det mest tilfredsstillende at høre færre numre, så man får en følelse af gentagelse, og at man føler, at man kender radioen bedre. At man føler sig i kontakt med radioen, og at man fornemmer en rød tråd,« siger han.Med P6 forsøgte man at lave en radiokanal, der ikke gjorde det, men det viste sig at være for svært, hævder han, og som lytter anede man ikke, hvad der ville ske, når man tændte for kanalen.»Det er ærgerligt, at den mangfoldighed, som P6 havde mulighed for at bringe, er blevet begrænset. Og det er paradoksalt, for de, som radioen taler til, er musikalsk set meget ressourcestærke,« siger han og peger på, at målgruppen næppe har behov for at høre radio, fordi de selv har adgang til blogs og avancerede playlister.»Dem, P6 kan nå, er dem, der for længst har opgivet P3. Men de er for ressourcestærke til at blive guidet, og det er synd, man ikke kan lave en kanal, hvor der kan blive spillet fuldstændig uafhængig musik,« siger Henrik Marstal.
