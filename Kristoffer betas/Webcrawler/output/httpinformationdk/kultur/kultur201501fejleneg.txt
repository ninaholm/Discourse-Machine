’Fejlene gør det udholdeligt at være til’
Christina Hagen vandt fredag Montanas Litteraturpris og de 100.000 kroner for sin litterære coffee table book ’Boyfrind’. Hendes takketale var en hyldest til fejlen som princip
 Christina Hagen blev fredag tildelt Montanas Litteraturpris via en skypeforbindelse fra Jamaica, hvor hun er i skriveeksil.


 Det var en tydeligt bevæget Christina Hagen, der fredag blev tildelt Montanas Litteraturpris 2014 in absentia via en skype-forbindelse fra Jamaica, hvor hun i øjeblikket er i skriveeksil. Den 34-årige forfatter modtager prisen, der lyder på 100.000 kroner, for bogværket Boyfrind – en hybridcollage af håndskrevne tekster og fysisk nærgående billeder.
Dommerkomiteen anfører i sin begrundelse, at »værket rammer sin tid især ved en fastholdt opmærksomhed på sprog, køn, penge og magt samt ikke mindst ved at vise et almenmenneskeligt perspektiv i den fremstillede subjektive erfaring«.
I sin takketale udtrykte Christina Hagen stor taknemmelighed og endnu større stolthed over prisen.
»Indimellem er der perioder, hvor jeg er ved at gå til af angst,« sagde hun via den nogenlunde stabile videoforbindelse fra Caribien.
»Som for eksempel lige nu, hvor jeg føler, at mine litterære projekter bliver misforstået, og hvor jeg bliver i tvivl om, hvad jeg egentlig vil med det at skrive – og bliver i tvivl om hvorvidt jeg tør. Helt konkret kommer den her pris til at betyde mere ro. Jeg skal skrive, og jeg bliver ved. Min lille tale bliver et citat af Jørgen Leth, og jeg bliver lidt rørt, hver gang jeg citerer det. Det lyder sådan her,« sagde hun og citerede fra en håndskrevet lap papir: »’I mange former eksisterer fejl som en del af det stykke vej, man skal tilbagelægge for at nå frem. Fejlen er meget mere interessant end den oprindelige, skønne idé. Det er bedre at tænke på fejlen som et åndedræt, som noget der er vigtigt for at trække vejret,’« sagde hun.
Det grimme er livet
Christina Hagen er uddannet fra Forfatterskolen og debuterede i 2008 på Gyldendal med novellesamlingen Sexdronning. I 2010 udkom brevromanen 71 breve til M, der er baseret på virkelige korrespondancer med indsatte i danske fængsler, og i 2012 udgav hun digtsamlingen White Girl – en fiktionalisering af postkort skrevet af danske, hvide turister. Sidstnævnte blev dramatiseret af Rune David Grue og sat op på Det Kongelige Teater i 2013. Hendes seneste – og nu prisvindende – udgivelse Boyfrind er skrevet i hånden på et fladt turistengelsk med stavefejl. Under sin »lille takketale« over Skype fredag aften lagde hun papiret fra sig og kommenterede på ’fejlen’ som æstetisk princip: »Og så vil jeg gerne tilføje noget, som egentlig er et svar til Rasmus Bo Sørensen fra Information, som jeg talte med forleden dag,« begyndte hun. »Han spurgte mig, hvorfor fejlene er så nødvendige og jeg havde ikke rigtig et ordentligt svar til ham, fordi jeg simpelthen var så ude af mig selv og forvirret – men nu har jeg fundet et svar til dig, Rasmus – og jeg ved, at du sidder derude et sted: Fejlene er nødvendige, Rasmus, fordi fejlene – stavefejlene og vreden og klokken, der løber, og den her snublen og famlen og overreaktionerne og alt det grimme – ér livet, ér det at leve og at være et menneske og ikke mindst at være en kvinde. Fejlene, sprækkerne, menneskeligheden er det smukkeste og det eneste, der gør det udholdeligt at være til i denne verden.«
Dommerkomiteen bestod i år af forfatteren Kirsten Thorup og litteraterne Erik Skyum-Nielsen, Tue Andersen Nexø, Thomas Thurah og Anne-Marie Mai. Blandt de øvrige nominerede forfattere var Christian Yde Frostholm, Harald Voetmann, Peter Højrup, Majse Aymo-Boot og Glenn Christian. Årets publikumspris, også kaldet champagneprisen, der findes via en afstemning blandt Tag og læs!-kursets deltagere, gik i år til Majse Aymo-Boot. Hun modtog prisen for sin korte og sprogligt fortættede roman Over os hænger en vidunderlig sol. Med æren fulgte traditionen tro en kasse champagne.

