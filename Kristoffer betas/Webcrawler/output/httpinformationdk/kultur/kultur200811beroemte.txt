Berømte teaterfolk vil redde Tjekhovs dacha
Førende britiske dramatikere og skuepillere har iværksat en kampagne for at redde den villa, hvor Anton Tjekhov skrev nogle af sine vigtigste værker, deriblandt Tre Søstre og Kirsebærhaven. De hævder, at bygningen får lov til at forfalde på grund af spændinger mellem den russiske og den ukrainske regering
Skuespilleren Ralph Fiennes støtter sammen med kollegerne Sir Tom Stoppard, Michael Frayn og Kenneth Branagh kampagnen, der skal sikre, at Anton Tjekhovs hvide dacha, som ligger på en bakketop i badebyen Jalta ved Det Sorte Hav, ikke forfalder yderligere, men i stedet sættes i stand.


 Den hvide dacha, som ligger på en bakketop i badebyen Jalta ved Det Sorte Hav, blev bygget til Tjekhov, da han i 1898 flyttede fra Moskva i håb om, at det varmere klima sydpå ville lindre hans tuberkulose. Selv om han, ligesom de fleste af sine figurer, for det meste var ulykkelig i de fem og et halvt år, som han tilbragte på Krim-halvøen, og længtes efter at vende tilbage til Moskva, var det her, at han skrev sine to sidste stykker, der regnes for at være blandt hans bedste.
Huset er særlig interessant, fordi det er blevet bevaret, nøjagtig som det var, da Tjekhov forlod det to måneder før sin død i 1904. Men efter flere års forsømmelse har niveausænkninger og fugt sat sit præg på huset: Der er revner i væggene, nogle steder er loftet faldet ned, og skimmelsvampen breder sig. Det er begyndt at regne ind på kvisten, hvilket medfører skader i Tjekhovs arbejdsværelse og dagligstue. Sir Tom Stoppard, Michael Frayn, Kenneth Branagh og Ralph Fiennes støtter den kampagne for at redde den hvide dacha, som i sidste uge blev søsat i den engelsk-russiske forening i Pushkin House af Tjekhov-forskeren og -levnedsskildreren Rosamund Bartlett. 
Redningsplanen
Efter dramatikerens død passede hans søster Masha samvittighedsfuldt på huset. Hun nægtede at lade sig evakuere under Anden Verdenskrig og forbød nazisterne at tage ophold i sin brors værelser. Siden hendes død i 1957 er huset blevet drevet som et museum. Vladimir Putin aflagde besøg i 2003 og efterlod sit visitkort, men ingen donation.
Russer, ikke ukrainer
Dachaen begyndte at gå i forfald, da Krim-halvøen blev en del af Ukraine efter Sovjetunionens sammenbrud i 1991. Den russiske regering droppede det tilskud, som gjorde, at huset kunne holdes åbent for offentligheden. Det fattige kunst- og kulturministerium i Den Autonome Republik Krim, som har ansvaret for huset, siger, at man ikke har pligt til at skaffe midler, fordi Tjekhov ikke var ukrainer, men russer.
"Ukrainerne burde virkelig yde støtte til dette hus. Det er meget vigtigt," siger Alexander Walsh, som er blandt initiativtagerne til kampagnen. 
"Det er en tragedie, at regeringens nationalistiske dagsorden synes at udelukke dette." 
Folkene bag kampagnen håber at skaffe penge nok til at kunne istandsætte huset inden 2010, når det er 150 år siden, at Tjekhov blev født.

©The Independent og Information. Oversat af Mads Frese

