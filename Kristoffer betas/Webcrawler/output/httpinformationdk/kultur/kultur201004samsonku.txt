Samson i kussen eller kussen på glatis
Det handler om en weekend i kussehårets tegn, så er det sagt. Om en bytur, en brunch, en DR2-udsendelse og om normer, dogmer og ikke mindst - LYSTEN, som skal i centrum


 »Det duer ikke, det hår der,« siger han, mens han kører sin hånd igennem mit lidt for flade, let tjavsede hår, der bærer præg af en alt for lang og solløs vinter. Leverpostej kalder man vist farven. Jeg ser op på hans store lyse lokker, der slanger sig om hans ansigt, og kan godt se, at det (læs: den. Parykken) kan jeg ikke hamle op med.
Det er fredag, eller det vil sige lørdag, for klokken nærmer sig tre om natten. Location: En københavnsk bar, der hovedsageligt er befolket af mennesker, der er tiltrukket af deres eget køn, og der står jeg med min lidt for grå fremtoning, der dog lyser op og påkalder sig opmærksomhed i denne farvestrålende forsamling.
»Du må have brugt lang tid på at sætte dit hår,« siger jeg til ham, og får svaret serveret med et blink med det venstre øje: »Det er intet i forhold til, hvad jeg bruger på min kønsbehåring.«
Klam kønsbehåring
17 timer senere og med et hår, der om muligt er endnu mere fladt, zapper jeg ind på DR2 Tema om kussen.
Her optræder den ene langhårede efter den anden, som kan berette, at kussen til gengæld - den skal være glat. Eller som minimum - trimmet. Jeg kommer til at tænke på, da jeg for et par år siden ventede på min pizza og underholdt mig med et dameblad, som havde undersøgt, hvad mænd fandt mest frastødende ved en kvinde.
Her kom en behåret kusse ind på en klar førsteplads. Det er også det billede, pigerne i kusse-temalørdagen bekræfter - samtlige de unge kvinder, der interviewes, siger, at det er rarere, mere praktisk og mere hygiejnisk at være glatbarberet og trimmet end at bevare sine kussehår, og en siger ligefrem, at det er pinligt at have hår på. Jeg har lyst til at fortælle dem, at selv om en glat kusse har mindre risiko for fladlus, så har den større risiko for betændelse, hvilket vel ikke ligefrem kan kaldes hygiejnisk.
Da jeg søndag spiser brunch med fire af mine dejligt feministiske venner, spørger jeg, hvordan de har det med intimbarbering, og som ventet er de tre afvisende, mens den fjerde kommer med en lang undskyldende søforklaring, og ender med at krybe til korset og indrømme, at hun nogen gange trimmer sine kussehår.
Indrømmelsen vækker ramaskrig hos de tre andre, som vil vide, om hun nogensinde har fjernet alt håret.
Jeg siger, at kraften altså ikke sidder i vores kussehår, og at de er lige så dogmatiske som ham den parykklædte, jeg mødte fredag aften, og som jeg endte med at sammenligne kønsbehåring med på barens toilet, fordi det viste sig ligefrem at være eksotisk at være udstyret med en måtte forneden.
Politiseret hår
Det slår mig, at kvindens kønshår er politiseret, og at holdningerne er polariserede. På den ene fløj er de såkaldt 'almindelige' kvinder (inklusiv transvestitterne, der som hovedregel gør det, kvinderne gør, i endnu mere ekstrem grad), som fjerner hår, og på den anden side er der 'feministerne', der nægter at fjerne hår. Men hvor er snakken om lyst og liderlighed? For mig at se, er kussen i begge lejre fanget af dogmer, hvor udseende og forkerthed står i centrum, og lysten kommer i anden række. Når en behåret kusse associeres med noget frastødende, pinligt og urent, og når en tredjedel af de unge danske kvinder ligefrem synes, at deres kønsdele er ulækre, så er det tid til at sætte skønheden, forskelligheden og lysten i centrum.
Mine private gemakker
Jeg ordner ikke min kusse til daglig, men jeg gør det, når jeg har lyst. For mig er det det, det handler om - lyst. Lige så pirrende, jeg synes, det er at blive rykket i mine kussehår, lige så vidunderligt kan det være, når kussen er blottet og følsom og lige til at indtage. Og det er dette spektrum, der er så fantastisk: Det er, når man kan spille på alle sine (kusse)strenge, at lysten og nydelsen kommer i centrum.
En sidste opfordring til mine medsøstre (og deres eventuelle mænd) kan således lyde, om at gå i gang med at udforske og nyde den kusse med al dens behåring og mangel på samme!

