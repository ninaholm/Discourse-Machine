Magnus Carlsen på pinebænken
FIDE truer med at fratage den norske verdensmester titlen
Skak


 Den 23-årige norske skakverdensmester Magnus Carlsen befinder sig i disse dage i et alvorligt dilemma. I modsætning til den indiske eksverdenmester – og nuværende VM-udfordrer – Viswanathan Anand har han ikke underskrevet aftalen om den forestående VM-match, der efter planen skal afvikles til november i den russiske by Sotji. Carlsen og hans lejr slår sig i tøjret.
Nordmændene havde håbet på, at Kasparov under skak-OL i Tromsø ville blive valgt som ny FIDE-præsident, hvad der ville have ændret mangt og meget, men Putin-vennen Kirsan Iljumsjinov vandt valget med klar margin. En af de norske indvendinger går på den aktuelle politiske situation. Guvernøren i Sotji-regionen, som ifølge det russiske skakforbund skal finansiere VM-matchen, hedder Alexander Tkatsjev. Han står på EU’s sanktionsliste, som blev vedtaget i forbindelse med Ruslands handlinger i Krim-konflikten og den nuværende tilstand i det østlige Ukraine, og er med andre ord en persona non grata i Vesten.
FIDE har truet med at fratage Carlsen titlen, hvis han ikke skriver under en af de nærmeste dage. Glider han på den måde ud af billedet, har man en afløser parat: Den 24-årige russiske stormester Sergej Karjakin.
Carlsen har således nok at spekulere på i en periode, hvor han deltager i den stærkeste turnering nogensinde i skakhistorien, Sinquefield Cup i amerikanske Saint Louis.
Og efter et par indledende remiser tabte han i 3. runde som hvid til den stærkt spillende italiener Fabiano Caruna:
1.e4 e5 2.Lc4 Sf6 3.d3 c6 4.Sf3 d5 5.Lb3 Lb4+ 6.c3 Ld6 7.Lg5 dxe4 8.dxe4 h6 9.Lh4 De7 10.Sbd2 Sbd7 11.Lg3 Lc7 12.0–0 Sh5 13.h3 Sxg3 14.fxg3 Sc5 15.Lxf7+!?
Se diagrammet.
Et chancerigt, men også uklart officersoffer, der måske ville have haft succes mod en svagere mand end Caruna.
15. - Kxf7 16.Sxe5+ Kg8 17.Sg6 Dg5 18.Tf8+ Kh7 19.Sxh8 Lg4 20.Df1 Sd3! - italieneren ryster ikke på hånden - 21.Dxd3 Txf8 22.hxg4 Dxg4 23.Sf3 Dxg3 24.e5+ Kxh8 25.e6 Lb6+ 26.Kh1 Dg4 27.Dd6 Td8 28.De5 Td5 29.Db8+ Kh7 30.e7 Dh5+ 31.Sh2?+
En grov fejl i en dubiøs stilling. Nu falder guillotinebladet:
31. - Td1+ 32.Txd1 Dxd1+ 33.Sf1 Dxf1+ 34.Kh2 Dg1+ ...
Og Carlsen opgav. Sorts næste træk bliver De3+, hvorefter han inhalerer bonden på e7. Spøger Putin og Iljumsjinov inde bag nordmandens høje pande?
Caruana er ved at smadre feltet i Sinquefield. Han har fantomscoren 4 af 4. Franskmanden Vachier-Lagrave er noteret for 2, mens de fire øvrige deltagere, heriblandt Carlsen, ligger på 1,5 points.

