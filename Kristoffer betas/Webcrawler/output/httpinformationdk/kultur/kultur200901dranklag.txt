DR anklages for ensidig dækning af Gaza-demonstration
Det er misvisende tv-dækning, når Danmarks Radio kun viser optøjerne efter den senere tids største Gaza-demonstration. Klagerne hober sig op både på dagblade og hos DR selv


 Tv-Avisen på DR lavede en ensidig dækning af den store Gaza-demonstration, som fandt sted for præcis to uger siden, den 13. januar. Det mener en stribe seere og læsere. Flere af de klager, Informations debatredaktion har modtaget, er kopier af klager sendt til Danmarks Radio. Også Berlingske Tidende, Politiken og Jyllands-Posten fortæller, at de alle har modtaget læserbreve om Danmarks Radios dækning af demonstrationen. 
Danmarks Radio oplyser også selv om seerklager, både direkte til tv-avisen og til Jacob Mollerup, lytternes og seernes redaktør i Danmarks Radio. 
Finn Held er en af dem, der har klaget over Danmarks Radios dækning af demonstrationen, en dækning, der i Tv-Avisen klokken 21 udelukkende omhandlede det voldsomme efterspil, der fandt sted i Stormgade efter demonstrationens afslutning. Demonstrationen havde 7.-10.000 deltagere, og blandt dagens talere var Margrethe Vestager, Mogens Lykketoft og Villy Søvndal. 
Efter demonstrationens fredelige afslutning på Christiansborg Slotsplads bevægede en gruppe på 300 mennesker sig væk fra den opløste demonstration. 
Ifølge Jakob Lausch Krogh, der var med i gruppen, var gruppens mål at komme til en anden planlagt demonstration med samme tema på Israels Plads. 
Gruppen blev af politiet ledt gennem Stormgade, hvorefter politiet snart blokerede gaden i begge ender med biler og betjente. Flertallet af de tidligere demonstranter blev lukket inde i Stormgade, og det kom til stenkast, en knust busrude og anholdelse af ca. 100 mennesker.
Skævvridning af forløbet
Det indslag, Danmarks Radio bragte i Tv-Avisen klokken 21 omhandlede kun Stormgade-situationen. Den indledende overskrift lød:
"Her i aften er en stor Gaza-demonstration endt i optøjer". Studievært Klaus Bundgård Poulsen introducerede billederne fra Stormgade med ordene "en ellers fredelig demonstration" var endt i optøjer og masseanholdelse. 
Til Information siger Finn Held: "Der var ikke tale om en 'ellers fredelig' demonstration. Det var en helt igennem fredelig demonstration, hvor tusindvis af mennesker vandrede sludrende gennem gaderne med det mål at signalere fred og fordragelighed. Mange havde børn med." 
Et gennemgående klagepunkt fra seerne er, at Danmarks Radio som public service-kanal har pligt til at omtale en demonstration af den art og af det omfang, og at det skævvrider kun at dække efterspillet. 
"Denne pligt til at oplyse offentligheden har Danmarks Radio ikke opfyldt", mener Held og tilføjer: 
"Demonstranterne deltager ikke for oplevelsens skyld, men for på netop denne måde at komme offentligt til orde. Medierne anvender gengivelser og udtalelser fra demonstrationer i udlandet som signaler eller budskaber om, hvad offentligheden eller folket eller grupper i folket mener om politiske forhold."
Held siger videre: 
"Det er ikke vanskeligt at forestille sig, hvordan udenlandske journalister har tolket denne demonstration set med Danmarks Radios optik. Et aktuelt eksempel her på er Israels ambassadør, Artur Avnon, der i DR2's Deadline den 18. januar sagde: 
"Jeg har set her i København voldelige demonstrationer på tv, og jeg spørger mig selv, hvad det er de demonstrerer for".
Finn Held siger om ambassadørens undren: "Det spørgsmål han stiller, er jo slet ikke mærkeligt efter tv-dækningen. Danmarks Radio er skyld i, at demonstrationens pointe gik tabt. Vi demonstrerede for fred - fredeligt."
Ikke en fejlvurdering
Susanne Hegelund, chef for Tv-Avisen, tøver med, hvorvidt demonstrationen skulle have været dækket i Tv-Avisen eller ej, når hun bliver spurgt til den dramasøgende måde at producere nyheder på. 
"Måske var det en fejlvurdering ikke at dække den demonstration, måske var det ikke."
Alligevel mener hun at kunne forsvare den redaktionelle beslutning om ikke at dække demonstrationen, og det billede af helheden seerne blev efterladt med, når Tv-Avisen i stedet udelukkende dækkede de efterfølgende optøjer. Susanne Hegelund vurderer, at det blev gjort tydeligt nok, at der var tale om to separate begivenheder. 
"Det er ikke en nyhed, at der er en demonstration i København for fred i Gaza," siger Susanne Hegelund.
"Heller ikke selv om fremtrædende politikere fra oppositionen holder taler, og det er den største af sin art i denne omgang. Det er derimod en nyhed, at der anholdes 100 mennesker, og at der er gang i gaden." 
Pro-Israel ugen før
Mediekommentator Erik Valeur undrer sig ligesom mange af de klagende seere:
"Tv-Avisen prioriterer fuldstændig dramatikken til fordel for demonstrationen," siger han, og fortsætter: 
"Københavnske gader med lidt uro i - såkaldte gadekampe - har vi set 1.000 gange før. Det valg viser i ekstrem grad den macho-redigeringsform, der styrer de store elektroniske nyhedsmedier, hvad enten det er mænd eller kvinder, der er ledende redaktionschefer den dag. De lader sig forblænde af action, brag og kanonslag, der sprutter. Det er faktisk utrolig puerilt og vanepræget." 
Valeur nævner også den omtale, demonstrationen med et 31 sekunders indslag fik i Danmarks Radios klokken 18.30 Nyheder, som påfaldende elendig: 
"Jeg tabte grydeskeen, da jeg så, hvordan de dækkede den demonstration på 30 sekunder og uden lyd på Mogens Lykketoft. I TV-Avisen i sidste uge lavede de et to-tre minutter langt indslag klokken 21 fra en pro-israelsk demonstration med 300 jøder, hvor der blev vist lange uddrag fra Søren Espersens tale. Derfor var det desto værre at dække den seneste demonstration sådan."
DR vedgår misforståelse
Danmarks Radio valgte med sin dækning af masseanholdelsen at lade uroen stå alene som repræsentativ mediedækning af de mange mennesker, der den dag gik i gaderne for fred i Gaza. 
Til det siger Jacob Mollerup, lytternes og seernes redaktør i Danmarks Radio: 
"Man kan diskutere den prioritering, der ligger i ikke at dække den fredelige demonstration, men derimod at køre indslaget med blå blink i gaden som topindslag, selv om sagens eneste kendte 'offer' var en rude i en politibus. Men man skal huske, at det præcise billede af begivenhederne omkring stenkast og anholdelser ikke foreligger, når redaktionen skal tage sine beslutninger om dækningen." Erik Valeur siger: 
"Når små børn har dårlige vaner, vænner de sig af med dem over tid - det har f.eks. Tv-Avisen aldrig gjort. De glemmer også denne gang at standse op og vurdere: Er det nu vigtigt at dække bulder brag - igen-igen-igen - eller skulle vi måske hellere zoome ind på selve demonstrationen, dens budskab og indhold - og hvad der egentlig foregår i verden."
Adspurgt om den misforståelse, der kan komme af Danmarks Radios prioritering, når de dækker enten demonstrationens indhold eller udelukkende de blå blink, medgiver Susanne Hegelund: 
"Der er en pointe her. Selv om vi tydeligt siger, at volden starter efter demo'en, kan vi ikke vide, om seerne rent faktisk hører, hvad der bliver sagt. Det kan derfor ikke udelukkes, at nogle seere - som åbenbart den israelske ambassadør - får en forkert opfattelse af demonstrationen. Der vil altid være seere, som opfatter et givent indslag på en anden måde, end det var tænkt."


