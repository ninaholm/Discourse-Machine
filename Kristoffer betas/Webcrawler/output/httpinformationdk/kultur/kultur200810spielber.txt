Spielberg stifter nyt filmselskab



 Der bliver en smule mere Bollywood over Hollywood-instruktøren Steven Spielberg. Han forlader Paramount og danner et nyt filmselskab sammen med indisk rigmand.
Spielberg etablerer selskabet, som har en værdi på 1,5 milliarder dollar (ca. 8,1 milliarder kroner), i samarbejde med det indiske Reliance ADA Group. Det oplyste Paramount sent søndag.
Spielberg, som har instrueret film som Dødens gab, E.T. og Indiana Jones-serien, bliver direktør i det nye filmselskab. Han får den nuværende chef for filmselskabet Dreamworks, Stacey Snider, som meddirektør.
Direktør Anil Ambani fra Reliance er verdens sjetterigeste mand ifølge finansmagasinet Forbes.
