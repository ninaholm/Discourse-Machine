Kan man elske kunsten højere end sine børn?
At søge friheden har sin pris. Dramatiker Thomas Markmanns nye forestilling handler om en kunstner, der – ligesom Markmann selv – forlod sin datter i jagten på den ultimative frihed som kunstner. Nu dukker hun pludselig op som voksen og kræver svar
Da Thomas Markmann forlod sin tilværelse som rørsmed på Falster for at blive dramatiker, forlod han også sin lille datter. Hun er nu 20 år og skal – måske – se hans forestilling om en mand, der forlader sin familie for at blive kunstner.


 For 16 år siden forlod Thomas Markmann sin familie. Den dengang 27-årige mand pakkede to sportstasker og flygtede fra det hele; fra kæresten, deres fælles fireårige datter, Mazda’en og huset på Falster. Han måtte bare væk. Han følte, der var noget andet – noget mere og større – han skulle, eller som ventede på ham, men han vidste stadig ikke helt, hvad det var. Afskeden blev begyndelsen på en lang færd ad kringlede omveje med frygt, mindreværdskomplekser og ikke mindst skyldfølelse. En skyldfølelse, der dog kun i ringe grad blev omsat til ansvarsfølelse.
Ni år senere blev han indskrevet på dramatikeruddannelsen i Aarhus og borede sig for alvor ned i sit selvrealiseringsprojekt, hvor der blev mindre og mindre plads til omverdenen og andre mennesker. Heriblandt hans datter, som han kun sjældent så, og altid på hans præmisser, når han havde tid og lyst. Og når hun så endelig var der, følte han altid, at det alligevel kom i vejen og var besværligt.
Alt i hans liv drejede sig om ham selv og hans karriere.
I dag er Thomas Markmanns datter 20 år gammel, læser på universitetet og bor i København få kilometer fra, hvor han selv bor. Selv har han stiftet ny familie med kæreste og to små børn og lever en – som han selv siger – »ganske almindelig familietilværelse«. Den 43-årige mand er begyndt at omfavne og værdsætte livet med småbørn, rutiner og almindelige borgerlighed. Han ser endda også sin voksne datter mere end førhen. Men: »At integrere min store datter i den her nye sammenhæng er alligevel ikke helt så nemt, som man måske skulle tro. Og jeg kan stadig tage mig selv i at tænke, at hun ligner sin mor så forbandet meget, og alt det hun står for, ARRRGGHH ...«
Han knytter næverne og ryster armene i et simuleret raserianfald. » ... alt det, jeg skulle væk fra.«
»Hun kom altid på tværs. Men hun ligner selvfølgelig også mig, og det gør hun måske meget mere, end jeg umiddelbart selv kan se. Måske er det i virkeligheden – og i endnu højere grad – mit eget spejlbillede, jeg har det svært med. Jeg kan jo ikke med hånden på hjertet stå og se på min datter i dag og sige: Jeg har taget mit ansvar, opfyldt mine faderlige forpligtelser og været en god far. Det kan jeg ikke. Og måske er det dét, som jeg bliver mindet om.«
Brutaliteten
Den bredskuldrede dramatiker sidder i sit kontorfællesskab på Christianshavn. Han er aktuel med stykket Små forstyrrelser på Teater Grob, som handler om en mand, Jeppe, der for 18 år siden forlod sin datter for at realisere sig som kunstner i New York. Han følte, at Danmark var for småt og statsstøttet, og han kunne i øvrigt heller ikke holde sin familie ud, så han tog af sted for at udleve den amerikanske drøm – og havde held med det. I dag er han nede i en kunstnerisk og økonomisk bølgedal. Godt nok er han i stald hos et stort galleri, som gerne vil genopfinde noget af hans tidligere arbejde, som han havde stor succes med, men det er netop det arbejde, han har brugt meget energi på at fjerne sig fra. Han vil være fri. Han mener, fremtiden er et sted, hvor alle de formidlende mellemled – journalisterne, anmelderne, galleristerne og kuratorerne – må dø.
Læs også: Råt portræt af desillusionen
Midt i alt dette står pludselig en kvinde, som præsenterer sig som hans datter. Og derfra udspiller sig et kammerspil om frihed, fællesskaber og samhørighed.
»Det handler om drømmen – eller snarere illusionen – om frihed. Ingen skal påvirke os for meget og bestemme over os, og samtidig vil vi gerne være en del af forskellige fællesskaber. Vi har brug for samhørigheden; at kunne spejle os i hinanden og føle os forstået. Vi vil gerne have, men vil ikke selv give noget, og den dobbelthed tror jeg, mange mennesker kan identificere sig med,« siger Thomas Markmann.
Det var Teater Grob, der kom til dramatikeren med grundideen til stykket, så præmissen var givet: Det skulle være et realistisk kammerspil med tre skuespillere på scenen, og det skulle handle om en datter, der opsøgte sin kunstnerfar i USA – men ellers måtte Markmann gøre, hvad han ville. Den første tanke, der kom til ham, da han blev tilbudt at skrive stykket, var, at han havde lyst til gøre det så brutalt som overhovedet muligt. Det skulle blive ondt.
Lånte følelser
»Nogle gange er der ting, man næsten ikke kan få sig selv til at skrive. Eller, man tager sig selv i at kigge sig over skulderen for at sikre sig, at der ikke er nogen, der kigger, hvilket jo er absurd, eftersom det jo senere skal på scenen og spilles for publikum,« siger Thomas Markmann.
»Men det er på de tidspunkter, hvor man som regel har fat i noget interessant.«
På et tidspunkt i stykket fisker datteren efter minder, og Jeppe ender med at sige: »Det eneste, jeg kan huske, er, at du skreg. Du skreg hele tiden. Du skreg og tudede over, at solen var for stærk, vinden der blæste; du skreg over alting. Det var ikke til at holde ud.«
Han fortæller at han bare havde lyst til at bælle en flaske vodka og så slå hende.
»Jeg havde lyst til at kaste dig ud ad vinduet eller tæve dig, til du holdt din kæft. Det er faktisk det, jeg husker bedst,« siger Jeppe.
I brutaliteten – ikke formen eller sproget – er stykket bl.a. inspireret af Edward Albees Hvem er bange for Virginia Woolf?, siger han. Men ellers er inspirationen kommet fra virkeligheden:
»Nogle gange kan jeg genkende en følelse eller måske en hændelse, som jeg så hiver ind i den her fiktion, men som selvfølgelig får sin egen form og bliver til noget andet. Når jeg sidder og skriver og pludselig tænker: ’Det kan jeg ikke skrive, det går ikke,’ så farer der en djævel i mig, der med det samme siger, at det bliver jeg nødt til at have med. Men jeg ved, at det ikke er virkelighed – det er bare specifikke elementer, jeg har taget ud af virkeligheden.«
Et centralt tema i stykket er tabuet om ikke at holde af sine børn – eller at elske nogle af sine børn mere end andre børn.
»Det er et kæmpe tabu, som jeg tror, at en del vil kunne genkende fra et sted inde i dem selv. Det er svært at elske alle lige meget, og det er svært, hvis ikke næsten umuligt, at tale om på en rationel og fornuftig måde. På et tidspunkt skal Jeppe prøve at forklare over for datteren, at han ikke mener, hun var et ønsket barn – heller ikke fra morens side. Hun udfylder bare et tomrum, der var i moren, siger han. Men det interessante er jo her, at det er Jeppes subjektive version af det.«
Og netop at den subjektive oplevelse kan ende med at blive en fortælling, som på et tidspunkt flytter sig så langt væk fra virkeligheden, at den efterhånden bliver sin egen udgave af en identitet eller et menneske, kender dramatikeren fra sig selv: »Jeg kan mærke, hvordan hele fortællingen om Thomas Markmann er blevet en meget fiktionaliseret fortælling. Ubevidst har jeg henover årene udvalgt specifikke hændelser, som er blevet genfortalt og ’finpudset’ så meget, at fortællingen efterhånden har fået sit eget liv og er blevet til en god historie. En god historie, der – sjovt nok – underbygger ens selvopfattelse og identitet. Fortællingen om Thomas Markmann er på den måde en fiktion. Eller, den er i hvert fald et meget subjektivt og begrænset udsnit af en virkelighed, sammensat kompositorisk på den helt rigtige måde.«
Men er han så ikke bekymret for, at fortællingen om Jeppe bliver fortællingen om Thomas Markmann?
»Jeg er ikke bekymret,« siger han og holder en lille pause.
»Jeg er betænkelig. En lille smule spændt, men altså: Selv om jeg har lånt fra følelser og fortællinger, er historien en helt anden. Det, man altid er nervøs for, når man skriver karakterer, er, at folk tænker: ’Det må være dig. Den aversion eller perversion – den må du jo have inde i hovedet for at kunne skrive det.’ Og det tænker jeg da over,« siger han.
»Men man bliver bare indimellem nødt til at finde ind til noget, hvor ens hjerte banker, og hvor man kan mærke det rent fysisk i kroppen, mens man skriver. Jeg tror, jeg søger nogle referencepunkter i mig selv hele tiden. Og så håber jeg, at de kan forplante sig hos modtageren og skabe en form for genkendelse.«
Tærer på hovedstolen
I det roste stykke Beton fra sidste år, som var skrevet af Thomas Markmann, og som bl.a. modtog en Reumert for Året Forestilling, brugte han sin viden og sine erfaringer fra sit eget liv som håndværker. Oprindeligt er han uddannet VVS-rørsmed, og han kender derfor til livet på en byggeplads.
Men Thomas Markmann understreger kraftigt, at hans ærinde ikke er autobiografi eller autofiktion. Han vil bare drage nytte af de miljøer, mennesker og følelser, han kender, for derigennem – forhåbentlig – at ramme noget, der rører.
»Der er et gammelt råd om, at man ikke må tære på hovedstolen, men det tror jeg nu nok, jeg gør alligevel på en eller anden måde. Man behøver ikke skrive autobiografisk, men det at finde ind til undertrykte følelser eller uudtalte ting, som man ikke føler, man har fået sagt; eller sider af sig selv, som man ved, man indeholder, men som bliver holdt i skak. Jeg synes, det er spændende på den måde at gå på opdagelse i mit eget sind og følelser og tanker. Og låne fra de miljøer og mennesker, jeg kender. Samtidig er jeg mig meget bevidst om, at min skriveproces for Guds skyld aldrig må blive til et selvterapeutisk rum. Det må aldrig blive privat.«
Selv om Thomas Markmanns 20-årige datter altså er flyttet til København, og han er begyndt at se hende oftere, er kommunikationen mellem de to fortsat begrænset. Og om hun overhovedet skal se forestillingen, ved han ikke.
»Men hvis hun skal, kan det da godt være, at jeg lige skal tage en snak med hende inden. Om at låne og fiktionalisere. Det skal jeg nok,« siger han og smiler.
»Men den snak synes jeg ikke, hun skal læse om på forhånd i avisen.«
’Små forstyrrelser’ går på Teater Grob i København indtil 10. oktober.

