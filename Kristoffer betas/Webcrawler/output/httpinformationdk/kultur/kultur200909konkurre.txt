Konkurrence: Hvad skal vi kalde 00'erne?
Hippietiden og fattigfirserne kender vi, men hvad skal vi kalde det årti, som snart afsluttes? Information spørger efter læsernes forslag


 Familien er blevet kernesund og har fået plads til samtale i køkkenet. Medarbejderen er blevet fleksibel og er kommet i fortsat selvudvikling. Mælken i køleskabet er blevet økologisk og køleskabet i øvrigt energibesparende. 00'erne er allerede begyndt at rime på ord som sundhed, coaching, klima og terror. Men alligevel har årtiet, der starter med nul længe været ude i en identitetskrise. Det har ikke noget ordentligt navn. Et navn med fylde, som ligger godt i munden og giver associationer. Information forsøger i den kommende tid at samle op på, hvordan 00'erne kan kendetegnes, og vil gerne have læsernes hjælp dertil: Tidligere var der hippietiden og fattigfirserne, men hvad skal vi kalde 00'erne?
Computerkode eller årti
I starten var det også et problem, hvad årtiet overhovedet skulle kaldes rent formelt - 00'erne eller enerne. Begge dele lød mere som en computerkode end som navnet til et årti. Igennem 80'erne og 90'erne kom årtiet ligeledes til at runge af digitalisering, tubemad og kunstighed. Måske et efterslæb fra filmen 2001: A Space Odyssey, hvor teknologiens fremmarch er ved at overvinde mennesket. Den spådom gik da også næsten i opfyldelse, da 'År 2000-problemet' indledte 00'erne med en trussel om at sætte verden i nul.
Klimanuller eller tøsetid
Årtiet gik ikke i nul, men langsomt har forskellige begivenheder sat billeder på årene. Indvandrerdebatten rasede. Tvillingetårnene rejste sig i deres fravær. Danskerne gav tang og boghvede, som en del af et særligt nordisk køkken, en revival. Men hvad kommer til at stå tilbage i landskabet? Hvad vil lægge navn til tiden? X factor-stjerner, retromode, tegningerne af Muhammed eller Nynnes Dagbog? 00'erne kunne for eksempel kaldes for klimanullerne, the ten years of fame eller tøsetiden.
På en eller anden måde vil 00'erne også blive placeret i historieskrivningen med sine egne streger på tidslinjen. De, der var til stede i tiden, vil kunne genkalde sig disse punkter. De, som ikke var, vil langsomt lære dem at kende igennem de efterfølgende fortællinger. Og det er nu, de fortællinger om 00'erne begynder at tage form. Så hvad skal årtiet hedde?
Forslag med en kort begrundelse sendes senest fredag kl. 10 til: kultur@infor-mation.dk. Det bedste forslag vil blive belønnet med tre flasker rødvin.


