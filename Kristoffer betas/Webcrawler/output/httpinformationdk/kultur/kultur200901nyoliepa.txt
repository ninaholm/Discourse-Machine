Ny olie på Helle Helles fyr?
Helle Helle er med romanen ”Ned til hundene” nomineret til Montanas Litteraturpris på 100.000 kr. Information talte med hende om litteraturprisers betydning, og hvad pengene skal bruges til, hvis hun vinder på fredag 


 Hvordan er dit forhold til litteraturpriser?
"Priser betyder meget, og de betyder mere, end man næsten skulle tro. Det er en stor glæde, når nogen har opdaget, at ens bog er udkommet, og de oven i købet synes så godt om den, at man bliver indstillet til en pris." 
Hvad betyder Montanas Litteraturpris for dig?
"Det har været fantastisk at være med i det her opløb og være en af de seks indstillede fordi alle indstillede er så gode. Uanset hvem der får den pris, vil det være en glæde. Også selvom man ikke selv får den. 
Det betyder meget i forhold til, at der kommer al mulig opmærksomhed omkring bøgerne med disse indstillinger. Min bog udkom i foråret og fik pludselig en forlænget levetid fordi den blev indstillet til prisen. Det giver en masse opmærksomhed, som betyder, at flere mennesker opdager, at bogen findes og derfor læser den. 
Det er ikke kun muligheden for at vinde prisen, der betyder noget. Det er ærefuldt at være indstillet, men det gør også, at man får en anden synlighed og opmærksomhed i forhold til læseren." 
Hvad skal de 100.000 kr. bruges til, hvis du får prisen?
"Jeg skal have ny olie på fyret, hvis det bliver mig. Det er ved at løbe i bund. 
De gange hvor jeg har fået en pris, er den blevet brugt til at kunne fortsætte med at skrive, fordi usikkerheden i forhold til, hvad man skal leve af som forfatter altid er så stor. Nu er det gået meget godt med min roman denne gang, så jeg har solgt nogle bøger, men næste gang kan det være, jeg ikke sælger nogen, og så er det altid godt at have nogle penge at bruge af. 
Jeg tror, jeg vil bruge pengene til at få arbejdsro og til at skrive den næste bog. Og så lige dække nogle luksusbehov." 
Bryder du tabuer i dine bøger?
"Nej. Jeg bryder ikke tabuer. Det er nærmere omvendt i forhold til mit projekt i ”Ned til hundene”. I mine bøger er der rigtig meget, der ikke bliver sagt. Som ikke kan siges og det betyder, at det ligger nedenunder. Når nogen siger ”Skal du derhen nu da?” så ligger der al mulig betydning nedunder. 
Der er noget, der kan være så smerteligt, at det ikke kan siges inde i selve teksten og derfor får sit udtryk på andre måder. Der findes noget, der ikke kan siges. Der er nogen, der er døde, der er nogen, der er skredet, der er nogen, der er faldet, der er nogen, der ikke længere er forelskede, der er nogen, der er forelskede. Og alle de ting kan ikke siges højt. Og i stedet for siger man så ”skal du derhen nu da?”. Den læsning ville man kunne lave på det."
Hvad betyder højskolen for dig?
"Jeg bliver nødt til at sige, at Testrup Højskole betyder rigtig meget for mig. Jeg plejer at undervise her om sommeren og har gjort det i nogle år på kurset Tag og skriv! Det er noget fuldstændig særligt at være her. 
Det litterære miljø omkring Testrup er enormt stærkt. Vi er rigtig mange forfattere, som har lært hinanden at kende herovre. Og lært hinanden endnu bedre at kende. Det er en højskole, der står virkelig stærkt i forhold til litteratur. 
Den er meget søgt. Der kommer mange mennesker. Men der er jo mange udmærkede højskoler, hvor der kommer mange mennesker. Det her er bare den, jeg kender bedst."

