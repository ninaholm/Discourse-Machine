Udkantsdanmarks kommuner satser på flere kulturtilbud
Efter kommunalreformen har de danske udkantskommuner øget kulturudgifterne mere end resten af landet. De kulturelle tilbud skal fremme udviklingen og tiltrække indbyggere


 Midt i hjerneflugt og skolelukninger har udkantsdanmark valgt at opprioritere kulturen. Siden kommunalreformen har udkantskommunerne øget deres kulturudgifter mere end resten af kommunerne. Det viser en ny analyse fra kulturtidskriftet Søndag Aften.
I perioden fra 2007 til 2010 har de 16 såkaldte udkantskommuner således øget deres kulturudgifter med 11 procent, hvor landets andre kommuner kun har øget med otte procent.
Det skyldes ifølge kultursociolog Peter Duelund ved Københavns Universitet, at udkantskommunerne har fundet ud af, at gode kulturtilbud er afgørende for at tiltrække veluddannet arbejdskraft og holde på de unge.
»Kommunerne har indset, at de selv kan gøre noget for at vende den negative udvikling. Og netop hvis kulturlivet og erhvervslivet arbejder sammen, er der et stort vækstpotentiale i udkantsdanmark,« siger Peter Duelund.
Morsø Kommune er en af de udkantskommuner, der de seneste år har afsat ekstra penge på kulturbudgettet. Det er nødvendigt, når kommunen gerne vil være en bosætningskommune, forklarer formand for kulturudvalget Walther Mikkelsen fra Morslisten.
»Folk vil gerne kunne gå på museer og høre musik, der hvor de bor. Så hvis folk skal flytte hertil, så må vi satse mere på kultur,« siger han.
Kommunen fokuserer især på museer, men også på nye initiativer. Næste år vil Morsø Kommune for eksempel udvide kulturbudgettet med omkring to millioner kroner til afholdelse af en børnekulturfestival i 2013.
Harmonisering
I flere kommuner skyldes de stigende kulturudgifter dog mest kommunesammenlægningerne. Det har kostet penge at ensarte de lokale kulturtilbud i de nye storkommuner.
I Guldborgsund Kommune har man for eksempel brugt adskillelige millioner på at give lokale tilskud til sportsklubber og andre foreninger i hele den nye storkommune, hvor de tilskud tidligere kun blev givet i nogle af de seks kommuner, som blev lagt sammen til Guldborgsund Kommune.
»Der skulle være de samme vilkår for alle foreninger for unge i hele kommunen. Den harmonisering viser sig selvfølgeligt i en stigning, men det er ikke et udtryk for, at vi generelt har flere penge til kultur,« siger formand for kulturudvalget i Guldborgsund Kommune Poul-Henrik Pedersen fra Nyt Guldborgsund.
Der bliver også stadig brugt færre penge på kultur i udkantsdanmark end landsgennemsnittet. Udkantskommunerne bruger nu 819 kroner pr. indbygger, mens resten af landet bruger 921 kroner pr. indbygger.
Men det vil langsomt blive udlignet mener Peter Duelund.
»Den udvikling, vi har set i de seneste tre år, den vil fortsætte. Der vil komme flere nye kulturcentre og flere veluddannede kulturkonsulenter i udkantskommunerne,« siger han.
Fem af de 16 udkantskommuner bruger allerede nu flere penge på kultur end landsgennemsnittet, nemlig Ærø, Langeland, Læsø, Hjørring og Guldborgsund.


