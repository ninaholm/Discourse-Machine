Kampen mellem festivalerne spidser til
Det canadiske rockband Arcade Fire skal spille på aarhusianske NorthSide Festival næste år, og det er ’en knytnæve til Roskilde’, lyder det bl.a. fra branchen. I Roskilde tager man imod knytnæven, men opfatter stadig NorthSide som lillebror
Canadiske Arcade Fire optræder i Los Angeles. Bandet skal optræde på den kommende NorthSide festival.Foto: ROBYN BECK/Scanpix

Ved middagstid i går gik musikmagasinet Soundvenues hjemmeside ned. Det samme skete for andre musiksider, herunder den aarhusianske festival NorthSides. Nedbruddene skete, efter festivalen havde annonceret de første navne til næste års festival. Et af dem var canadiske Arcade Fire.Bandet spillede for seks år siden på en af Roskilde Festivals sekundære scener i silende regn. Siden er de blevet et af verdens største aktive rockbands. De blev det første indieband (i ordets oprindelige forstand) til at vinde verdens største musikpris, den amerikanske Grammy Award, for bedste album, og i mandags udgav de pladenReflektor, som mange anmeldere kaldte et regulært mesterværk.I Jyllands-Posten betegner musikredaktør Peter Schollert bookingen som »en knytnæve til Roskilde Festival«, og han bakkes på sociale medier op af flere kolleger og musikere. Det her er udtryk for den endelige detronisering, lyder det et sted. Roskilde må hoste op med David Bowie eller Radiohead for ikke helt at tabe ansigt, lyder det et andet.Grundlæggende er der uforståenhed over, hvorfor Roskilde ikke stod forrest i køen til at skrive kontrakt med bandet, der de seneste mange år har været højt placeret på festivalgæsternes ønskelister.Anders Wahrén, musikbooker på Roskilde Festival, lægger sig fladt ned på spørgsmålet, om han ikke synes, Arcade Fire skulle have spillet på Orange Scene til sommer:»Vi synes jo også, det er godt band, og siden vi havde dem på plakaten i 2007, er det simpelthen ikke lykkedes. Men vi har prøvet. Også i den her omgang.«Sagen er – forklarer han – at Arcade Fire forlader Europa inden Roskilde Festival, og det har ikke været muligt at holde dem til.»Vi er én festival, som godt nok har en vis størrelse, og som kan levere et stort publikum – og sikkert også en god mængde penge – men vi er jo bare én dag i deres kalender. Det er et større puslespil, og kun i nogle få tilfælde kan vi lægge et tilbud, der er så godt, at en kunstner næsten ikke kan sige nej.«Mere konkurrenceIfølge Anders Wahrén er det forkert at fortolke NorthSides booking som udtryk for et magtskifte i den danske festivalsfære.»Det er klart, at hvis man ser isoleret på musikprogrammerne, kan man sammenligne os,« siger han. »Men vores program består også af en stærk hiphop-afdeling, én for elektronisk musik, for metal og for verdensmusik. Vi har andre facetter, som er vigtige.«Han bemærker, at der også er forskel på, om man som forbruger foretrækker en byfestival eller en campingfestival. NorthSide, som finder sted knap tre kilometer fra rådhuset i Aarhus, hører til i første kategori.»Vi kan godt mærke, at der på nogle områder er konkurrence, som vi i nogle år har været foruden. Men det er ikke NorthSide, vi går og tænker over hele tiden.«– Har I nogensinde oplevet konkurrence på et niveau som det, I oplever nu?»Ja, men så skal man en del år tilbage,« siger Anders Wahrén og nævner Midtfyns Festival i sin storhedstid i 80’erne og 90’erne. Midtfyn mindede mere om Roskilde i sin natur, og dens størrelse var mere sammenlignelig med Roskildes end NorthSides, som han stadig betragter som en mindre festival end Roskilde.– Så hvad kan man forvente af Roskilde Festival, nu man ikke får Arcade Fire?»Vi har omkring 160 navne på plakaten, så man kan forvente sig lidt af hvert. Præcis hvad, kan jeg af gode grunde ikke sige noget om, og hvis vi havde noget klar i skuffen, ville vi annoncere det. Men vi venter stadig på at få de sidste aftaler på plads. Og hvis tingene går nogenlunde, som de plejer, begynder der at komme ting ud i løbet af november og december.«
