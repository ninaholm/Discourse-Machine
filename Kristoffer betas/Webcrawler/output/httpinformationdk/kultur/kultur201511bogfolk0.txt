Bogfolk
Haruki Murakami kommer i oktober 2016 til Danmark for at modtage Hans Christian Andersens Litteraturpris


 Ta-Nehisi Coates
Onsdag modtog amerikanske Ta-Nehisi Coates den prestigiøse bogpris National Book Award for nonfiktion for bogen Between the World and Me om livet som afroamerikansk mand i dagens USA. Da den udkom i sommer, var det midt i en glohed debat om raceproblemer og ulighed, og også herhjemme har især forfatterens uforsonlige vrede vakt opsigt. En bevæget, og indigneret Coates gik på scenen i New York for at tage imod prisen. »Hver dag tænder vi fjernsynet og ser vold mod sorte,« sagde han. »Igen og igen og igen. Og det bliver ved med at ske.« red.
Haruki Murakami
Den japanske forfatter kommer i oktober 2016 til Danmark for at modtage Hans Christian Andersens Litteraturpris. For komitéen bag prisen har Murakamis »fabulerende prosa« et enestående internationalt udsyn og leger med læserens typiske forestillinger om køn og identitet. »Murakamis evne til dristigt at blande klassisk fortællekunst, popkultur, japansk tradition, drømmende realisme og filosofisk diskussion løfter arven fra Andersens fortællekunst,« lyder det fra komitéen, der tidligere har givet prisen til forfattere som Isabel Allende og Salman Rushdie. red.
Kristine Sloth
En af landets yngste og største YouTube- stjerner med 125.000 faste følgere har lige udgivet sin anden bog Enestående, der bygger videre på hendes populære videoer. Sloths første bog Min verden, blev udgivet for blot et år siden af den 16 år gamle Sloth. Min verden handlede om Kristines tid som mobbeoffer, og om hvordan hun kom igennem den. Enestående er en guide til unge teenagepiger, om hvordan man overvinder de udfordringer, teenagelivet byder på. Bogen er på 144 sider og er udkommet på forlaget People’s Press. Aila

