Mere end en fodboldkamp
Vi plejer at sige, at en fodboldkamp mellem Sverige og Danmark ikke bare er en fodboldkamp, men et symbolsk slag om nordisk herredømme. Det hygger vi os med. Men lige bag den rituelle krigsretorik lurer en virkelig strid, som ikke kun er historisk og symbolsk, men hamrende aktuel og ’jävla verkligen’
Under en VM-kvalifikationskamp i 2009 har danske fans rullet et banner ud på C-tribunen, der trækker på fortiden og den evige rivalisering mellem de to arvefjender.


 Stiller man sig på kajen i København og stirrer ud over Øresund, kan man i klart vejr skimte konturerne af et land, som ikke findes. Satellitbilleder og kartografiske opmålinger afslører ganske vist et større geografisk landområde derovre på den anden side af sundet, et område, som strækker sig over 1.572 kilometer fra nord til syd og huser en befolkning på knap 10 millioner indbyggere. Men set fra Danmark findes Sverige ikke, ikke som en entydig størrelse i hvert fald.
Landet hinsidan er et hvidt lærred, vi fremkalder vores egne forestillinger på: Den danske venstrefløj ser i Sverige et multikulturelt Utopia gennemsyret af humanisme, ligestilling og en anstændig debattone, mens højrefløjen skuer et formynderisk forbudsland med en magtfuld godhedsindustri og en undertrykt politisk offentlighed. Fra kajen i Danmark findes Sverige ikke – der findes kun et flertydigt sindbillede på det bedste og det værste; på alt det vi længes efter og frygter for.
Læs også: Kampen om værdierne
Men hvad er det ved det aflange landområde mod nord, som vækker så ambivalente følelser i os? »Vil man forstå vores forhold til Sverige, er man nødt til at forstå vores lange, fælles historie,« siger Thorsten Borring Olesen på telefon fra Aarhus Universitet, hvor han er professor i nordisk og europæisk historie.
Det lyder forjættende, at svarene på nutidens spørgsmål skal findes i fortiden – men er det også sandt? Spiller den historiske dansk-svenske rivalisering stadig en reel rolle, eller er det bare en slidt kliché, vi underholder hinanden med, når vi vil tilføre en afgørende fodboldlandskamp lidt ekstra hissa hussa hejsasa? Nej, forsikrer Thorsten Borring Olesen. Det er ikke bare noget, vi siger. Der findes næppe nogen nationer i verdenshistorien, som har bekriget hinanden mere end Danmark og Sverige – ikke engang de notoriske arvefjender England og Frankrig – og betydningen af vores fælles blodige forhistorie er umulig at overvurdere.
»Mellem 1500-tallet og frem til freden i 1720 førte Danmark og Sverige et utal af krige, som grundlæggende handlede om, hvem der skulle være den dominerende magt i Norden. Siden mistede vi begge gradvist vores position som europæiske stormagter og blev til typiske småstater, men det fik ikke rivaliseringen til at dø ud. Tværtimod. Spillet om at være den, der anslår taktstokken i Norden lever fortsat i bedste velgående – nu bare under mere fredelige former,« siger han.
Læs også: Hvad nu hvis forfatterne skulle afgøre kampen?
I 1960’erne bestod rivaliseringen i en politisk magtkamp om, hvilken form for europæisk samarbejde, de nordiske lande skulle tilslutte sig – og de seneste 15 år har striden været ført på det værdipolitiske område, hvor forskellige holdninger til alt lige fra indvandring, Irakkrig, ytringsfrihed, racisme og feminisme igen har vakt krigsretorikken til live.
Den svenske socialdemokrat og senere partileder Mona Sahlin hævdede for eksempel i 2006, at den danske udlændingepolitik var »ekstrem«, og at den »dæmoniserer flygtninge«, hvortil Pia Kjærsgaard (DF) netop replicerede med et lån fra vores fælles blodige krigshistorie: »Har Sverige nogen særlig grund til at føre sig frem på Danmarks bekostning? Sverige, som i 1600-tallet på grusomste vis etnisk udrensede den danske befolkning og dansk kultur i Skåne. Mona Sahlin burde se sig i spejlet, før hun slynger beskyldninger ud i Europa,« lød det indigneret fra Pia Kjærsgaard i et skriftligt svar, som bar overskriften »Sæt en broklap i Øresundsbroen«.
Med andre ord: Vores fortid som arvefjender er ikke glemt, men leverer fortsat ammunition til den retoriske krig på værdier, som siden 2001 har præget og plaget det dansk-svenske forhold.
»Lige siden Fogh-regeringen kom til magten har Danmark fjernet sig mere og mere fra det fælles nordiske udgangspunkt. Vi har skåret ned på ulandsbistanden, strammet vores flygtninge- og udlændingepolitik og skruet op for den aktivistiske udenrigspolitik med en krig i Irak, som Sverige ikke har tøvet med at kalde et brud på Folkeretten. Og i takt med at værdipolitikken på denne måde er blevet polariseret, er debatten også blevet mere skarp,« siger Thorsten Borring Olesen.
’Medborgerne har stemt ...’
Men hvor stor er kulturkløften egentlig mellem os danskere og svenskere, når det kommer til stykket? Ifølge socialpsykolog og professor emeritus Lars Dencik er den anseelig, og forskellene handler ikke bare om frikadeller versus kötbullar, men om langt mere fundamentale forhold som nu for eksempel vores forståelse af, hvad det overhovedet vil sige at være en nation og et folk.
»Der findes grundlæggende to forskellige definitioner på, hvad der konstituerer en nation og et folk,« siger Lars Dencik.
»Den ene, ’demos’, definerer folket som de mennesker, der bor i landet. Mens den anden, ’etnos’, definerer folket som de mennesker, der har deres oprindelse i landet. I Sverige har man den officielle opfattelse, at man kan komme fra forskellige lande, religioner og baggrunde og stadig tilhøre folket. Mens man i Danmark lige fra Grundtvig og frem til Søren Krarup har defineret folket som dem, der tilhører det samme folkeslag. Det er en stor forskel, som blandt andet viser sig, når der er valg, og man i Danmark siger: ’Danskerne har stemt ...’. Mens man i Sverige siger: ’Medborgerne har stemt ...’«
Lars Dencik er svensk statsborger, men har boet i Danmark i en periode på over 30 år, indtil han i 2008 atter besluttede sig for at flytte tilbage til Stockholm. De mange år på dansk grund har givet ham et særligt privilegeret dobbeltblik på Sverige og Danmarks indbyrdes kulturforskelle. Den dyrkelse af folket, man finder i Danmark, viser sig ifølge Lars Dencik i en udbredt skepsis imod eliten, som man ikke i samme grad finder i Sverige.
»I Sverige har man aldrig haft rindalismen eller andre populistiske antielitære bevægelser, og derfor er kultureliten ikke blevet mødt med den samme form for foragt som i Danmark. I Sverige er kultureliten tværtimod blevet opfattet som et særligt oplyst mindretal, der har til opgave at vise vej for folket gennem sin dannelse,« siger han.
Den samme forskel viser sig i vores divergerende holdninger til staten og den grad af indflydelse, vi tillader den at have på vores liv.
»Skal man formulere det meget enkelt, så er Danmark kendetegnet ved at være et induktivt samfund, hvor forandringer traditionelt er kommet nedefra i form af andels- og lokalforeninger. Man har en holdning til, at staten ikke skal komme med alt for mange tiltag. Helt modsat forholder det sig i Sverige, som er kendetegnet ved at være et langt mere deduktivt system. Vi vil typisk lave en statslig udredning, indkalde nationens eksperter og bede dem om i fællesskab at finde den bedste løsning, som regeringen så efterfølgende kan implementere.«
–Hvad er den negative side af det svenske ekspertsamfund?
»Man kan sige, at der er en vis forhindring for lokal fornyelse. I lang tid var den svenske folkeskole eksempelvis et statsligt anliggende. Man havde nationale skoleplaner, som ned til mindste detalje dikterede, hvad alle 3.-klasser skulle læse på næste torsdag kl. 11. Og det gjorde, at man gik glip af den pædagogiske fornyelse, som der f.eks. fandtes betydeligt mere af i Danmark, hvor der blev eksperimenteret med lilleskoler og meget andet. Siden lagde Göran Persson ansvaret for skolerne over på kommunerne, men pointen er den samme, nemlig at den innovation og fornyelse, som kan komme nedefra, har bedre kår i Danmark end i Sverige.«
Et selvsmigrende billede
Forskellen på det ’deduktive’ svenske samfund og det ’induktive’ danske kommer også til udtryk i holdningen til feminisme. Da ligestillingsspørgsmålet for alvorlig kom på dagsordnen efter ungdomsoprøret i 1968, reagerede den danske rødstrømpebevægelse antiautoritært og organiserede sig i græsrodsbevægelser uden om Folketinget. I Sverige rakte man derimod ud efter de politiske partier og fik gjort ligestilling til en prioritet i Riksdagen. Når vi i Danmark hånligt omtaler svensk feminisme som »statsfeminisme« er det således en ret præcis udlægning af den historiske forskel.
»Den form for feminisme, som rødstrømpebevægelsen førte frem i Danmark, var en deklamatorisk form for feminisme, mens den i Sverige – ganske typisk – blev langt mere reformatorisk. På den svenske venstrefløj var der da også en følelse af, at man i Danmark brugte mange store ord, men at tingene ikke for alvor blev gennemført i praksis,« siger Lars Dencik.
Men hvad så med den offentlige debat? Den kan vi vel blive enige om, er både undertrykt og hvirvlet ind i et politisk korrekt sprog, som afholder folk fra at sige, hvad de mener?
»Jeg synes måske, at det er et noget selvsmigrende billede, danskerne har af sig selv på det her punkt,« fortsætter Lars Dencik: »Alle kan give deres mening til kende i Sverige, men det er rigtigt, at der findes en anstændighedsnorm. Tag nu for eksempel sådan en kunstner som Dan Park. Han er fuldstændig ukendt i Sverige, en totalt nobody. Men da man besluttede sig for at fjerne nogle af hans billeder i Malmø, blev han pludselig en helt i Danmark. Man så ham som endnu et eksempel på den undertrykte svenske offentlighed. Virkeligheden var, at han i sine billeder havde hængt tre personer med navns nævnelse, og at det er ulovligt at opfordre til mord, også selv om det foregår i kunsten. Men den nuance kom aldrig frem i Danmark, hvor man elsker at puste til det stereotype billede af Sverige som et forbudsland,« siger Lars Dencik.
Sandt er det, at man i Sverige har haft tradition for flere love og statslige regulativer end i Danmark, ikke mindst på sundhedsområdet med love mod alkohol, tobak og miljøfarlige produkter, men målt på andre parametre er tolerancen ikke mindre i Sverige end i Danmark – den er højst anderledes:
»I Danmark har man stor plads til forskellighed inden for fællesskabet – man har Roskilde Universitet, Christiania og noget, der minder om fri hash. Men folk, der ønsker at gå med tørklæde og ikke drikke øl, ser man hurtigt skævt til. Man er tolerant indadtil og intolerant udadtil. I Sverige er den generelle tolerancetærskel måske en smule mindre på nogle områder, men til gengæld gælder den for alle.«
Forskellene mellem Danmark og Sverige er med andre ord til at få øje på. Men spørger man Thorsten Borring Olesen kan man også komme til at stirre sig blind på dem. Det store problem, når vi taler om kulturkløften mellem Danmark og Sverige, er, at vi altid selv er indlejret i diskussionen.
»Når vi ser på os selv indefra, fra Norden, så kan vi godt få øje på forskellene – og nogle gange er forskellene de eneste, vi kan få øje på. Men hvis du ser på os fra Washington eller Shanghai, så er vi stadig påfaldende ens,« siger Thorsten Borring Olesen, der mener, at historien om det rivaliserende broderfolk er lige så klassisk som den om Kain og Abel. Der er en grund til at udtrykket ’svenske tilstande’ både kan fungere som en ros og et skældsord i Danmark. Vores forhold til broderfolket er kærlighed og had i lige doser.
»På det personlige plan er de hårdeste stridigheder jo som regel også familiefejder – og det er vel også derfor, at debatten undertiden kan blive så ophedet mellem Danmark og Sverige. Det er jo, fordi vi grundlæggende ikke er ligegyldige for hinanden.«

