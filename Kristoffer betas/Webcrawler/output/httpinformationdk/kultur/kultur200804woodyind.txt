Woody og Indy til Cannes
Ingen danske film i hovedkonkurrencen i Cannes i år, men masser af spændende titler fra resten af verden


 Offentliggørelsen af programmet for filmfestivalen i Cannes er i år en uge forsinket, hvilket angiveligt skyldes, at ikke alle de film, især amerikanske, som programchef Thierry Fremaux ønskede sig til konkurrence og med i det officielle program, nåede at blive færdige.
Men kigger man ned over listen med film inde og ude for konkurrence og i sideserien Un Certain Regard, ser det bestemt ud, som om Fremaux et langt stykke hen ad vejen alligevel har fået sin vilje. Det ligner en solid og opløftende blanding af gamle kendinge og nye talenter - og rygterne om færre amerikanske film på Croisetten i år synes også at have været overdrevne.
Steven Soderberghs to film om Che Guevara, The Argentine og Guerilla, som i de seneste uger har været omgærdet med størst usikkerhed, er begge med blandt de 20 film i hovedkonkurrencen. Det samme er Clint Eastwoods periodethriller Changeling, der har Angelina Jolie og John Malkovich i hovedrollerne.
Originalt og velkendt
Canadiske Atom Egoyans Adoration har også fundet vej til konkurrencen side om side med nye film af tyrkiske Nuri Bilge Ceylan, italienske Paolo Sorrentino, kinesiske Jia Zhangke, tyske Wim Wenders, de dobbelte Guldpalmevindere fra Belgien Dardenne-brødrene og ikke mindst manuskriptforfatteren Charlie Kaufman, der debuterer som instruktør med Synecdoche, New York. Filmen, der handler om en teaterinstruktør, som i forbindelse med opførelsen af et nyt stykke opfører en 1:1-model af New York i et pakhus, bliver utvivlsomt en oplevelse af de mere originale - Kaufman har blandt andet skrevet manuskript til Being John Malkovich og Orkidétyven.
Uden for konkurrence i det officielle program kan man se Woody Allens seneste film, Vicky Cristina Barcelona, der er optaget i Spanien, og selvfølgelig Steven Spielbergs fjerde og med begejstring imødesete Indiana Jones-film, Indiana Jones og Krystalkraniets Kongerige.
Det danske islæt
Som et led i en række midnats- og special-visninger kan man se et par spændende dokumentarfilm, Emir Kusturicas længe ventede portræt af fodbold-guden Maradona og Marina Zenovichs allerede meget roste Roman Polanski: Wanted and Desired, der handler om den polskfødte instruktør og hans problemer med at rejse ind i USA pga. en efterhånden gammel sag om sex med en mindreårig. I Un Certain Regard er der blevet plads til både en svensk og en norsk film. Nordmanden Bent Hamer, der tre gange tidligere har været i Cannes med sine film, er aktuel med O' Horten, mens Ruben Östlund repræsenterer Sverige med De ofrivilliga. De to får blandt andet selskab af amerikanske James Toback og japanske Kiyoshi Kurosawa. Det danske islæt udgøres indtil videre af Martin de Thurahs 43 minutter lange Ung mand falder, der er udtaget til Semaine de la Critique, den internationale kritiker-uge, der løber parallelt med hovedprogrammet, og hvis fulde program offentliggøres i morgen. 
Titlerne på de film, der er med i Quinzaine des Réalisateurs, den anden af de uafhængige sideserier, bliver afsløret i morgen.

