Eliasson og Tal R dekorerer skateboards til Kabuls piger
Organisationen Skateistan åbner i aften dørene for et støttearrangement til fordel for afghanske skatere. Kabuls teenagepiger skal også op på rampen, lyder det fra folkene bag


 Afghanske piger skal ikke bare ud over rampen, men også ned af den, hvis det står til folkene bag organisationen Skateistan. 
Skateistan driver en skateboardskole i Afghanistan, og organisationens ambition er at indsamle penge til at bygge en indendørs skatepark i Kabul.
Derfor bliver der i aften skabt en utraditionel forbindelse mellem Københavns stenbro og Kabuls støvede gader, når Copenhagen Skatepark er rammen om en støttefest til fordel for Skateistan 
Overraskende mange af Kabuls drenge og piger er i de seneste år begyndt at skate. Og med en indendørs skatepark kan hjulene fremover rulle året rundt - også i de bidende kolde vintermåneder.
"En anden fordel ved parken er, at pigerne her kan få lov til at fortsætte med at skate, efter at de er kommet i puberteten, fordi det foregår indendørs. Hvis det kun kan foregå udendørs, holder familierne dem hjemme," siger en af arrangørerne bag, Kristoffer Nilaus Tarp, der også er tidligere diplomat i Afghanistan.
Kørner-board
Sammen med den københavnske skatepark har han fået danske kunstnere som Olafur Eliasson, John Kørner, Tal R og Kristian von Hornsleth, samt internationale navne som Cody Hudson og Todd James til at dekorere og udstille skateboards i skateparken. Alle boards bortloddes på laurits.com. 
Til arrangementet vil tyske stjernekokke lave et stort folkekøkken og senere på aftenen spiller bl.a. Trentemøller, Kjeld Tolstrup og Pato op til fest.
Hele overskuddet fra auktionen og festen går til Skateistan og den nye skatepark i Kabul.

