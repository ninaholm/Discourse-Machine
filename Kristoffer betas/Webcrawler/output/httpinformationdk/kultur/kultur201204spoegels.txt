Spøgelsesspejl af spionglas
Designduoen ’benandsebastian’ repræsenteret på Danish Crafts udstillingsstand Mindcraft i forbindelse med Milano-Triennalen


 Mobilforbindelse til Sebastian de la Cour, den ene af de to kunstnere i værkstedet ’benandsebastian’:
– Er du i Milano?
»Nej først til åbningen i næste uge.«
– I erselv til stede, så det ikke bliver en fantomforestilling, ligesom jeres udstilling ’Phantom Limbs’ på Designmuseum Danmark lige nu?
»Det er kun mig, der tager til Milano. Fantomsmerter forudsætter, at der mangler en kropsdel, en fod for eksempel, så det er passende, at Ben bliver hjemme!«
– Nå ja ... og hvad er det, du og Ben Clement skal udstille?
»Mindcraft-kuratoren Cecilie Manz foreslog os at lave et spejl, og det har vi gjort, selv om det ikke er endt som noget helt almindeligt garderobespejl. Det ville ikke lige være os. Så vi har kikket på belgiske 1600-tals spejle i et indisk palads. De er helt falmede eller transluscente, så man ser sig selv som spøgelse, nærmest. Man må rekonstruere sin egen identitet, når man bliver nægtet sit spejlbillede.«
– Et uklart spejl eller en gåde ...
» ...Omkring en meter højt, bygget op som en slags kantet halvkugle efter Tiffany-princippet, men af spionglas indfattet i kobberfoliekanter.«
– Hvor har I lært teknikken?
»På Youtube, for det er en almindelig hobby blandt amerikanske husmødre at kopiere Tiffany-lamper.«
– Skal jeres objekt i produktion?
»Den side af sagen interesserer os ikke så meget ...«
– Det er på den anden side det, Mindcraft og Triennalen i Milano går ud på. At producenter og designere finder hinanden ...
»Jamen måske kunne man få vores spejl fremstillet i amerikansk hjemmeproduktion. Ligesom de fineste designersweaters i bedstemorstrik!«
– På jeres udstilling lige nu i det gamle Kunstindustrimuseum kombinerer I jeres egne unika med genstande fra museets samlinger. Blandt andet nogle fine transportkasser til vaser, der til gengæld ikke findes i samlingen længere ...
»Det svarer på sin vis til de betonstøbeforme, vi udstiller fra vores klassiske ruin-elementer til en udstilling i Sølyst slotspark.«
– Forskallingerne kunne godt gå for at være moderne sammenklappelige møbler til et børnebibliotek, sådan som de står mellem barokstole og kinesiske silkeskærme. Er jeres udstilling kritisk over for museumstanken?
»Nej, ikke kritisk, men kommenterende! Vi leger med konteksten, ligesom på danske Mindcraft i Milano!«
 
Udstillingen på Designmuseum Danmark er åben denne weekend med

