En fortælling om krigen og menneskene og syndefaldet
Baggrunden for 'Armadillo' er både ønsket om en mere nuanceret debat om krigen i Afghanistan og en større fortælling om liv og død, fortæller instruktøren, Janus Metz


 CANNES - »Hvor skal vi filme? Hvad skal vi filme? Hvem skal vi filme? Hvor lang tid skal vi være der? Hvor lang tid kan vi holde ud at være der?«
Det var nogle af de mange spørgsmål, Janus Metz måtte stille sig selv, inden han besluttede sig for at lave Armadillo, en dokumentarfilm, der følger udsendelsen af en deling danske soldater i Af-ghanistan.
»En af de store beslutninger var, at vi skulle tage væk for at undgå selv at blive soldater og hele tiden holde en eller anden distance til det, der foregår, så vi i en eller anden forstand kunne have så pudsede briller som muligt,« siger Janus Metz, da han efter en vellykket første visning af filmen på filmfestivalen i Cannes mødes med Information og den øvrige danske presse.
- Hvorfor overhovedet lave filmen?
»Der er flere grunde til det. Jeg kunne godt vælge at komme med en lang, politisk forklaring om, hvordan vi har brug for en mere nuanceret og virkelig og ærlig debat i Danmark. Meget af den journalistiske dækning af krigen i Afghanistan har haft svære vilkår; begrænsede presseture, hvor man må tage mange af de ting, man bliver fortalt, for gode varer.«
»Men en anden grund er, at i de ting, jeg laver, interesserer jeg mig for overgangsriter og store, skæbnetunge beslutninger og mennesker, der står i en transitionsfase, og det at lave en krigsfilm var enormt besnærende, fordi det handler om de helt store temaer. Det handler om liv og død, det civiliserede over for det arkaiske. At lave en dansk krigsfilm i Afghanistan handler også om Danmark som et lille land, der gerne vil være sammen med de store aktører. Jeg synes, at der var en national fortælling, men der var også en mytologisk fortælling om krigen og menneskene og syndefaldet.«
- Hvordan har forsvarets rolle været i forhold til filmen - har de haft noget at skulle have sagt før og efter?
»Det er en film, der lidt er kommet i stand som et bumletog. Vi har lavet lidt, og så har vi lavet lidt mere, og så har vi optaget i lejrene. Og så endte det med, at vi kom og gik, som vi ville. På det plan har forsvaret faktisk været åbne og hjælpsomme. Den cadeau vil jeg give dem. Jeg har ikke på forhånd skullet æde nogle kameler i forhold til min egen integritet som filmskaber.«
- Hvordan har forsvaret det så med den færdige film?
»Jeg ved ikke helt præcis, hvordan forsvaret har det med den her film, hvis jeg skal være ærlig. Det kan godt være, at den er blevet lige lidt mere voldsom, end de havde håbet. Men det er mit indtryk, at der har været en interesse for også at lave en film, som kom tæt på virkeligheden på godt og ondt og viste krigen for, hvad krigen var. Da jeg kom til Afghanistan, var en af de første ting, jeg oplevede, at en soldat fra det tidligere hold sagde til mig, da jeg fortalte ham, at vi skulle følge delingen under hele sin udsendelse, at 'så skal I også vise det, som det er. I skal vise det hele, fordi dem derhjemme forstår ikke, hvad det er, der foregår hernede.' Der har været, er stadigvæk og vil nok fortsat være en kløft mellem almindelige borgere i Danmark og soldaterne i Afghanistan, fordi det er en voldsom virkelighed, de skal håndtere.«
- Armadillo er en meget æstetisk film, og du bruger fortællemæssige greb i filmen, der skærper historien. Hvilke overvejelser har du gjort dig i den forbindelse?
»Vi har klippet rigtig mange versioner af filmen, men det at tage et billede er at tage et billede. Det kan aldrig være 1:1-repræsentation af virkeligheden, og der har vi sådan set gået med den filmiske værktøjskasse og sagt, at 'så længe, det er ærligt for os og vores oplevelser i Afghanistan, er det den film, der er rigtigst.' Og så har vi jo i øvrigt haft soldaterne inde for at se filmen, og der er mange, der siger, at 'det rammer sgu meget godt nogle af de ting, der skete, og de følelser, der var.'«


