’Kan pigen redde dagen og drengen bage kagen?’
Børn er frisindede og åbne for mangfoldighed i forhold til køn. Også i deres tv-forbrug. Derfor er det vigtigt, at man ikke presser kønsstereotyper ned over de små poder, siger Dansk Kvindesamfund. Det afholdt i sidste uge paneldebat om køn på tv og i film. Information var med


 Der er problemer med projektoren i Københavns Hovedbiblioteks salon, hvor op imod 200 tilskuere sidder og venter på, at debatarrangementet Kan pigen redde dagen og drengen bage kagen skal gå i gang. En mandlig pedel tager sig af teknikken. Han fikser projektoren fra en stige og illustrerer på effektiv vis aftenens hovedtema foran de kvindelige paneldeltagere og det overvejende kvindelige publikum – panelet skal tale om kønsstereotyper. Helt nøjagtigt skal debatten handle om, hvordan køn fremstilles i børneunderholdning.
»Vi har lagt mærke til, at der generelt er et øget fokus på kønsforskelle i stedet for på kønsligheder i forhold til børn. Man fokuserer på det i forhold til legetøj, i den pædagogiske tilgang til børn og måske også i forhold til underholdning til børn. Børn og unge spejler sig i det, de ser på tv. Også i fremstillingen af, hvordan man er pige, og hvordan man er dreng.« siger Lise Bæk Vestermark fra Dansk Kvindesamfund.
Kirstine Vinderskov, deltager i panelet og kanalchef for DR ULTRA og DR Ramasjang, mener også, at det er vigtigt at se kritisk på kønsfremstillingen i de programmer, som børnene præsenteres for, og at DR, som er den største danske aktør i forhold til børne-tv, har et særligt ansvar for at omsætte danskernes licenspenge til udsendelser, der giver udtryk for mangfoldighed, og som ikke understøtter stereotype forestillinger om for eksempel køn. Hun siger, at man på DR’s sendeflade til børn arbejder bevidst med at fremme mangfoldighed i programmerne:
»Vi har ikke lyst til at tage den kønsopdeling, som vi kender fra legetøjsbutikken med ind i vores univers. Vi arbejder meget med at vise børnene, at der ikke er én rigtig måde at være på hverken i forhold til køn, udseende, hudfarve, etnicitet eller andre ting.«
Ikke alle piger er som Pippi
Børn er ikke reaktionære eller stereotype i deres opfattelser af køn, siger Kirstine Vinderskov, og når de ser tv, vælger de ofte programmer, som går imod de forventninger, man kunne have til køn: »Programmet Shanne giver et intimt kig ind i pigeværelset. Det er et meget følsomt program, og der er faktisk flere drenge end piger, der ser det. Et af de programmer som tiltrækker flest piger på ULTRA hedder Danmarks Vildeste Maskine og handler om store og vilde maskiner,« siger Kirstine Vinderskov.
Hun fremhæver også, at det største børnehit på DR lige nu er Den Store Bagedyst. »Der er sindssygt mange drenge, der ser det. Så hvis vi fokuserer på den måde, børnene forbruger vores programmer på, kunne det godt se ud, som om drengene kan bage kagen.«
Men selv om børn altså som udgangspunkt ikke er reaktionære, er det vigtigt, at vi ikke påvirker dem til at blive det, siger Kirstine Vinderskov. Hun mener selv, at DR der i DR’s udsendelser findes mange forskellige kønsudtryk, og at det måske netop er mangfoldigheden i fremstillingerne af kønsroller, der er vigtig. For piger skal for eksempel ikke tvinges til at være stærke ’Pippi-piger’. »Der har været lidt en tendens til, at man siger: ’Hvis man er en rigtig pige, så er man ligesom Pippi.’ Men det er jo lidt problematisk, hvis de piger, der ikke identificerer sig med at skulle være rigtig seje og handlekraftige, så pludselig ikke bliver betragtet som rigtige piger.«
På DR har de derfor ifølge Kirstine Vinderskov både handlekraftige piger som Motor Mille, der går i kedeldragt og kører Porsche og mere stille piger som Silje. Og de har superstereotype drengekarakterer som sømanden Onkel Reje, der ryger pibe og synger om, at han ikke kan lide at gå i bad, mens der i det omvendte realityprogram Ultrahuset – hvor man ikke bliver stemt ud af et fællesskab, men ind i et fællesskab – er plads til, at både den mandlige vært og de drenge, der deltager, kan græde uden at tabe status.
Matematik er stadig for drenge
Ulla Tornemand Larsen fra Dansk Kvindesamfund mener, at der er gode tendenser i forhold til mangfoldighed på DR’s børnesendeflade, men hun påpeger, at der stadig er plads til forbedring: »Når man for eksempel går fra Lille Nørd til Store Nørd så skifter man fra at have et værtsmakkerpar, som består af en dreng og en pige til at have et makkerpar, som består af to drenge. Vi ved fra forskning, at der ikke er forskel på drenges og pigers matematiske evner, men ved kun at have mandlige rollemodeller på den front så medvirker man til at viderebringe et budskab om køn, som gør, at piger får oplevelsen af, at matematik er for drenge og noget, piger ikke kan finde ud af.«
Hun mener også, at der er en tendens til, at det feminine nedgøres. For eksempel nævner hun et computerspil med Kaj og Andrea på DR’s hjemmeside, hvor Kaj brokker sig højlydt over at få kjole på. »Man ser jo ikke Andrea på tilsvarende måde brokke sig over at blive klædt ud som ridder,« siger hun.
Lektor ved Institut for Medier, Erkendelse og Formidling Christa Lykke Christensen har forsket i fremstillingen af køn i dansk børneunderholdning. Hun mener, at vi i Danmark – og ikke mindst på DR – har en lang tradition for at styre uden om de værste stereotyper, når vi laver visuel underholdning til børn, men hun mener også, at der stadig er plads til forbedringer: »Vi ser gennemgående, at de to køns roller ikke er fastlåste, men at de er til forhandling. Jeg vil dog sige, at selv om pigen godt kan redde dagen, har drengen ofte svært ved at bage kagen.«

