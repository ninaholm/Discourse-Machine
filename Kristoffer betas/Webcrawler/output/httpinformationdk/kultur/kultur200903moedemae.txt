Et møde med mæcenen
Den engelske velhaver Nicholas Berwin betaler Thomas Skade-Rasmussen Strøbechs advokatregninger. Retssagen er på én gang kunst og alvor, mener han


 Der dufter kun diskret af overklasse i Nicholas Berwins penthouselejlighed midt i Covent Garden i hjertet af London. Nok er her moderne kunst og designermøbler. Men stilen er uprætentiøs. Enkle former og farver. Intet guld og glimmer. 
Den midaldrende englænder er manden, der betaler advokatregningerne, når den danske performancekunstner Thomas Skade-Rasmussen Strøbech indleder retssag mod Gyldendal og forfatteren, der kalder sig repræsentant for kunstfabrikken Das Beckwerk. Indtil for ti år siden var han indehaver af et internationalt konsulentfirma med speciale i finansrådgivning. Men så trak han sig tilbage for at få mere tid til det, han holder allermest af. Kunst. 
Siden er han blevet mæcen for fem unge talenter, heriblandt Thomas Skade-Rasmussen. Eller Thomas Altheimer, som han hedder i England for tiden
"Jeg kunne se med det samme, at både Nielsen og Rasmussen er to dybt interessante personer," siger Nicholas Berwin og fortæller, at han mødte de danske kunstnere i et fly fra London til Washington. 
De var på vej til USA på den rejse, som dokumenteres i romanen Suverænen, hvor Thomas Skade-Rasmussen mod sin vilje spiller hovedrollen. 
"De fortalte om deres projekt, der involverede en demokratikasse, som de havde haft med i Irak og nu ville bringe til demokratiets hjemland. Jeg synes, det var et fascinerende projekt," siger Nicholas Berwin, der allerede på vej over Atlanten fornemmede, at der var ved at vokse en kløft op mellem de to kunstnere:
"Jeg fik det indtryk, at Nielsen brugte Rasmussen uden at give så meget tilbage. Men jeg snakkede mest med Rasmussen. Jeg blev sat ved siden af ham i stedet for Nielsen. De var blevet trætte af hinanden. Vi sad og snakkede i syv timer. Det var sådan, vi lærte hinanden at kende."
En del af dynamikken
Nicholas Berwin serverer te. First flush utvivlsomt. Efter Eton blev han uddannet i filosofi og tysk litteratur ved Oxford University, fortæller han. Først derefter trådte han ind i finansverdenen.
"Det er klart, at hele denne sag er en del af dynamikken i Thomas' kunst. Og at se denne dynamik udvikle sig under en juridisk sags betingelser tilfører meget vægt til hans projekt. På den måde er sagen mere end bare udtryk for personligt nag," siger Nicholas Berwin, som har været med til at finansiere flere af Thomas Skade-Rasmussens kunstprojekter, der alle indebærer en eksperimenterende leg med begrebet identitet.
 Men samtidig er der bestemt et element af alvor i sagen, mener Nicholas Berwin:
"Det er identitetstyveri og en appropriation af Thomas' input i kunstprojektet i et forsøg på at hævde, de er Nielsens egne. Det er dybt ugenerøst over for en, der har været din kunstneriske partner. Derfor mener jeg, det er rigtigt, at Thomas skal forsvare sin persons ukrænkelighed og ikke lade sig stjæle til fordel for Nielsens kunstneriske formål," siger han og tilføjer:
"Jeg ved ikke, om Thomas er dybt såret. Han er nok lige så meget smigret over at være hovedperson i en roman og få sit portræt trykt på plakater, der bliver hængt op over hele byen. Men hans ønske om ikke at lade Nielsen slippe afsted med hans tyveri er ikke en del af kunsten. Det er kernen af den juridiske sag. Derfor er det også vigtigt at understrege, at det ikke er ligegyldigt spild af rettens tid. Der er bestemt en vigtig pointe i sagen."


