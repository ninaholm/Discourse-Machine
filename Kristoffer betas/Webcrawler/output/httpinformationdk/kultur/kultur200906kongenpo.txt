Kongen af pop har fået fred
Michael Jackson døde af et hjerteanfald torsdag, 50 år gammel. Dermed er verdens største popstjerne gledet hinsides til et forhåbentlig mindre besværet efterliv, hvor han ikke skal halse efter offentlighedens anerkendelse
Michael Jackson vil blive husket for et bizart, langstrakt, tragisk efterspil til en glorværdig musikalsk karriere, der toppede for 25 år siden. Men musikken vil bestå. Her ses Michael Jackson i 1993 ved en koncert i Singapore på hans 35 års fødselsdag. Han døde torsdag aften.

Det var ikke et nemt liv - og han forsøgte at omskrive det igen og igen. Og det kunne ses. Michael Jackson forandrede sit udseende radikalt op gennem årtierne. Mens hele verden så på.Men nu er hans historie-skrivning slut, og han har fået fred fra alverdens kameralinser.En ambulance blev torsdag eftermiddag tilkaldt til Jacksons bopæl, en lejet villa i Bel Air, Los Angeles. Den 50-årige stjerne trak ikke længere vejret efter et hjerteanfald, og han genvandt aldrig bevidstheden. Cirka klokken 14.26 californisk tid blev Michael Jackson erklæret død.Dermed er det definitivt farvel til den hysteriske, men soulede falset, det elastiske hoftestød, rhinsten-handsken, moonwalk'en, hatten på sned og skoene i en umulig vinkel fra scenegulvet i ikonisk positur. De bombastiske koncerter. De banebrydende musikvideoer. Den sorte hud, der blev hvid. Næsen, der blev slanket så nådesløst. Manden, der forsøgte at blive i barndommen og blev anklaget for pædofili. Med Michael Jacksons død har verden mistet sin største og mest kontroversielle popstjerne i de seneste 30 år. Ikke siden Elvis Presley har populærmusikken mistet så markant en skikkelse.Født performerDer var - i hvert fald for vores ydre, offentlige blik - intet ordinært ved Michael Jacksons liv. Han debuterede som professionel performer som 11-årig, som den energiske yngling i front for Jackson 5. Som lillebror og front-charmetrold arbejdede han hårdt med sine brødre i talentshow og klubber landet over - ofte som opvarmning til striptease eller anden voksenunderholdning. Alt sammen under ledelse af hans far Joe Jackson og Berry Gordy Jr., grundlæggeren af pladeselskabet Motown.Men det var efter bruddet med farmand, Motown og Jackson 5, at hans karriere for alvor eksploderede.  Off The Wall  fra 1979 - hans femte album som solokunstner og hans første som voksen - var en sublim og uhørt luksuriøs og smidigt formuleret udforskning af discoen. »Don't Stop Till You Get Enough« og »Rock With You« står som klassikere, og især førstnævnte indfangede disco-æraens glimmer i Jacksons falset og forudsagde i sin lydlige luksus 80'ernes glamour.Albummet var hans første gyldne samarbejde med produceren Quincy Jones, og da efterfølgeren  Thriller  udkom tre år senere, var Jackson (og Jones) i en klasse for sig selv, ja, nærmest en genre i egen ret.Pop, soul, rock, disco, electro i labre, uventede kombinationer. En syg guitarsolo her, et ondt nøgent beat der, en ballade dyppet i lyd sødere og tykkere end sirup, et hit med afrikansk mellemspil. Sangene står evigtgrønne, og beats og bas fra klassikerne samples stadig i stor stil.Racistisk MTVJackson forstod tidligt vigtigheden af musikvideoen, og da han og hans pladeselskab begyndte at investere voldsomt i mediet, betød det ikke kun et kommercielt boost med klassiske videoer til »Billie Jean« og »Thriller«, men også at Jackson opnåede stjernestatus på MTV som den første afroamerikanske kunstner.Tilbage i begyndelsen af 80'erne sendte MTV kun 'hvide' videoer. Men Jacksons pladeselskabsboss truede ganske enkelt med at trække hele kataloget af kunstnere, hvis ikke MTV transmitterede »Billie Jean«. Det gjorde de så den 10. marts 1983.Dermed blev der skrevet race- og musikvideo-historie med den hyperpopulære, stilfulde og 80'er-farvede video til sangen om en kvinde, der hævder, at jeg-personen er far til hendes barn.  »My mother always told me be careful who you love« .I 1993 sagde Jackson: »I feel I was chosen as an instrument to just give music and love and harmony to the world« .Men i virkeligheden ville han vist selv elskes. Så han arbejdede hårdt for sin far, som straffede ham og tog hans barndom fra ham. Han kunne kaste op ved synet af sin far, og drengene i Jackson 5 blev straffet med livremmen, hvis ikke de præsterede. Og efter frigørelsen fra faderen har Jackson i stedet arbejdet hårdt og stadig mere forkrampet for at vinde offentlighedens gunst.Søgte sin tabte barndomHan forsøgte tilsyneladende også at genvinde sin tabte barndom, ikke mindst på sin flamboyante ranch Neverland, opkaldt efter landet, hvor Peter Pan levede en uendelig barndom. Neverland indeholdt en forlystelsespark, en zoologisk have og en 50 sæders biograf. Og han elskede at omgås børn.Alt imens forsøgte han også at omskrive sin fortid og måske slette sporene af sit fædrene ophav med omsiggribende plastikoperationer. Hans hud mistede stadig mere pigmentfarve, angiveligt på grund af en hud- sygdom. Men det var til  gengæld ikke naturens hånd, der drænede hans ansigt for afroamerikanske træk for til sidst at vige pladsen for et sært, pluskæbet elver-fænomen fra Walt Disneys underbevidsthed, som hele verden så med undren på.Måske har Michael Jackson stirret tilbage med lige så stor undren over vores undren, stadig mere desperat efter succes og kærlighed. Så hans koncerter og musikvideoer voksede sig enorme og overvægtige og følelsesmanipulerende ud i det ekstreme, mens det kunstnerisk gik ned ad bakke.Omend langsomt.Ekstremt belastet livJackson forsøgte måske også at gøre sin krop og sit ansigt til et kunstværk, men hvor meget han end prøvede at skabe sig selv, så var han også et produkt af traumebundter, popindustri og celebrity-kultur.Og hans adfærd kan ses som ganske konsekvente og forståelige reaktioner på et ekstremt mentalt belastet liv. En stadig jagt efter anerkendelse på de narcissistiske og helt urimeligt overgearede og ambitiøse præmisser, som blev grundlagt, før han var teenager og forstørret til titaniske proportioner i voksenlivet.Sendt ud i superstjernens fiktion med trosserne kappet til normalitet, almenmenneskelige referencepunkter og måske almindelig menneskelig kontakt. Det er en skæbne, som Britney Spears - en anden tidligere børne-performer - har danset kinddans med i de senere år.Jackson måtte også igennem en ydmygende, fem måneder lang retssag i 2005 anklaget for pædofili. Afholdt i den lille by Santa Maria med over 2.000 journalister på besøg.Jackson dukkede op i pyjamas en af dagene, en anden dansede han på taget af sin bil. Og han vandt sagen. Men han kom sig ikke over den og trak sig om muligt endnu længere ind i sin egen verden i sine sidste år.Han stod ellers over for nogle meget markante møder med verden med sine sidste koncerter nogensinde planlagt til at løbe af stabelen i London fra den 12. juli i år. Koncert-pakken var bizart nok døbt 'This Is It!' og bestod af 50 udsolgte koncerter med samlet over en million tilskuere. Med disse koncerter kunne han have flyttet fokus delvist tilbage til sin position som genial performer og popstjerne frem for udhængt freak og excentriker. Men ak ...Økonomisk på spandenDer var også nye musik-relaterede sagsanlæg i luften mod Jackson, og motivet til koncerterne skulle have været behovet for penge til en stadigt skrantende privatøkonomi.Dét resulterede tidligere i år i bort-auktioneringen af inventar fra Neverland-ranchen, hvilket udstillede en bizar, megaloman, barnlig smag. I auktionskataloget kunne man se kitschede malerier af popstjernen som ridder og konge - og af Einstein og E.T. iført Jacksons signatur- solbriller fra 80'erne.»Det var en otte-årig piges smag, de fleste af kunstværkerne,« som en Time Magazine-redaktør sagde på BBC World News natten til fredag. Auktionen blev aflyst i sidste øjeblik.Musikken holderMichael Jackson vil blive husket for et bizart, langstrakt, tragisk efterspil til en glorværdig musikalsk karriere, der toppede for 25 år siden. Men musikken vil bestå.  Off The Wall  og  Thriller  er indiskutable popklassikere, mens  Bad  og  Dangerous  er betingede popklassikere med uomtvistelige single-perler.Jackson var en brillant sanger og sangskriver, hans samarbejde med især Quincy Jones var i nogle år visionært, og han var en blændende danser, der popularisede bl.a. den såkaldte  moonwalk.Allerede få timer efter hans død blev der solgt T-shirts med påskriften 'Michael Jackson R.I.P.' (hvil i fred,  red. ) uden for UCLA-hospitalet, hvor han døde.Og på både iTunes og Amazon ligger hans albums pt. nummer 1 igen.Der vil altid være penge og kontroverser i hans navn, og hans liv vil blive gransket i nådesløs detalje i de kommende år. Men selv har han fået fred. Det skal være ham vel undt. Selv om det forekommer uretfærdigt, at han hverken fik en barndom eller en alderdom, så kommer det ikke som et chok, at han er død.For Michael Jackson var ved skrantende helbred, og så har han jo faktisk været væk i lang tid. Uden for rækkevidde. Hvor er du henne?, har man spurgt sig selv, når man har set billeder, interviews, tv-klip med manden. Hvor han er henne nu, er forhåbentlig et bedre sted.
