Karen Blixen – en performer
Selviscenesættelsen fejlede bestemt ikke noget. Blixen var en performer, lang tid før det ord fik ben at gå på i kunsten
Møder. På en rejse til USA mødte Karen Blixen Marilyn Monroe og hendes mand, dramatikeren Arthur Miller – og billederne gik verden rundt.


 Én af dansk litteraturhistories store fortællinger er historien om, hvordan en dansk kvinde tæt på de 50 efter 17 år i Kenya vender tilbage til Danmark – mager, udpint, på alle måder helt blanket af. De mænd, hun havde elsket, var døde, hendes kaffefarm gået nedenom og hjem, og hun ejede ikke en klink. Karen Blixen, baronessen af Ngong Hills, måtte flytte tilbage til sit barndomshjem, Rungstedlund, det nuværende Blixen-museum, hvor hendes gamle mor endnu residerede. I en samtale med sin bror spørger hun ham til råds om, hvordan hun skal komme videre med sit liv, idet hun selv mener at besidde tre talenter: Hun kan lave mad, tage sig af gale mennesker og fortælle historier. Heldigvis rådede han hende til at satse på det sidste.
Et par år efter sin ufrivillige hjemkomst fra Kenya debuterede hun i USA med værket Seven Gothic Tales, og dén samling fortællinger gjorde hende med ét verdensberømt. Det var 1934. Senere samme år kom bogen i Sverige og England, og først i 1935 udkom bogen i hendes egen danske gendigtning under titlen Syv fantastiske Fortællinger.
Der kan være mange grunde til denne verdensberømmelse, men den har givetvis været hjulpet på vej af det forhold, at Blixen skrev på to sprog: De fleste fortællinger udkom først på engelsk og derefter i hendes danske gendigtning. Men først og fremmest skyldes berømmelsen, at der er tale om verdenslitteratur i den forstand, at fortællingerne er udspændt over et stort geografisk rum, fra nord til syd i Europa og fra Europa til Orienten, og de er omgivet af et omfangsrigt kulturhistorisk resonansrum. Historierne er henlagt til fjerne tider og fremmede miljøer, men rammer en genkendelse på et dybere niveau, idet samtlige fortællinger kredser omkring spørgsmålet »Hvad er et menneske?«.
Diskuterende og ironisk
Blixen er dertil en samler og hendes fortællinger udgør en smeltedigel bestående af litterære citater, motiver, referencer til alverdens billedkunst – ligesom historiske skikkelser træder ind på scenen, ofte som bifigurer i fortællingerne. De mange forskellige forsideillustrationer, der pryder de mangfoldige oversættelser Syv Fantastiske Fortællinger, leverer fortolkninger af de mange historiske tider og æstetiske stilarter, der blander sig i debutværket, lige fra den forsirede gotiske akvareltegning af Rex Whistler, der pryder den engelske udgave, til Mogens Zieglers modernistiske, næsten abstrakte streg i den danske udgave. Hartvig Frisch havde blik for det historisk sammenstykkede i Blixens kompositioner i sin anmeldelse af Syv Fantastiske Fortællinger tilbage i 1935: »Er Eventyrformen, der er anvendt, næsten østerlandsk og er Tiden Empire, saa er til Gengæld Belysningen højmoderne og aldeles usentimental Funkis.«
Blixens debutsamling skriver sig ind i den store litterære tradition og forholder sig stadigt diskuterende og ironisk til denne. Ironien knytter sig bl.a. til dét, Blixen benævner det »gotiske« i den amerikanske titel, og som blev oversat til det »fantastiske« i den danske udgave. For Blixen er ’det gotiske’ forbundet med »vrøvl«, udspekulerede manipulationer og narrestreger. Eller med et engelsk udtryk, hun satte højt: fun. Hun har udtalt et sted, at hun i første omgang ikke turde satse på en dansk udgave af fortællingerne, fordi vi her i landet ikke har tradition for at udgive den slags »vrøvlebøger«. De sindrigt opbyggede fortællinger udsætter læseren for stadigt skiftende synsvinkler, hvorefter det til sidst næsten er umuligt at finde vejen tilbage til udgangspunktet for fortællingen. Men det skal man ifølge hende selv ikke tage så tungt, for som det siges et sted, er det ikke nogen dårlig egenskab ved en fortælling, at man kun forstår halvdelen af den.
I forordet til Syv fantastiske Fortællinger skriver Blixen selv, at hendes fortællinger »maa tages mere som en dansk Emigrants Fantasier over danske Temaer end som noget Forsøg paa Virkelighedsskildring«. I fortællingerne optræder der da næsten også altid en overordnet fortæller, som ikke har noget at gøre med de begivenheder, der fortælles om. En fortæller, som synes at befinde sig på stor afstand af det fortalte, og som, på den ene side, tydeligvis er velbevandret i de lokale historiske forhold, men som på den anden side ofte formidler sin viden videre som noget fjernt og eksotisk.
I Den afrikanske Farm, som udkom i 1937, fastholdes denne distance, selvom der her er tale om en jegfortælling. »Jeg havde en Farm i Afrika ved Foden af Bjerget Ngong« lyder den berømte åbningsreplik. Den amerikanske udgave udkom under titlen Out of Africa, ikke at forveksle med Sydney Pollacks film af samme navn, hvor Meryl Streep leverer et mere eller mindre overbevisende portræt af Karen Blixen og hendes liv på farmen, byggende på Judith Thurmans glimrende biografi. Den afrikanske Farm har på mange måder haft en særlig position i Karen Blixens forfatterskab. Værket har på forskellige måder understøttet eller måske ligefrem skabt visse romantisk-sentimentale myter omkring Blixen, som hun også selv medvirkede til at spinde. Dette skyldes ikke mindst den dobbelte tabserfaring, som værket beretter om – tabet af såvel farmen som af den store kærlighed, Denys Finch Hatton. Filmen udgør en kulmination på den mytologiserende omgang med bogen, som skygger for andre væsentlige sider af den, som gør den så aktuel som nogensinde i lyset af de mange diskussioner om kulturmøder og kulturforståelse, som finder sted i disse år. Bogen lader sig nemlig læse som et indsigtsfuldt bidrag til diskussionen om vores liv i en moderne globaliseret verden, hvor vi nødvendigvis skal lære at se på verden med nye øjne og samtidigt udsættes for selv at blive set på af andres øjne. Og det gør den ikke mindst, fordi det kolonialiserede Afrika, der beskrives, allerede i høj grad er gennemglobaliseret.
Det koloniale projekt
Den afrikanske Farm handler om Karen Blixens liv fra ankomsten til Kenya i 1914 og frem til hendes afrejse i 1931. Bogen præsenterer sig som en vilter prosatekst, som blander klassisk episk fortælling, kulturkritiske essays, lignelser, rejseberetning og selvbiografi. Blixens Afrika er langtfra den form for terra incognita, som andre kolonisatorer fremstillede det som for at legitimere deres ret til at regere og gebærde sig, som de lystede. Som tilrejsende optræder Blixens fortæller som en art vidne til og om forhold i Kenya, både før hun kom, og selvfølgelig navnlig mens hun opholdt sig der, samtidig med at hun anklager hele det koloniale projekt. »Den store Krig for Civilisationen«, som hun nævner et sted i bogen, gav hun ikke meget for. Det ligger hende meget på sinde at levere et troværdigt billede af forholdene, men troværdigheden forudsætter paradoksalt nok en række greb, som vi først og fremmest kender fra skønlitteraturen. Fortælleren hos Blixen låner nemlig autoritet fra den klassiske historiefortæller.
Hendes møde med afrikanerne er – i betragtning af den tid, bogen er skrevet i – præget af åbenhed, nysgerrighed og respekt. Ved brug af sammenligninger søger Blixen at trække det ukendte og fremmede tættere på, enten ved at sammenligningen inddrager en reference til f.eks. danske samfundsforhold eller den danske flora og fauna eller ved at lade den afrikanske eksotik sammenligne med forhold beskrevet i litteraturen eller billedkunsten. For Blixen er billedkunst og litteratur nemlig i lige så høj grad som alt muligt andet del af den historiske virkelighed og – som en del af den kollektive hukommelse – med til at forme vores opfattelse af verden.
Der opstår derved en dialektik mellem det fremmede og det eksotiske og det hjemlige og det velkendte gennem bogen, og det velkendte mister derved for læseren på underfundig vis noget af sin selvfølgelighed.
En smuk mumie
Blixen nåede at udgive syv værker i årene 1934-1960. Fem af dem blev først udgivet i USA og fem af dem opnåede at blive Book of the Month, deriblandt Vinter-Eventyr fra 1942. Den amerikanske udgave, som fik titlen Winter’s Tales, blev i øvrigt sendt med de amerikanske styrker, der rejste over Atlanten for at befri Europa, i en Armed Service Edition.
I 1958 foretog Karen Blixen en stor rejse til det USA, som i sin tid havde bragt hende ud på the avenue of the stars. På det tidspunkt var hun så afkræftet, som følge af sin syfilis og efterfølgende behandling af denne, at hun kun vejede et par og tredive kilo og efter sigende levede på en diæt af champagne og østers. Alligevel formåede hun at gennemføre en rejse, som varede i tre en halv måned, og som bød på foredrag og optrædener hver eneste dag på universiteter og i private klubber. Hun optrådte på amerikansk tv, hvor hun gav den i rollen som klassisk fortæller. Her genfortalte hun hele historier uden manuskript, lignede en smuk mumie og talte med den for hende så karakteristiske dybe stemme, der synes at komme langvejs fra. Selviscenesættelsen fejlede bestemt ikke noget, Blixen var en performer, lang tid før det ord fik ben at gå på i kunsten. Turen bød desuden på muligheden af at blive fotograferet af Cecil Beaton og Richard Avendon, men højdepunktet på turen var mødet med Marilyn Monroe og hendes mand, dramatikeren Arthur Miller. Billedet af de to celebrities, Blixen og Monroe, den saftige blonde engel og den indtørrede sibylle, med hver deres stærke ikoniske intensitet, blev bragt på forsiden af Life Magazine og gik verden rundt.
Og det kan man altså også konstatere, at forfatterskabet stadig gør. Blixen er blandt andet oversat til kinesisk, japansk, kroatisk, fransk, italiensk, russisk, koreansk og – for ganske nylig – arabisk.
bogdebat@informtation.dk
Jacob Bøggild og Charlotte Engberg er redaktører af og bidragydere til antologien ’Jeg havde en Farm i Afrika’

