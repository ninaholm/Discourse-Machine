Nyt talent, nye ideer
John Waters, australsk spekulation og film fra Mellemøsten er blandt meget andet på plakaten i april under den nye filmfestival CPH:PIX


 CPH:PIX, der for første gang afholdes her i april, har valgt at fokusere på det nye, forklarer festivalchef Jacob Neiiendam og programchef Niels Lind Larsen i festivalens programavis, der kom på gaden i går.
"De nye talenter. De nye ideer," står der blandt andet, og således er festivalens hovedkonkurrence helliget spillefilmdebuterende instruktører, 12 af slagsen fra hele verden, og de skal konkurrere om juryens gunst og intet mindre end 50.000 euro.
Verden rundt
CPH:PIX, der er resultatet af en fornuftig - men ikke smertefri - fusion mellem NatFilm Festivalen og Copenhagen International Film Festival, byder på mere end 180 film i løbet af 10 dage, og der er rig mulighed for at opleve både stort og småt, bredt og smalt, debatter, forpremierer og film, som ikke siden vil kunne ses i en dansk biograf.
Der er en serie med film fra Belgien, en lille filmnation, som gør sig positivt bemærket for tiden. Der vises film fra Latinamerika og stærke, asiatiske filmnationer som Sydkorea. At den ægte, amerikanske independentfilm har det godt, markeres også med en særserie. Og så når festivalen også både Europa og Mellemøsten rundt.
I den mere specielle afdeling finder vi en række nye 3D-film, blandt andet en koncertfilm med U2, serien 'Midnight Madness' med gyserfilm, to af dem fra Norge, og så en serie, 'Ozploitation', dedikeret til herlige australske spekulationsfilm, hvor man også kan se den kritikerroste dokumentarfilm om fænomenet 'Not Quite Hollywood'.
Det bliver desuden sjovt at overvære den amerikanske filminstruktør, samfundsrevser og kultikon John Waters' stand up-show på Glyptoteket. Mødet mellem denne forfinede kulturinstitution og The Sultan of Sleaze, som Waters bliver kaldt, kan kun blive mindeværdigt.

CPH:PIX løber fra den 16.-26. april
www.cphpix.dk

