Litterær lir i privaten
Der er unge, der ikke vil nøjes med X Factor på en fredag aften. De vil have nyeste nyskrevet litteratur og privatfest. De vil have piratoplæsning, vil de


 I nat drømte jeg, at ung dansk litteratur blomstrede i sit fuldeste flor. Jeg drømte, at forfatterne i stedet for at vente på, at Literaturhausfolk, forlagschefer eller selve kulturministeren skulle få taget sig sammen til at invitere dem til oplæsningsarrangementer, så arrangerede de bare selv. 
Jeg drømte, at det hele begyndte med, at Mads Eslund skrev på sin blog: "er det vinteren eller hvad - uden for sæsonen hula bula-agtigheden: jeg synes, at programmet for februar/primo marts på literaturhaus ser tyndt ud. sådan var det også i slutningen af 2007. der er nærmest flere koncerter end litterære arrangementer, og de litterære arrangementer er lidt støvede umiddelbart. næsten ingen nyskrevet litteratur præsenteres. skyldes det manglende henvendelser eller en uambitiøs programstrategi? er forlagene for sløve til at få forfatterne ud at læse op (retorisk spørgsmål). måske er det bare for tidligt på året - der kommer gang i sagerne, når foråret kommer? jeg savner sjove oplæsningsarrangementer som spoken word revival 08 i valby. er der noget på vej? kunne man forestille sig at lave oplæsninger i private hjem - desværre er min egen lejlighed for lille - er der nogen, der vil være med til at lave sådan noget, nogen, der har en stor stue? - en månedlig oplæsningsrække oder so. skal vi ikke lave lidt lir?"
"Jo!" er svaret, og kollektivet Lulitta Invest, Kbh. V har den store stue. Det gode rygte spredes på Facebook. Der er noget på vej. Mads Eslund har fat i en god håndfuld højaktuelle forfattere, Lars Frost, Palle Sigsgaard, Kristina Nya Glaffey, Kristian Bang Foss, Katinka My Jones og Harald Voetmann. Hele den danske presse, eller i hvert fald Information, dækker begivenheden, ligesom alle de nysgerrige forlagsredaktører, eller i hvert fald Simon Pasternak fra Gyldendal, møder op. Smukke unge mennesker med øl i poserne og lommerne strømmer til. Kollektivet scorer panten. Danmarks første piratoplæsning er i gang. 
Fulderikkerne forrest
Lars Frost åbner festen og spørger, om der ikke er nogle af de fulde, der vil komme op foran. Han har nemlig endnu ikke oplevet, at der skete noget rigtigt vildt til hans oplæsninger. Er det kun rockstjerner, der skal have sparket tænderne ud af publikum?
Ingen er vist fulde nok til at kunne levere sådan et show, så Frost læser op fra den roman, han skriver på i øjeblikket. Han præsenterer den som en historisk roman om danskerne, for det ved han er populært. 
Men kan man nu tro en mand, der kaldte sin forrige prosaudgivelse en 'knaldroman'? I hvert fald vil tilhørerne gerne have årstal på. Det får de, 70'erne ca. Altså dengang før kuglegrillen, ja, før griller i det hele taget og på alle terrasser. Genrejongløren hærger en gammel artikel fra Mad & Gæster om at grille ved at lade ægteparret Grete og Erik læse højt for hinanden og diskutere det nye fænomen, der kan bringe Grete og Erik tilbage til deres rødder, idet mennesket jo oprindeligt lavede mad over bål, som der står i Mad & Gæster. 
Gretes og Eriks ægteskab er velafprøvet, det fornemmer publikum tydeligt og ler. Det er slet ikke nødvendigt for de to at sige særlig meget til hinanden, det er ligesom afgjort på forhånd, om de skal køre i Ole Palsby og købe den grill eller ej. Det skal de, det kan Erik jo også godt se.
Helt så velafrettet er manden i Kristina Nya Glaffeys novelle 'Hvid jul' fra Lykkejægere ikke. Nu er vi også rykket frem til nutiden, og han er lige begyndt på KUA og hun kalder ham filantropisk og Kristina Nya Glaffey læser op som et maskingevær, for der er virkelig meget hun skal have fortalt ham der på Fisketorvet - og hvad laver de også overhovedet der? 
Publikum er klar med latter og klappen, og nogle kan pifte, men ingen sparker tænder ud. Lulitta Invests stue er slet ikke er stor nok, dørtelefonen bliver ved at larme, indtil der er et kvikt hoved, som sætter en tom ølflaske i klemme i hoveddøren, så alle de litteraturhungrige bare kan strømme ind og høre næste pirat, Palle Sigsgaard, som læser op af anden halvdel af Glitrende støv danser, med en betoning og rytme, der fanger digtenes logiske loops i luften og vækker en ny slags latter, og det ser ud som om digteren selv ler indvendigt, og der er virkelig varmt i stuen nu. 
Grinepause
Som om det ikke var smukt nok i forvejen, slutter Sigsgaard med sin "Lullaby", men ingen har selvfølgelig lyst til at sige godnat nu, kun til at holde pause, og Mads Eslund er så glad, at han foreslår, vi leger rangerlokomotiv som drengene i Niels Malmros' film, for nu er pausen allerede slut, og dem fra køkkenet skal lige have besked om, at nu går vi i gang igen. 
Nanna, Anton og Marianne fra Kristian Bang Foss' kommende roman Stormen i 99 har alle besværlige kroppe med smerter, svien og affaldsprodukter, der vil ud, og da Foss når til hysteriske Mariannes el-allergi, er det ikke kun publikum, der sprutter af grin. Det gør forfatteren også, så meget at han slet ikke han læse videre. 
"Det er problemet, når man skriver sjove tekster," siger min sidekammerat, og en behjertet sjæl råber "skål!" ud i stuen, mens Foss får samling på sig selv og et nyt kapitel om magtforholdet Felix Høgberg og Poul Anker.
Katinka My Jones bliver hilst velkommen af et indianerhyl, hvis indianer øjeblikket efter læner sig tilbage og lukker øjnene til to stille parforholdsnoveller. Han er heldig der i lænestolen, andre må stå ude i opgangen. 
Harald Voetmanns "Hvalp væk fra tæve-forsøget" er aftenens sidste pirattekst. Hvalpen er en minkhvalp, men ellers er intet, hvad man tror, det er, og står og sidder vi ikke alle sammen med ét der og griner ad døden? 
"Jeg skriver for at vække sympati. Den melodi kan jeg li'," læser Voetmann, og så ved enhver indviet tilhører jo nok, hvad klokken er slået. 
Men drømmen vil heldigvis ingen ende tage. Den næste piratoplæsning er den 29. marts, der er bare lige nogen med en stor stue - og et vågent øje - der skal melde sig.

