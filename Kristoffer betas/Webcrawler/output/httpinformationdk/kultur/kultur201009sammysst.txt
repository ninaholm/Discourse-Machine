Sammys store eventyr
Information spørger i anledning af den igangværende Buster filmfestival for børn og unge hver dag et barn om hans eller hendes oplevelse af en film


 Ronja på 11 år så Sammys store eventyrpå filmfestivalen Buster med sin mor og lillebror.
- Hvilke forventninger havde du til filmen, og levede filmen op til dem?
Jeg tænkte, at det nok bare var en tegnefilm uden noget rigtigt formål, så mine forventninger var ikke særlig høje. Filmen var bedre, end jeg havde regnet med. Jeg ville give den 4,5 stjerner.
- Hvad var det bedste ved filmen?
At den blev vist i 3D. Det kom til at virke mere levende og virkeligt.
-Var der noget, du ikke kunne lide ved filmen?
3D-effekten kunne godt blive for meget og lidt ubehagelig, når den kom for tæt på. For eksempel når mågerne kom flyvende lige i ansigtet på en.
- Hvad tror du budskabet med filmen var?
Jeg tror ikke, der var noget.
- Hvem var hovedpersonen, den onde, helten ... ?
Havskildpadden Sammy var hovedpersonen. Hajerne, fuglene og nogle gange menneskene var de onde. Jeg ved ikke, hvem der var helten, men jeg kunne bedst lide pige havskildpadden, Sally.
- Hvilken scene gjorde størst indtryk på dig?
Slutscenen. Der fandt de endelig hinanden igen, og alle havde det godt.


