Foghs udmelding om kunststøtte kommer bag på DF
Dansk Folkeparti frygter, at diskussionen om den livsvarige kunsstøtte allerede er lagt død, efter statsministeren i weekenden betegnede kunststøtten som 'en fair ordning' over for Information. Det er nemlig stik imod Ventres tidligere udmeldinger


Venstre og Dansk Folkeparti har indtil sidste weekend været enige om, at den livslange kunststøtte fra staten til godt 300 danske kunstnere, skal tjekkes efter i sømmene. For måske kan det gøres bedre. Derfor kommer det bag på Dansk Folkepartis kulturordfører, Karin Nødgaard, at Anders Fogh Rasmussen (V) nu melder ud, at han synes, den indtægtsregulerede kunstøtte er "fair", som den ser ud i dag. Personligt ser statsministeren det ikke som "nogen særlig vigtig opgave at begynde at ændre ved den"."For nyligt var Venstre med til at starte debatten om kunststøtten . Det undrer mig derfor, når statsministeren, som repræsenterer samme parti, pludselig siger noget helt modsat," siger Karin Nødgaard.Hun opfatter Foghs udmelding som om, emnet slet ikke har været til debat i Venstres gruppe. I hvert fald ikke imellem Anders Fogh og Venstres kulturordfører, Troels Christensen. Sidstnævnte har nemlig været markant i sine udtalelser om, at han gerne ser ordningen ændret.V: Vi er ikke splittetTroels Christensen mener ikke selv, at partiet er splittet i sagen omkring kunststøtte."Det synes jeg egentlig ikke. Det er jo en løbende debat, og Anders Fogh kan godt synes, at kunsstøtten er fair, men det betyder da ikke, at han ikke vil diskutere, hvordan den kan blive bedre," siger Troels Christensen.- Er der ikke en uoverensstemmelse i, at du siger, at Venstre gerne vil se kunststøtten igennem i sømmene, og Anders Fogh nu melder ud, at den er fair, som den er?"Nej, ikke specielt. Det ved jeg ikke rigtig, hvad jeg skal svare på. Jeg står fast på mine holdninger til kunststøtten. Det kan da godt være, at der er nogle små nuancer i vores holdninger, men jeg mener dog, at der er plads til mit synspunkt under Anders Foghs vinger," siger kulturordføren.Drøftelser inden sommerKarin Nødgaard forventer stadig, at kulturminister Brian Mikkelsen (K) indkalder ordførerne til en snak omkring kunststøttesystemet."Kulturministeren har taget initiativ til, at vi skal drøfte det. Og derfor undrer det mig da også, at statsministeren allerede ligger sagen død, inden vi bliver kaldt til forhandlinger," siger hun.Men Troels Christensen mener ikke, at statsministeren har sat en stopper for en videre diskussion."Diskussionen er langt fra død, og vi vil tage den op med kulturministeren," siger han.Dette bliver bekræftet af kulturminister Brian Mikkelsen, der oplyser, at han stadig har tænkt sig at indkalde de kulturpolitiske ordførere til en drøftelse af de livsvarige ydelser. Mødet er ikke datosat endnu, men det bliver sandsynligvis før sommerferien.
