Ultimativt europæisk
Wim Wenders tror mere på locations end på historier. Det er fra bestemte steder, at historier og karakterer udgår. Og det er europæisk films styrke. Det fortalte den tyske mesterinstruktør, da han besøgte København sidste uge


 Det giver god mening, at Wim Wenders er blandt de filmfolk, der blev sat til at tale under den aktuelle, europæiske filmuge i København. På mange måder er han en ultimativt europæisk filminstruktør. 
Siden sit gennembrud som en af instruktørerne i bølgen af ny tysk film i 1970’erne har Wenders skabt en række film, der har været definerende for Europas filmiske identitet. Selv når emnet var USA, som i firserklassikeren Paris, Texas, har det været europæerens blik på Den nye verden, der har været Wenders ærinde. 
Den tavse fortid
I Wenders’ værk er historien om Europa først og fremmest historien om Tyskland efter 2. Verdenskrig. At vokse op i efterkrigstidens Tyskland var en underligt tom oplevelse, der prægede Wenders kunstneriske bevidsthed enormt. 
Instruktøren erindrer, at der i hans barndom aldrig blev talt om krigen. Det var som om den tyske historie var et sort hul af fortid, som intet fyldte. Og som i kraft af sit fravær alligevel fyldte alt. 
Følelsen af at mangle en del af sin fortid er blevet til et karaktertræk hos hovedpersonerne i Wenders film, fortæller instruktøren under på et tidspunkt under sin to timer lange samtale med sin danske kollega Christoffer Boe i Cinemateket. 
Europas eksistentielle krise i kølvandet på krigen er baggrunden for de personlige historier, som filmhistorikere ellers ynder at kalde postmodernistiske eller endda upolitiske. 
Steder er vigtige
Den europæiske følelse i Wenders’ film kan tilskrives hele hans filmfilosofi. Den bunder i en dyb respekt for de steder, hvor filmene optages. Wenders mener, at en films historie skal udgå fra dens locations, og ikke omvendt. At trække en historie ned over et sted er ifølge instruktøren en slags vold mod virkeligheden. 
’En film skal have en fornemmelse af, at den kun kunne være blevet skabt der, hvor den er optaget. Styrken ved europæisk film er, at der stadig laves enormt lokale historier. Og  hvis man ser på de film, som er nomineret til årets European Film Awards her i København, vil man se, at de alle er meget specifikke historier’, sagde Wenders.
Filosofien kan ses i film som Himlen over Berlin fra 1987, der i dag står tilbage som den definerende film om Berlin, mens Muren stadig stod. Den løse historie handler om en gruppe af engle, der svæver over byen i Europas midte. De er usynlige og kender ikke smerte. Deres verden er, bogstaveligt talt, farveløs. 
Gennem englenes fremmedgjorte blikke ser vi en række scener fra forskellige berlineres hverdagsliv. Scenerne fortæller ikke en fremadskridende historie, men tegner i stedet et mosaikagtigt billede af en by og dens beboere, af deres sorger og deres drømme. Det er byen Berlin, der er filmens egentlige hovedperson, og det er byens mangfoldige historier, der fortælles. 
’I min arbejdsproces kommer mine locations først. Så kommer scenerne, og endelig beslutningen om, hvordan de enkelte scener skal optages,’ forklarer Wenders med udgangspunkt i Himlen over Berlin. 
Fiktion og virkelighed
Den store respekt for de valgte locations er forbundet med forholdet mellem fiktion og virkelighed i instruktørens film. Der er overraskende lidt forskel mellem de to genrer, mener Wenders. 
Mens dokumentarfilm ifølge instruktøren tit får et præg af fiktion, fordi virkeligheden rummer så ufattelige historier, er fiktionsfilm nødvendigvis bundet stærkt til virkeligheden. Det handler igen om Wenders’ arbejdsproces:
’Siden Paris, Texas har jeg forsøgt at arbejde helt uden manuskript. Jeg føler, at manuskripter binder mig på hænder og fødder og gør filmene alt for stive. Man bør ikke tvinge en i forvejen planlagt historie ned over virkeligheden. Hvis skuespillerne og jeg får lov til at udvikle historien undervejs, er den på en måde ikke længere fiktion, fordi vi leder efter en mening, vi ikke kender, præcis ligesom de fiktive karakterer gør det.’ 
Større vovemod
I stedet arbejder Wenders sammen med sine skuespillere på at udvikle karaktererne, før optagelserne begynder. De skriver biografier for de fiktive figurer og planlægger scener, der ikke passer ind i noget bestemt plot, men som er interessante i sig selv. Når optagelsesfasen går i gang, skrives hver dags scener dagen før, de optages. 
Arbejdsmetoden gør ifølge Wenders, at filmene bliver ’åbne overfor virkeligheden’. Den åbenhed kan kun sikres ved at optage filmene kronologisk, så slutningen ikke er givet på forhånd. Den slags frihed er sjælden i dagens filmverden, hvor det til stadighed bliver vanskeligere at få finansieret smalle film, siger Wenders.
’Det gør mig trist, at der ikke er nogen instruktører i dag, der får samme muligheder, som vi havde i 1970’erne. Dengang fik man lov til at lave en film om året. Det kan man ikke mere. Nu er der mange flere folk inde over hver film. Vi var nok mere naive. Men også mere vovede.’ 
Wim Wenders besøgte Cinemateket i København for at samtale med den danske filminstruktør Christoffer Boe. Wim Wenders er præsident for Det europæiske filmakademi, som afholdt European Film Awards i Forum sidste weekend.

