Kunstrådet: Kunstkritikken skal udfordre og formidle
Medierne har en central rolle i formidlingen af kunsten,  men de gør ikke deres arbejde godt nok. Og det er ødelæggende for kunstens kritiske potentiale, mener formanden for Statens Kunstråd, Mads Øvlisen
Mads Øvlisen spørger som formand for Statens Kunstråd til mediernes rolle i kunstkritikken. Han mener ikke kun, det er mediernes skyld, at debatten og kritikken af kunst er forfladiget, men han kunne godt ønske sig, at pressen også kunne have en opdragende og udviklende funktion på dette område.


 Statens Kunstråd bruger millioner på at sikre kunstens formidling til den almene befolkning, men savner medierne som aktiv medspiller.
Det siger formanden for Kunstrådet Mads Øvlisen til Information. Det er ikke nok, at mediernes kunstdækning viderebringer, hvad der sker. Læseren skal udfordres, så interessen for kunst skærpes:
»Mange gange, når man ser kunstværker omtalt i pressen, så ligner det rene aftryk af pressemeddelelser. Det har mere karakter af forbrugerorientering end den dybdegående behandling, som kunsten fortjener,« siger Mads Øvlisen.
Der er ifølge kunstrådsformanden tale om en dårlig udvikling, hvor den seriøse kunstdækning får mindre og mindre plads.
»Man har set flere gange, at spaltepladsen er blevet så begrænset, at en anmeldelse skal stå på få linjer. På den måde kan kunstnerens budskab slet ikke behandles dybdegående«.
At medierne ikke prioriterer den seriøse kunstkritik har ifølge formanden konsekvenser for både læsere og kunstverden:
»Pressen skal være med til at formidle og give læseren et bedre forståelsesgrundlag for kunsten. Den skal også indgå i den debat, som kunsten lægger op til ved at forholde sig til indholdet og erklære sig uenige eller enige. Debatten skal tages, så kunsten får et kvalificeret modspil«.
Information bragte i onsdags en undersøgelse, der viste, at mediernes kunstdækning er overfladisk, og ofte fokuserer den på alt andet end selve kunsten, når kunstudstillinger skal dækkes. Det fik en række kuratorer, kunstnere og museumsfolk til at kritisere de danske mediers behandling af kunsten. Den er blevet tam og ligegyldig var holdningen, som nu møder forståelse fra Mads Øvlisen.
»At kunsten lever i medierne har en afgørende betydning for, at kunsten opfylder sin væsentlige rolle i samfundet. Kunsten bør have en debatskabende rolle, men for at det skal lykkes, så er den nødt til at blive behandlet kritisk. Den skarpe og seriøse kunstkritik spiller en væsentlig rolle ved hele tiden at udfordre kunsten«.
Medierne skal opdrage
Mads Øvlisen og Statens Kunstråd kritiserede allerede sidste år kulturjournalistikken for ikke at tage kunsten alvorligt.
Som modsvar stiftede rådet Formidlingsprisen der uddeles til en redaktion eller person »der i særlig grad har bidraget til den kritiske kulturjournalistik«.
- Er det ikke for nemt bare at skyde skylden på medierne?
»Jo, men det er heller ikke kun mediernes skyld. Det kan også være, fordi forbrugerne bare har fået andre interesser. Spørgsmålet er dog også, i hvilken udstrækning pressen skal rette sig efter forbrugerne. Eller om medierne, selv om det lyder gammeldags, også skal have en opdragende og udviklende funktion«.
- Hvad gør Kunstrådet selv?
»Vi forsøger at starte en debat ved at uddele Formidlingsprisen. Prisen skal sende et signal til medierne om, at de har en væsentlig rolle i formidlingen af kunst.
- Men hvad nytter en pris til en enkelt journalist? Det er vel nærmere en tendens, der er problemet?
»Vi uddeler en masse støttekroner med fokus på formidling af kunst. Men pressen spiller også en væsentlig rolle i den formidling. Vi har en opfattelse af, at det bliver prioriteret lavt, og det vil vi gerne ændre på. Debatten kom da også i den grad ved sidste uddeling, og det skal den nok også gøre igen«, siger Mads Øvlisen med henvisning til det røre det skabte, da sidste års pris gik til Weekendavisens litteraturanmelder Lars Bukdahl.
Der er debat om kunstkritikken på kunstmessen Art Copenhagen i dag klokken 16. I panelet sidder kunstner Kaspar Bonnén, kurator og kunstkritikker på Børsen Toke Lykkeberg og kunstkritikker på Jyllands Posten Tom Hermansen.


