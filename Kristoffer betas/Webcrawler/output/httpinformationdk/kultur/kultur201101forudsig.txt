En forudsigelig fredsslutning
Verdensetteren og verdensmesteren  tog en hurtig remis


 Fotograferne flokkedes naturligvis om det bord, hvor Magnus Carlsen og Viswanathan Anand i 7. runde af Tata Steel-turneringen i hollandske Wijk aan Zee skulle udkæmpe deres med spænding imødesete duel. Verdensetteren - for det er Carlsen, endnu da - som hvid mod verdensmesteren, større kunne det ikke blive. Men spændingen fusede hurtigt ud:
1.e4 c5 2.Sf3 d6 3.d4 cxd4 4.Sxd4 Sf6 5.Sc3 a6 ...
Najdorf-varianten i siciliansk er stadig et af sorts foretrukne våben mod 1.e4.
6.g3 e6 7.Lg2 Le7 8.0-0 0-0 9.Sce2 Dc7 10.b3 e5 11.Sf5 Lxf5 12.exf5 d5 - Carlsen har spillet noget uambitiøst, og Anand udligner bekvemt - 13.Lxd5 Td8 14.c4 Sxd5 15.cxd5 Da5 16.Dd2 Dxd2 17.Lxd2 Txd5 18.Le3 Sc6 ...
Se diagrammet.
Og har tilbød Anand remis, selvom han nok står lidt i overkanten. Carlsen var forståeligt nok ikke længe om at acceptere. Dels kunne han godt se, at han ikke havde fået det store ud af åbningen, dels var han i de foregående runder omsider kommet i gang med gevinster over hollænderne L'ami og Smeets. Turneringssejren kan nås endnu for Carlsen, men han skal i gang med at slå nogle af de større ånder. Mod Anand var ballet forbi, inden det rigtigt var begyndt. Men fredsslutningen var ret beset forudsigelig. Turneringen er lang endnu, og Anand var tilfreds med at remisere som sort, også i betragtning af, at han dermed holdt sig foran Carlsen i tabellen. Men ikke foran den amerikanske stormester Hakiru Nakamura, der med en spektakulær gevinst over hollænderen Jan Smeets bragte sig alene i spidsen, idet stillingen i toppen efter 7. runde er:
1. Nakamura, USA, 5,5 points 2. Anand, Indien, 5 p. 3.-4. Aronian, Armenien, og Kramnik, Rusland, begge 4,5 p. 5.-7. Carlsen, Norge, Nepomniachtchi, Rusland, og Vachier-Lagrave, Frankrig, alle 4,5 points.
Den 23-årige Nakamura er på vej mod den absolutte top i international skak. På den uofficielle live-liste er han nu på en 8. plads, foran Ivanchuk og Grischuk, men efter Anand, Carlsen, Aronian, Kramnik, Karjakin, Topalov og Mamedyarov.


