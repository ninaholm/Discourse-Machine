Livet i glashuset
Siden 1968 er privatlivets bastioner faldet en efter en, men kender vi hinanden bedre af den grund?
Selviscenesættelse. Overfloden af betroelser på blandt andet Facebook minder om det moderne glasbyggeri, hvor beboerne bor pænere og pænere, fordi alle kan kigge ind.

Engang faldt jeg ned i en generationskløft. Jeg skulle interviewe en bedstemor, som var ked af, at hun ikke skulle holde jul med sit barnebarn. Det lod sig bare ikke gøre.»Alt for privat til at tale om i radioen,« lød svaret igen og igen, mens jeg efterhånden fik ringet op til alle min mormors veninders og samtlige forkvinder for Ældresagens lokaludvalg. Til sidst måtte jeg opgive og nøjes med et par skilte fædre og mødre i 40'erne.Min mormors generation må være den sidste, som virkelig sætter en ære i at holde det skidne vasketøj for sig selv, for siden 1968 er privatlivets bastioner faldet hjulpet på vej af diverse medierevolutioner. Spørgsmålet er bare, om vi egentlig kender hinanden bedre af den grund? Tag nu urtabuet over dem alle: seksualiteten. I det helt fantastiske og absurde interview med Jørgen Leth i Weekendavisen i sidste uge blev journalisten Poul Pilgaard enig med filmmanden om, at de begge skulle fortælle helt konkret og ærligt, hvordan de opførte sig i 'kærlighedsakten'.Og så kom der ellers artigheder på bordet. Jørgen Leth kan for eksempel bedst lide at tage kvinden bagfra liggende i ske og Poul P. er engang blevet kaldt 'seksualitetens Robin Hood' af en bjergtaget kvindelig arkitekt. Åbenhjertige betroelser, som tegner et billede af et par superelskere, som ikke kender til impotens, svigtende begær eller mangel på interesserede kvinder.Eller tag den anden del af det, som selveste Freud mente, var den dobbelte grundsten i vores menneskeliv: elskov og arbejde.»Jeg har verdens sjoveste arbejde,« erklærede en bekendt i en status update på Facebook, og straks svarede et kor af bekendte fnisende tilbage: »Nej det har jeg.«I diverse online network-sites ser jeg hver dag besyngelser af spændende kollegaer, nye karrierespring og fantastiske arbejdsopgaver, og jeg har endnu til gode at se den status-update, som indrømmer, at facebookvennen mest af alt går på arbejde for månedslønnen og frokostpausen.Som enhver kommunikationskonsulent fra det private erhvervsliv ved, er sminket ærlighed langt mere effektiv end insisterende holden kæft. At sætte spørgsmålstegn ved, om Jørgen Leth altid er en »stor ... god elsker« eller at få den kreative klasse til at indrømme, at arbejdsmarkedet giver dem mere stress end optur, er nemlig at anklage for bedrag, og hvilket pænt menneske kalder kulturpersonligheden eller facebookvennen for en løgner?Dermed minder overfloden af betroelser i det offentlige rum om det moderne glasbyggeri, hvor beboerne bor pænere og pænere, fordi alle kan kigge ind, men hvor glasfacaden samtidig tvinger de forbipasserende til at holde øjnene ved jorden, så de ikke kan kaldes vindueskiggere. Et kompliceret socialt spil, som kan få mig til at længes efter en tid, hvor alle havde sine skabe med skeletter, men hvor man ikke skulle navigere i simuleret ærlighed. Og hvor man dermed kunne regne med, at folk virkeligt var nøgne, når de blottede sig.
