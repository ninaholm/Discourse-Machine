Måske Mungo Park i Thy



 En teateroplevelse hos Mungo Park er nu ikke længere et hovedstadsfænomen. Sidste år åbnede Mungo Park i Kolding og nu tyder meget på, at teatret også er på vej til Thy.
"Det er en stor drøm for os at udvide og kunne skabe et selvstændigt teater, som kan være en samarbejdspartner. Det vil give en masse muligheder og synergier, sådan som vi allerede har oplevet det med Mungo Park Kolding," siger direktøren for Mungo Park, Martin Lyngbo til Ritzau. Mungo Park er kendt for fornyende teater og musik, og en lang række af dansk teaters store navne har gennem tiden spillet på det oprindelige teater i Allerød i Nordsjælland. Tanken med de jyske teatersøstre er at opbygge selvstændige teatre med egen ledelse, der kan bytte forestillinger og co-producere større projekter.
"Hvis det lykkes at lave Mungo Park Thy vil det være historisk. Det vil være første gang et teater i Danmark kommer til at bestå af tre selvstændige teatre," siger Martin Lyngbo.
 Tirsdag afgør børne, familie- og kulturudvalget i Thisted Kommune, om Mungo Park Thy skal blive virkelighed. Mungo Park er en af fem kandidater til en ny egnsteateraftale, og på forhånd anbefaler kommunens embedsmænd, at politikerne vælger Mungo Park. Byrådet skal endeligt afgøre sagen senere i denne måned, og så kan Mungo Park Thy blive virkelighed fra årsskiftet. 

