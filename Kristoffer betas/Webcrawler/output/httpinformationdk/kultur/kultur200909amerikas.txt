Amerikas mest eftersøgte
I 1978 flygtede den polskfødte filminstruktør Roman Polanski fra USA og en anklage om ulovlig seksuel omgang med en mindreårig. I lørdags blev han på foranledning af de amerikanske myndigheder arresteret af politiet i Schweiz. Hans offer mener, at han begik en fejltagelse, som han har betalt for. Det amerikanske retssystem er ikke lige så forsonligt
Roman Polanski (t.h.) sammen med sin advokat ved retten i Santa Monica i USA, hvor han blev idømt 90 dages psykiatrisk evaluering i et statsfængsel.

Han overlevede Holocaust, flygtede fra kommunisterne og var bortrejst, da Charles Mansons disciple trængte ind i hans hjem i Hollywood og dræbte hans højgravide kone og nogle af deres fælles venner. Men det schweiziske lufthavnspoliti kunne Roman Polanski ikke undslippe. Den 76-årige, polskfødte filminstruktør sidder nu varetægtsfængslet i Zürich - han skulle have modtaget en ærespris på byens film- festival - og venter på at blive udleveret til USA, hvor man har eftersøgt ham i mere end 30 år.Det er den foreløbige kulmination på en ulykkelig affære, der begyndte i 1977, hvor Roman Polanski som gæsteredaktør på fransk Vogue skulle fotografere unge, smukke kvinder. Den da 44-årige instruktør henvendte sig til den blot 13-årige Samantha Geimars mor og fik hendes tilladelse til at fotografere datteren.På flugtFørste fotosession gik nogenlunde - Samantha Geimar har fortalt, at hun ikke brød sig om, at han bad hende om at skifte tøj, mens han så på. Men anden gang, hvor Roman Polanski inviterede pigen med hjem til sin ven Jack Nicholsons hus - Nicholson var ikke hjemme - gik det galt. Polanski fyldte både sprut og piller på Samantha, der sagde nej til at gå i seng med filminstruktøren, men følte sig tvunget til at gøre det alligevel.Med til historien hører, at Samantha Geimars mor havde filmdrømme på sin datters vegne og pressede hende til at mødes med Polanski.Polanski blev siden anklaget for blandt andet voldtægt, men indgik en aftale med anklagemyndighed og dommer og erklærede sig skyldig i ulovlig seksuel omgang med en mindreårig. Han blev idømt 90 dages psykiatrisk evaluering i et statsfængsel, men fik først lov til at rejse udenlands for at færdiggøre den film, han var i gang med.Snart vendte han tilbage til Californien og afsonede 42 af de 90 dage, hvorefter han blev løsladt. Men den 1. februar 1978 flygtede Roman Polanski, der var og er fransk og polsk statsborger, til London og siden Frankrig, der i modsætning til Storbritannien kan nægte at udlevere sine statsborgere til retsforfølgelse i USA. Siden har Polanski kun arbejdet i Europa, og han bor i Paris sammen med sin kone, skuespillerinden Emmanuelle Seigner og deres to børn.'Han har betalt'I 2003 udtalte Samantha Geimar, nu en voksen kvinde, at »ærlig talt, så var det, han gjorde ved mig, forkert. Men jeg ville ønske, at han kom tilbage til Amerika, så hele den triste affære kan blive afsluttet for os begge. Jeg er sikker på, at han, hvis han kunne skrue tiden tilbage, ikke ville gøre det igen. Han begik en forfærdelig fejltagelse, men han har betalt for den.«Og i 2008 var der premiere på dokumentarfilmenRoman Polanski: Wanted and Desired, hvori instruktør Marina Zenovich afslører, at Polanski faktisk ikke fik en fair retssag 30 år tidligere. Zenovich er ikke ude på at frikende instruktøren. Han gjorde noget forkert og skulle have sin straf. Men hun viser, hvorledes sagens dommer, Rittenband, var en medieliderlig vendekåbe, der konfererede med udenforstående anklagere og så sit snit til at profilere sig på Polanski-sagen, som da også påkaldte sig hysterisk opmærksomhed fra alverdens medier, der åndeløst rapporterede stort og småt, sandheder og rygter.Og Zenovich argumenterer overbevisende for, at Polanski flygtede til Europa i 1978, fordi han var berettiget bange for, at Rittenband ville løbe fra den aftale, parterne havde indgået, og alligevel smide instruktøren i fængsel.Forfulgt af medierneAllerede da Roman Polanski i begyndelsen af 1960'erne, efter sin første spillefilm,Kniven i vandet(1962), forlod Polen for at begynde at lave film i Frankrig, Storbritannien og USA, optrådte han ofte i medierne, dog ikke altid frivilligt. Med stærke og usædvanlige film somChokogCul-de-Sacblev instruktøren kritikernes darling, og sammen med sin unge kone, den smukke model og skuespillerinde Sharon Tate - som han mødte under optagelserne tilThe Fearless Vampire Killers- blev han en del af tidens kreative jetset.I USA fik han i 1968 et gennembrud med gyserfilmenRosemary's Baby, der også forstærkede skriverierne om Tates og Polanskis påstået mærkelige levevis. Og mediehysteriet intensiveredes kun året efter, da gravide Tate blev myrdet sammen med fire af parrets venner, da medlemmer af Charles Mansons 'familie' trængte ind i parrets hus og brutalt myrdede dem. Tate bad for sit liv, men morderne viste hende ingen nåde.Medierne ville ikke lade Polanski være i fred, man dæmoniserede ham, og det blev sågar antydet, at han selv havde været skyld i Sharon Tates død, fordi han iRosemary's Babybeskæftigede sig med satanisme.Ingen nådeCharles Manson og hans 'familie' blev arresteret nogle måneder senere, og Roman Polanski flyttede til England, både fordi USA mindede ham om Sharon Tate, og fordi han var jaget vildt i medierne. I England filmatiserede han Shakespeare'sMacbeth(1971), før han tog tilbage til USA og lavede et af sine hovedværker,Chinatown(1974). Polanski havde lavetDen nye lejer(1976) i Europa, da han blev anklaget for voldtægt og valgte at flygte til Frankrig.De film, som Roman Polanski siden har instrueret, og som ikke rigtig kan leve op til hans tidligere og bedste værker - blandt andetFrantic(1988),Bitter måne(1992),The Ninth Gate(1999) og OscarvinderenPianisten(2002) - er alle produceret i lande, hvor der ikke var så stor risiko for, at han ville blive udleveret til USA.Efter premieren påRoman Polanski: Wanted and Desiredhar Polanski og hans advokater, der aldrig har givet op, igen prøvet at få sagen mod instruktøren afvist, og Samantha Geimar har flere gange plæderet for, at man dropper anklagerne mod ham, ikke mindst fordi både sagen og Polanski er så gamle. Men selv om det californiske retssystem, der skal behandle sagen, erkender, at tingene ikke gik rigtigt for sig i 1978, insisterer man stadig på, at Polanski skal komme til Californien, før de vil genoptage hans sag.Det store spørgsmål er selvfølgelig, om det kommer til at ske nu. Polanski har tænkt sig at kæmpe mod udlevering, og han får opbakning fra både Polen og Frankrig og store dele af det internationale filmmiljø.
