O'Connor-biografi klar



 Det har aldrig skortet på lange litterære analyser af Flannery O'Connors forfatterskab. Til gengæld har det altid været sparsomt, når det drejede sig om biografisk stof om hende. De ting, som gang på gang er blevet sagt og skrevet, er, hun var fra sydstaterne, at hun som 39-årig døde af sygdommen Lupus, og, sidst men ikke mindst, at hun holdt påfugle! 
Det bliver der nu kompenseret for i Brad Gooshs nye bog Flannery. A Life of Flannery O'Connor, som får gode ord med på vejen i New York Times denne uge. Goosh har rejst rundt i forfatterindens spor og har også haft adgang til brevene mellem hende og bedsteveninden Betty Hester. Bogen rummer blandt andet historien om, at O'Connor selv syede tøj til sine fugle (!), men forbindelsen mellem påfuglevinger og englevinger, som mange i årenes løb har gisnet om, kan han ikke forklare. 
O'Connor var en udtalt religiøs kvinde, så hendes hengivelse til påfuglene er tit og ofte blevet læst som værende væsentlig. Goosh refererer også, hvordan O'Connor syntes, at Harper Lees To Kill A Mockingbird først og fremmest var fantastisk som børnebog og ikke som en voksenbog. Så man kan ikke påstå, at fugletemaet udelades i biografien.

