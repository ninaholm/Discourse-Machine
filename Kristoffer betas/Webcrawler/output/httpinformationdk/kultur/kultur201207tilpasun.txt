En tilpas underspillet Ford
Min gamle Jaguar XJ40 klistrede sig til vejen og fik mig til et kort øjeblik at føle mig som Nik og/eller Jay.« Sådan beskriver komikeren Sebastian Dorset sin hidtil bedste biloplevelse - i dag kører han dog i en underspillet Ford Focus


 Hvilken bil kører du i?
»Jeg kører i en bulet, ridset, snavset og helt perfekt Ford Focus fra 2001.«
– Hvorfor netop den bil?
»Nogle der optræder med komik kan måske bære at komme frem til firmaet der skal underholdes i en spritny Porsche, men for mig er Focus’en tilpas underspillet og almindelig og generer ikke nogen, samtidig med at den let rummer fire personer og en hund, samt deres habengut. Og så har dens hemmelige 2.0 motor mere end en gang bragt mig frem i tide til et job, der ellers hang i en meget tynd tråd.
– Hvad betyder det for dig at have bil?
»Som venstreorienteret, miljøkorrekt selvpisker cykler jeg selvfølgelig pladdervåd omkring i regnen når jeg har mulighed for det, og misunder klimaforulemperne inde i deres tørre, lebensraum-afskaermning af et køretøj, men når jeg selv drejer nøglen undskylder jeg det med at mine arbejdstider passer meget skidt med en kollektiv trafik, der nogle steder i provinsen lukker omkring klokken 20.00. Når jeg er færdig med at optræde har jeg valget mellem privatbilisme og fodgængeri.«
– Hvad har været din bedste eller værste oplevelse, hvor en bil var involveret?
»Min værste oplevelse ved at have bil er den til raseri grænsende nærtagenhed, der griber mig, når jeg får et rat mellem hænderne, og som jeg ville bekæmpe i mig selv, hvis alle de andre bilister ikke var sådan nogle forpulede nossefår. Den bedste oplevelse er en aftenkøretur af små, snoede landeveje mens solen gik ned og min gamle Jaguar XJ40 klistrede sig til vejen og fik mig til et kort øjeblik at føle mig som Nik og/eller Jay.«
– Hvad er din drømmebil?
»Min drømmebil er min første bil. Den kommer aldrig igen, følelsen af at dreje nøglen i en gammel spand og vide at det er MIN gamle spand, og jeg kan køre den lige derhen, hvor jeg vil.«

