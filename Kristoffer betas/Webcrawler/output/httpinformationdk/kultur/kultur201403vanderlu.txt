Vi vander Lucy



 
	Ud over charmerende provins-ikoner som Henriette fra Herning, er der for det meste en decideret anti-urban, eksotisk jordbunden original i X Factor. Sidste år var det tavse Chresten fra Bækmarksbro. Han sang som en blødende texaner, han kunne ikke lide for mange folk på gaden. Men så vandt han hele lortet i Jyske Bank Boxen foran 10.000 skrigende af slagsen.

	I år er vores antiurbane galionsfigur den norskfødte spædbarnsmor fra Thylejren, Lucy. Lucy er filtede nederdele og dread locks og autodidakt lejrbålsguitar og helt (verdens)fjern fra fredagsunderholdningens skingre verden. Lucy havde aldrig set X Factor, før en tv-tilrettelægger faldt over hendes sfæriske singer song writing på YouTube og lokkede hende til audition. »Du kommer med noget helt unikt i din generation,« sagde Blachman så. »Du kommer med ro.«

	Efter syvende sæson af X Factor gider vi ikke være i klub med dem, der gerne vil være medlem af vores klub. Derfor har vi virkelig brug for Lucy til at synge de kendte sange for os. Og når hun står der og skønskråler »Kringsatt av fjender« omgivet af flagrende dansere, tænker vi, at hun udvider billedet af, hvad X Factor er: At det er andet end en standardiseret pølse af støjende, krævende unge og gamle deltagere. Lucy er gjort af Jorden. Lucy modtager.

	Under disse ugers liveshows i København er Lucy og hendes mand så flyttet fra Thy Kommune og er derfor blevet frataget deres kontanthjælp. Og det har virket som en feel good solidaritetsleg for danskere, som har doneret mad, penge, gaver og sko til den lille familie. Mads Brügger kaldte gerningen et nyt twist på bog- og filmserien Hunger Games, hvor folk slår hinanden ihjel i et fremtidsdystopisk reality-show, mens deres proviantering garanteres af tv-seerne.

	I så fald er twistet et tegn på vores fascination over alt, hvad der ikke er X Factor og netop derfor er det: Vi vil gerne betale for en, der ellers er så autentisk jordbunden, at hun gerne skralder mad for at overleve. Vi har brug for roen og det antiurbane for at blive i støjen. Lucy er en hampplante i spotlyset. Hun kan vinde hele lortet, hvis bare vi vander hende.

