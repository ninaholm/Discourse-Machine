Cykelcharme under kuplen
Se på mig! Sådan siger cykelmyggen Egon. Og vi ser og ser. For den franske cykelartist på Gasværket er så uimodståelig, at man næsten glemmer, at historien knækker undervejs
Cirkusteknik møder tåspidspoesi, når Serge Huercios cykelartist lokker Nadia Dahls balletdanser på den tohjulede i Gasværkets veloplagte Cykelmyggen Egon.


 Bare rolig. Cykelmyggen Egon ligner fuldkommen sig selv fra Flemming Quist Møllers elskede børnebog fra 1967.
Han har den skøreste myggestikkesnude og den guleste cykeltrøje, og så kan han udføre de vildeste cykeltrick. For Østre Gasværk har fundet den mest overbevisende cykelartist, franskmanden Serge Huercio, der kan cykle baglæns med ørerne eller næsten da.
Det er koreografen og instruktøren Steen Koerner, der har omsat børnebogen til en teaterkoncert. Koerner kan sin hiphop. Han mestrer streetdancens rykvise sejhedselegance, der sender drengene til kuplen af misundelse, og som gør pigerne imponerede.
Trumfkortet er Robotdrengene, der selvfølgelig danser de to bier 'Fy og Bi, gider I li'?'. De danser i gulstribede, humoristiske outfits af Astrid Lynge Ottosen, der fint har transformeret tegningerne til kostumer, så dansemyggen har fået flæsekjole og fortællingens fjende har fået den ondeste edderkoppedragt.
Cykelmyg har en far
Trussel og harmoni bliver fint afspejlet i musikken af Jesper Mechlenburg, der også stod for Jagtvej-teaterkoncerten 69.
Han har komponeret iørefaldende og meget forskellige sange med mundrette tekster af Clemens, der skægt får 'cykeldæk' til at rime på 'myggestik'.
Og sangene er indsunget af sæsonens stemmehelte lige fra Bassim til Szhirley med klar appel til teenagerne. Men fortællingen halter. Koerner har godt nok indført selveste cykelmyggens far, Flemming Quist Møller live, som forestillingens gennemgående fortæller. Så han læser op, og så danser de andre som illustration.
Men der er noget uforløst over denne form. Balancen mellem fortæller og dansere bliver skæv som om tilskuerne skal tvinges til at lytte på oplæsningen, før de ser på dansen. Sådan reagerer teatertilskuere altså ikke. Spændingen ryger i hvert fald.
Myg kan jo flyve
Men at se Serge Huercios cykelmyg blive forelsket i Nadia Dahls indtagende dansemyg med de nysgerrige ben og den kåde balance det er bare idyl for barnesjæle og cirkusfreaks.
For om Huercio ikke lokker Dahls balletdanserkrop med op på cyklen i faretruende tåspidsskobalancer? Og om han ikke også får hende med op at flyve i halsbrækkende svæv?
I disse scener kommer Gasværkets kuppelrum virkelig til sin ret. Her løfter historien sig og bliver scenisk sanselig i al sin barnlige venskabslogik. Vel at mærke , så både de femårige og de 13-årige er dybt tilfredse med deres cykelmyggestik.
Cykelmyggen Egon. Tekst: Flemming Quist Møller. Instruktion: Steen Koerner. Sangtekster: Clemens. Musik: Jesper Mechlenburg. Scenografi: Astrid Lynge Ottosen. Flyveinstruktion: Brendan Shelper. Østre Gasværk Teater til 23. oktober. 1 time 40 min. www.gasvaerket.dk

