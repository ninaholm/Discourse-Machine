Det søde liv er stadig ikke nemt
I Rom skal man ikke blot have øje for skønheden, mener filminstruktøren Paolo Sorrentino. Man skal også vide, at man kan risikere at spilde sit liv på den
’Den store skønhed’ skildrer Rom som en by, hvor det rå, vulgære og prosaiske lever side om side med det ophøjede, mystiske og skønne: ’Rom er en vidunderlig, stor by,’ siger Sorrentino, der flyttede dertil for syv år siden.


 
	Paolo Sorrentino er netop vendt tilbage til Rom efter en lang sommerferie – både ved stranden og i bjergene, siger filminstruktøren til Information: »Det er skønt at hengive sig til sommerferiens søvnighed og tænke over de ting, man skal lave i september. Om sommeren blomstrer forhåbningerne til fremtiden vildt i os italienere. Vi har jo så lang en sommerferie, at man til sidst ikke gider at holde ferie længere. I andre lande har man flere små ferier i løbet af året. Men pointen med en ferie er netop, at man skal blive træt af at holde fri, så man kan vende tilbage til arbejdet med fortsætter om at tage fat på noget nyt. Måske bliver ens forsætter allerede glemt i oktober, men det er rart i det mindste at have haft dem.«

	Hovedpersonen i Sorrentinos seneste film, Den store skønhed, er forfatteren Jep Gambardella – spillet af Sorrentinos faste makker Toni Servillo, endnu en brillant napolitaner. Gambardella holder en meget lang ferie fra sit forfatterskab, som kun omfatter én roman, og får tiden til at gå med lidt journalistik, men mest med fester.

	»Filmen handler meget om mennesker, jeg har mødt. Hovedpersonen er modelleret over en konkret person fra min fortid i Napoli,« fortæller den 43-årige instruktør.

	»Hovedpersonen er et menneske på permanent ferie. Han har ikke skrevet noget længe og er blevet fordummet af en ferie, der har varet i 40 år. Han forsøger at slippe ud af denne tilstand, og det lykkes ham til sidst, da han igen begynder at skrive.«

	Multikunstner

	Siden sit internationale gennembrud med Il Divo – portrætfilmen om den mafiøse kristendemokrat Giulio Andreotti (1919-2013), som i 2008 fik juryens specialpris i Cannes – har Sorrentino foruden den engelsksprogede rockfilm This Must Be the Place med blandt andre Sean Penn, Frances McDormand, Harry Dean Stanton og multikunstneren David Byrne (som sig selv) udgivet en roman og en novellesamling. Hovedpersonen i begge bøger hedder Tony Pagoda, og han har mange træk tilfælles med Servillos Gambardella.

	»For mig er der ingen forskel på litteratur og film. Det, jeg berettede i romanen Hanno tutti ragione (De har alle ret, red.), navnlig beskrivelserne af et forfærdeligt Rom i slutningen af bogen, har jeg udviklet mere detaljeret i denne film,« siger Sorrentino og tilføjer: »Jeg betragter film som et redskab til at beskæftige mig med litteratur.«

	»Filmen stiller alle kunstformerne op på række. Filminstruktøren er en dilettant inden for musik, teater, billedkunst og litteratur. Jeg mener, at de rystende fortællinger stadig kommer fra litteraturens domæne, og at filmen derfor nødvendigvis halser bagefter,« siger Sorrentino og tilføjer: »Carmelo Bene (skuespiller, forfatter og instruktør, red.) sagde, at film bliver til som en dårlig imitation af litteratur. Det er måske en overdrivelse, for film kan gøre brug af en række redskaber, der når tilskueren på en meget præcis og direkte måde, hvilket kræver mere tid og større kunstfærdighed i litteraturen. Men litteraturen er kunstarternes store moder, filmen er et af dens børn.«

	Selvkritik

	Mange romere er stadig på ferie. Snart begynder den lange sommer langsomt at glide over i varme efterårsdage.

	»Rom har alt, hvad der har med skønhed og sødme at gøre. Solnedgangene er fulde af sødme. Rom har en meget smuk geografi med sine syv høje. Men det indebærer altid risikoen for, at man fortaber sig og lader sin personlighed opløse i skønhed. Så det er selve sødmen og skønheden, der gør, at nogle risikerer at spilde deres liv ved blot at se på,« siger Sorrentino.

	Romerne har modtaget filmen med karakteristisk skepsis. Sorrentino beskyldes for at have gjort et prætentiøst forsøg på at efterligne Federico Fellinis La dolce vita (Det søde liv). Mange biografgængere er udvandret fra Den store skønhed – ligesom Fellinis klassiker vakte opstandelse ved premieren i 1960. Selv afviser Sorrentino enhver sammenligning: »Når man sætter sig for at skrive en roman eller en film, må man stole på, at man er tilstrækkelig fri i forhold til de værker, man har ladet sig påvirke af,« siger han.

	Blandt de mindre flatterende øgenavne, Den store skønhed er blevet udstyret med, er La grande cagata (Den store fis) og La grande ghiacciata (Den store isklump).

	»Den rører ved mange ømme punkter. De mest intelligente reagerer med selvkritik, de mindre intelligente bliver urimeligt fornærmede. Det er typisk. Når kritikken bliver fornærmende og ikke motiveres, har filmen ramt plet,« siger Sorrentino.

	»Den handler om personer, jeg har kendt, der kunne have spillet en større rolle i samfundet, men som har foretrukket at omgive sig med det tåbelige uanset omkostningerne. Jeg har fuld forståelse for den verden. Jeg mener, det er ømt og kærligt blik på den følelse af tomhed, som præger filmens miljø. Det er ikke et hovent blik.«

	Paradokserne

Den store skønhed skildrer Rom som en by, hvor det rå, vulgære og prosaiske lever side om side med det ophøjede, mystiske og skønne: »Rom er en vidunderlig, stor by,« siger Sorrentino, som flyttede til hovedstaden for syv år siden.

	»At den er stor, betyder, at der er plads til det hele. Der er både plads til den tomhed, jeg forsøger at skildre i filmen, men også til sociale relationer, som er dybere og mere intelligente og stimulerende.«

	Så Gambardellas tilsyneladende tomme ambition om at blive konge af det mondæne Rom viser sig at være en slumrende, men logisk kunstnerambition. »Der er en understrøm af grundlæggende, ufrivilligt demokrati i det italienske samfund, hvor man i visse miljøer – navnlig i Rom – kan finde alle mulige typer,« siger Sorrentino.

	»Det gør byen til et godt sted at iagttage træk og paradokser hos forskellige mennesketyper. Rom er fuld af paradoksale situationer, som giver inspiration. I modsætning til mange andre byer lever Rom med sine paradokser på en meget munter og frigjort måde. Det er interessant for folk med mit arbejde. Det er mere problematisk, hvis man arbejder på at skabe et velfungerende samfund.«

