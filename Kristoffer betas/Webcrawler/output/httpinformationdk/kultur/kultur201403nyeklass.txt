De nye klassefjender
Politikerne har længe talt om det klasseløse samfund, og sociologien har ikke haft et klart modsvar. I en ny bog redegør Gitte Sommer Harrits for et udvidet klassebegreb, der aflyser klassesamfundets død og i stedet introducerer nye klassefjender
 
	Chokoladekiks med i madpakken vil hurtigt i en lærers optik blive til en opfattelse af, at denne familie ikke har styr på noget, og det farver lærerens blik på barnet og dets evner. Kulturel kapital har overtagt klassekampen.


 
	De er over det hele i populærkulturen. I P1’s satireprogram I Hegnet, hvor to damer eeeelsker Politiken og Louisiana, I Rytteriet, hvor Fritz og Poul synes de fattige skulle drikke noget mere rødvin, i Piger på prøveløsladelse, hvor Winnie og Karina aldrig kommer ind på kontanthjælpskontoret fordi man kun må ryge udenfor.

	De er i Arvingerne, i Per Flys film, i Jan Sonnergaards bøger. Men de findes ikke. Klasserne. Det har politikerne sagt i mange år.

	For eksempel sagde Helle Thorning-Schmidt (S) det i en debat med Villy Søvndal (SF) i 2010, som lektor i politisk sociologi ved Aarhus Universitet Gitte Sommer Harrits citerer hende for i sin nye bog Klasse:

	»Det er længe siden, Socialdemokraterne har talt om klasser og klassesamfund. Hvis vi i Danmark skal fremad, så skal vi arbejde i fællesskab. Jeg accepterer ikke tanken om, at vi er modstridende klasser.«

	Og klasserne er måske heller ikke så firkantede som før, hvis man ser på det på en éndimensional økonomisk facon. Men spørgsmålet er om vi kan undvære klassebegrebet?

	»I forskningen bliver vi jo ved at konstatere, at der er uligheder, der går igen flere steder. Hvis vi ikke betragter det fra et klasseperspektiv, så gør vi os blinde for de mekanismer, der reproducerer social ulighed,« siger Gitte Sommer Harrits.

	Problemet er, at vi bruger begrebet klasse i flæng uden at have en klar definition på, hvad det er, og så er det nemt at afvise klasser som gamle økonomiske kasser, der ikke længere er relevante. »Hvis man udvider begrebet og lader det følge med virkeligheden, som man for eksempel har gjort i populærkulturen, så åbner det nye muligheder. Det er interessant, at sociologien ikke har været i stand til at gribe den tendens til at skabe klare klasseportrætter i populærkulturen. De er i virkeligheden ret præcise.«

	Det er denne udvidelse af klassebegrebet, som Gitte Sommer Harrits ønsker at definere i bogen. Den gennemgår de klassiske skoler inden for klassebegrebet, som for eksempel de teorier vi finder hos Karl Marx og Max Weber, men særligt fokus er der på den franske filosof Pierre Bourdieu. Det medgiver Gitte Sommer Harrits, men pointen med bogen er netop ikke at lægge sig fast på én skole, men at se hvordan de forskellige teorier sammen kan bidrage til et multidimensionalt klassebegreb, der passer bedre til et samfund, hvor den økonomiske udvikling har fået andre klasseskel til at træde frem.

	God smag

	Bourdieus teori om kulturel kapital kan for eksempel gøre os meget klogere på, hvorfor social arv reproduceres i institutionerne.

	Gitte Sommer Harrits har sammen med kollegaen lektor Marie Østergaard Møller på statskundskab i Aarhus undersøgt de sociale barrierer i mødet med institutioner som skolen og børnehaven.

	»Der er et normalitetsbegreb, der dominerer. Lærerne i folkeskolen tilhører den samme kreative klasse, de deler samme niveau i kulturel kapital. De går for eksempel op i sund kost og motion. De ved, hvad der er god smag, og hvad der er dårlig stil, og de ligner hinanden. Problemet er, at det betyder noget, når de møder barnets forældre, der måske ikke har den samme grad af kulturel kapital. Det kan for eksempel skabe bekymring, hvis et barn ofte har sukkeryoghurt og chokoladekiks med i madpakken og lidt for tit glemmer sit gymnastiktøj. Det bliver hurtigt til en opfattelse af, at denne familie ikke har styr på noget, og det farver deres blik på barnet og dets evner,« siger Gitte Sommer Harrits.

	Det er den slags mekanismer, der er med til forringe muligheden for social mobilitet, men det er samtidig et klasseskel, der er svær at operere med. Der er ikke den klassekonflikt, vi kender, hvor den ene udbytter den anden, og der er tale om åbenlys uretfærdighed. »Der er nogle uklare magtstrukturer og ressourcer på spil, og der er tale om mennesker, der ikke er vant til at se på sig selv som overklasse, men det er ikke ensbetydende med, at uligheden ikke er tilstede, og at der ikke sker uretfærdigheder. De kulturelt priviligerede kan jo bare afvise lærerens normalitetsbegreb, mens de marginaliserede vil få det svært, da de ikke har de kulturelle ressourcer til at give læreren modspil. De er bagud på point fra starten.«

	Den legitime magt

	Der er bred anerkendelse af, at det danske skolesystem har været for dårligt til at sikre social mobilitet, men indtil nu har man fra politisk side ikke været opmærksomme på, at der kan være noget i institutionens kultur, der reproducerer ulighed. Man har i stedet fokuseret på andre sociale barrierer for de unge, der klarer sig dårligt i skolen. Men det er, som om der er ved at ske noget, bemærker Gitte Sommer Harrits

	»Man kan se heldagsskolen som et forsøg på at omfordele noget kulturel kapital,« siger hun. Men hun forstår godt, hvis man ikke råber højt om, at det er et klasseprojekt. Hvis man udvider klassebegrebet, åbner man nemlig også op for, at der kan opstå nye konflikter. Nye klassefjender.

	De strejkende (porcelæns)plattedamer og VS’ere kunne kæmpe en arbejdskamp i solidaritet i 1970’erne, men i dag vil de i kampen om, hvem der får lov til at definere institutionenskulturen stå på hver deres side.

	»Der er konfliktpotentiale her. Det var jo også det, Anders Fogh Rasmussen (V) havde set, da han satte gang i sit projekt om smagsdommerne. Det var et opgør med en bestemt elite for at give en anden magt legitimitet. I den konflikt han skabte, er de kulturelt priviligerede de marginaliseredes fjende, og det er en moralsk kamp, der er svær at vinde, fordi det drejer sig om en kapital, der er sværere at omfordele, og det er en, man selv har svært ved at se, at man besidder. Mens det lykkedes Fogh at få den økonomiske magt til at virke objektiv og mere logisk. Med det klassebegreb er den økonomiske overklasse ikke nødvendigvis dem, der ligger fjernest fra de marginaliserede.«

	På den måde har skolelæreren fået en mere udsat position. Der er faktisk tendens til, at man opfatter læreren som en undertrykker, der ikke har ret til den autoritet, som de er blevet tillagt.

	Måske er det derfor, at man ikke slynger om sig med begreber som kulturel kapital, når man forsvarer heldagsskolen.

	»Det kan også være, fordi man risikerer, at de priviligerede klasser gør oprør. Sådan skete det for eksempel her i Aarhus, da det blev diskuteret, om der skulle være madordninger i institutionerne. Det gik helt amok. Priviligerede forældre protesterede over, at de ikke længere var sikre på at deres børn alene fik økologisk mad, som når de selv lavede madpakkerne: ’Hvorfor skal det gå ud over vores børn, at andre ikke kan finde ud af det?’ spurgte de. De ville ikke gå med til en omfordeling af den kulturelle kapital,« siger Gitte Sommer Harrits

	Et politisk valg

	Det centrale problem er, at der ikke er klarhed omkring, hvordan de kulturelle klasseskel er defineret. Det er den klarhed som Gitte Sommer Harrits søger at finde i hele sit forskningsvirke.

	»Hvis vi ser på dem, der portrætterer virkeligheden, så er der ingen tvivl om, at klasseskellene eksisterer og er afgørende for menneskers forståelse af samfundet. Det er på tide, at videnskaben følger med og bidrager med substantiel viden om konsekvenserne,« siger hun.

	Risikoen ved at udvide klassebegrebet er dog, at man kan miste blik for, hvor stor betydning økonomisk ulighed stadig har.

	»Man må være ærlig og sige, at teorien om kulturel kapital har en tendens til kun at operere i et nationalt perspektiv, men ulighed foregår jo også over grænser, og det er en udfordring at nytænke klassebegrebet i et globalt perspektiv.«

	I et uklart klasseperspektiv bliver det for eksempel utydeligt for den enkelte betonarbejder, om en østarbejder er en fjende eller ej:

	»Og det er jo kun til fordel for en global økonomisk elite, at de bekæmper hinanden,« siger Gitte Sommer Harrits. Hun vil ikke afgøre, om man skal vinde en økonomisk klassekamp før man kan vinde en kulturel.

	»Pointen er netop, at klasseskellene overlapper hinanden, og det skal man kunne se, hvis man vil blive bedre til for eksempel at styrke social mobilitet.«

	I sidste ende er det et politisk valg om man overhovedet vil kæmpe kampene.

