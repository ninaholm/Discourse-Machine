Minderne har man da lov at ha' - i fred
Den nyeste forskning kan åbne uanede mængder af minder i vores hjerne. Brugen af denne nye viden kræver forskere med en poetisk følsomhed
Ved at sætte strøm til hypothalamus kan læger genskabe minderne. Det kan give forskningsmæssigt nye landvindinger, især i forhold til alzheimer-patienter. Man hvad med de dårlige minder?


 Det er sommer i parken. En ung mand pjatter med sine venner. Hans kæreste er der også, iført lange, flagrende gevandter og perlekæder. Nogen lytter til Bee Gees på deres nymodens Walkman. Vi er et sted sidst i 1970'erne, tænker han, men han er ikke sikker. Det er et skønt minde om en herlig tid. 
Mindet dukker op takket være elektroder, der rækker langt ind i hans hjerne, og drives af en pacemaker indopereret i hans brystkasse. I virkeligheden er han en 190 kg tung, 50 år gammel mand og under behandling for fedme på et canadisk hospital, og erindringen er et biprodukt behandlingen. Det kan vise sig at være den seneste og mest betydningsfulde udvikling inden for hjerneoperationer. Neurokirurger i Ontario, der benytter processen, også kendt som dyb hjernestimulering, har ved et tilfælde opdaget, at hypothalamus, når den stimuleres af strøm, fremkalder spontane erindringer om begivenheder ,der fandt sted for længe siden. Man har ikke tidligere forbundet hypothalamus med hukommelsen. Opdagelsen kan revolutionere behandlingen af bl.a. Alzheimer og har vakt stor opmærksomhed.
Dæmoner slippes fri
Den medicinske forskning har haft fart på de seneste år; man kan forlænge livet, fremme en bedre livsstil og generelt opleve en aldrende generation leve længe nok til at pådrage sig sygdomme, som normalt kun rammer et fåtal. Demens er blot den mest dramatiske og smertefulde af disse. Lægevidenskaben har fundet veje til at forlænge lemmer og organers levetid. Men hjerneforskningen halter bagud. De fleste af nutidens uhelbredelige sygdomme berører nervesystemet, og en forståelse af hjernen er nøglen til dem. Men hjernen er den mest komplekse del af kroppen med sine 100.000 millioner nerveceller, der foretager en million tilslutninger hvert sekund af vores liv. Lægevidenskabelige indgreb er en meget ømtålelig sag. Ikke desto mindre har man benyttet hjernestimulering i over et årti nu, og på verdensplan behandler man i øjeblikket 40.000 patienter, der lider af Parkinsons syge. Sådanne operationer foregår overalt, og vi kan lige så godt vænne os til det.
Men erindringen fra parken burde få os til at standse op. Hvem ved, hvilke dæmoner fra skyldfølelsens og smertens sumpe, der vil dukke op, når strømmen sluttes til? Når vi beskæftiger os med hukommelse, drejer det sig om andet og mere end hjernens evne til at lære og huske adfærdsmønstre - en videnskabsmands område. Vi har også at gøre med essensen af den menneskelige personlighed, digterens og forfatterens område.
Det vi trygt havde glemt
Gamle mennesker er bekymrede over at miste hukommelsen. Det er jeg selv. "Giv mig lige et vink," siger jeg til mine børn, når de snakker om ferier, der ligger mange år tilbage. Og med en anekdote, erindringen om en kjole eller en middag som stimulans, kommer minderne strømmende tilbage. Jeg tager jævnligt folinsyre og ginkgo biloba, fordi nogen har fortalt mig, at det hjælper med til at holde hukommelsen ved lige. Virker det? Det ved jeg ikke, men jeg ved, at jeg ville blive rasende, hvis det om nogle år viser sig, at være tilfældet - og jeg ikke havde taget det.
Begge metoder, den ikke-systematiske og den farmaceutiske, er bevidste valg til at genfinde og holde fast i det, der gør mig til den, jeg er. Min bekymring i forbindelse med forskningens fremskridt, som jeg i øvrigt begejstret byder velkommen med dens muligheder for at behandle folk, der lider af Alzheimer og Parkinson, er de uventede bivirkninger, de måtte have for den menneskelige identitet. Vi tror, vi vil blive glade ved at få genskabt vores hukommelse. Minder gør os til det, vi er: De er grundlaget for vores historier og kildematerialet for vores almindelige dømmekraft og adfærd. Men tænk hvilken flodbølge af forvirrende, og modstridende data, der trygt er blevet stuvet af vejen uden for dagligdagens rækkevidde.
Smerten ved at huske
Hvem er ikke vågnet svedig op om natten ved den pludselige erindring om et forfærdeligt øjeblik, et tilfælde af overvældende forlegenhed, af barnlig fortvivlelse eller grufuld lidelse. De unge soldater, der er kommet hjem fra Irak, vågner med traumatiske flashback, fordi minderne er for smertelige til at gennemleve igen. Hjernen undertrykker af gode grunde mange minder. De minder, vi nyder, handler om glade dage: den første kærlighed, glade stunder med familien, musik, man husker, naturens skønhed. Derfor samler vi på fotografier, skriver dagbog. Men tænk på nederlagene, skuffelserne, fornærmelserne, smerten ved at skilles, sorgen ved at miste. Hvem ønsker at rode op i dem, blot via et prik fra en læges nål?
Dette kræver forskere med poetisk følsomhed.
Det er bestemt spændende at vide, at dette arbejde skrider fremad. Men mens disse forskere noterer deres opdagelser, videregiver resultaterne af deres eksperimenter til bedømmelse hos kolleger og udvælger de patienter, de føler, de bedst kan hjælpe, bør de også overveje, hvad det er, de har med at gøre. Den menneskelige hjerne er mere end alle disse nerveceller, der laver alle disse tilslutninger hvert sekund.
paradoks@informatoin.dk
© The Independent & Information
Oversat af Ebbe Rossander

