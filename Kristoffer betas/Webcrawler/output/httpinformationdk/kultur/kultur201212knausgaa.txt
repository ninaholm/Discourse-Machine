Knausgård udfordrer historikeres dæmonisering af Hitler
I ’Min Kamp’ kritiserer romanforfatteren Karl Ove Knausgård flere generationers historikere for at tegne et usagligt billede af Adolf Hitler. De ser hele hans liv i lyset af det, han skulle blive. Knausgård er selv dykket ned i kilderne, og en dansk historiker medgiver, at Knausgård har ret i sin kritik. Selv undgår Knausgård både fordømmelse og forherligelse i sit Hitler-portræt og kommer måske tættere på, end nogen anden før ham har gjort
Hitler. Hvordan beskriver man Hitlers ungdom, når hovedformålet er at portrættere nyere europæisk histories mest foragtede diktator? Ifølge forfatteren Karl Ove Knausgård gør man det typisk ved at skildre ham, som om han var født med viljen til at udslette det jødiske folk.


 Da den unge Adolf Hitler vandrede hvileløst rundt i Wiens gader i begyndelsen af 1900-tallet, gjorde han det som fattig, falleret kunstner. Han havde søgt optagelse på kunstakademiet og fået afslag to gange. Så langt er de fleste enige. Men hvordan beskriver man en sådan ungdom, når hovedformålet er at portrættere nyere europæisk histories mest foragtede diktator? Ifølge forfatteren Karl Ove Knausgård gør man det typisk ved at skildre ham, som om han var født med viljen til at udslette det jødiske folk.
Især kritiserer Knausgård historikeren bag den for tiden mest anerkendte biografi om Hitler, britiske sir Ian Kershaw.
Knausgård skriver i sjette bind af sin selvbiografi Min Kamp: »Kershaw og næsten to hele generationer med ham fordømmer Hitler og hele hans væsen, som om det at påpege hans uskyld, da han var nitten eller treogtyve, eller påpege nogle af hans livslange gode kvaliteter skulle være et forsvar for ham og for ondskaben. Egentlig forholder det sig omvendt: Kun hans uskyld kan give hans skyld vægt.«
Anden Verdenskrig-historiker, medforfatter til Danmark Besat og lektor ved CBS Joachim Lund har læst Knausgårds Hitlerportræt i Min Kamp 6 og må konkludere, at romanforfatterens kritik af historikeren er kvalificeret. Han har en pointe, og den begrænser sig ikke til Kershaws praksis. »Historikere er også mennesker og har på forhånd ureflekterede meninger om det felt, de beskæftiger sig med. Her skal man huske på, at historiefaget er en fortolkende videnskab. Man kan ikke lægge Hitler under et mikroskop, som viser den samme Hitler uanset hvem der ser i det. Det lyder banalt. Men det er vigtigt at historikeren hele tiden er opmærksom på, at hans vinkling på historien er subjektiv. Kershaw vil ikke forstå Hitler og de valg, han træffer i ungdomsårene, og derfor kommer han til at fremstille dem negativt,« siger Joachim Lund.
En passioneret maler
I Min Kamp 6 bruger Karl Ove Knausgård flere hundrede sider på at portrættere den unge Hitler. Især beskæftiger han sig med Hitlers uforløste kunstnerambitioner. Og gengiver Kershaws opfattelse af samme: »I disse år levede Adolf i snylteragtig lediggang, mens hans hengivne mor finansierede hans tilværelse og passede og plejede ham,« skriver Kershaw blandt andet om den 16-årige Hitler, der også beskrives som doven, dvask, dagdrømmende, fantaserende – og hans tegning er noget han »får tiden til at gå med«.
Knausgård spørger polemisk, hvordan historikerens menneske- og kunstsyn mon ville være blevet opfattet, hvis det var en 16-årig Rilke, han skrev om. »Når en dreng er seksten år gammel, er der ingen, der kan vide, hvad han skal være og ikke være, når han bliver stor, og det er ikke sikkert, at det først og fremmest var kunstbegavelsen, der adskilte Hitler og Rilke, da de var seksten,« skriver Knausgård.
Joachim Lund mener også, at man i biografier om Hitler har negligeret Hitlers kunstnerambitioner.
»Det fremgår af Hitlers ven Kubizeks erindringer, at Hitler var en meget passioneret maler, men det bliver underspillet af historikere. Det havde stor betydning for ham i flere år, at han fik afslag på afslag fra kunstakademiet. Hans passion, hans eneste formål med livet i hans ungdom, misforstås, ikke bare af Kershaw, men også af hans forgænger Joachim Fest, der skrev en meget indflydelsesrig biografi, og Alan Bullock, der gjorde det før ham. Det har hørt med til latterliggørelsen af Hitler, at han var en talentløs kunstner. Det er en anden side af dæmoniseringen. På den måde kan vi holde ham ud i strakt arm.«
I sin kritik af historikeres Hitler-biografier rører Knausgård ved en helt central problemstilling i historieskrivningen, mener Joachim Lund. Historikere burde være de første til at afstå fra at forstå livet baglæns, når det leves forlæns, som Kierkegaard siger. Det er et grundprincip for historiefaget.
»Hvis man skal forstå Hitler i hans samtid, så må man anse fremtiden for ukendt. Hele historicismens strømning, der i slutningen af 1800-tallet var med til at gøre historiefaget til en professionel videnskab, handlede præcis om, at man lægger nutidens forudsætninger og idéer fra sig og ser fortiden på dens egne præmisser. I virkeligheden er Knausgård mere historisk tænkende end Kershaw. Han er den gode historiker her. Han forstår ikke Hitler retrospektivt, men prospektivt.«
Et almindeligt menneske
Knausgårds ærinde er at fremstille Hitler måske ikke som et almindeligt menneske, men dog som et menneske, mener Joachim Lund og finder især den nærmest psykoanalytiske læsning af Hitler interessant.
»Som Knausgård beskriver ham, er han asocial. Han går op i at kende formerne og i at opføre sig høfligt og belevent, men han forstår dybest set ikke det spil. Og det kan han ikke lide. Alt hvad han ikke forstår, afviser han. Det sker flere gange, at han står af, når den ydre virkelighed presser sig på hans dramatiske indre liv og kræver en korrektion af selvbilledet. Han underskriver ikke sin kærlighedserklæring til kvinden, han drømmer om, han møder ikke op til en aftale med en lærer, der kan hjælpe ham med optagelsesprocessen på kunstakademiet. Han er bange for at blive afvist. Det indre liv får mere og mere magt over den ydre virkelighed. Hvor der for almindelige mennesker sker det omvendte. Vi bliver sociale væsner og lærer at begå os ved hjælp af korrektioner. Det lærer Hitler ikke,« siger Joachim Lund.
Ny tendens
Knausgård gør sig ikke selv overvejelser om, hvilken betydning de formative år har for Hitlers fremtid som kansler. Det er i virkeligheden ikke hans hensigt at forklare Hitlers ageren, mener Joachim Lund. Han ser Knausgårds portræt i samme lys som Eichinger og Hirschbiegels film Der Untergang. En film, der fremstillede Hitlers menneskelighed – ikke for at undskylde hans forbrydelser, men for at gøre stilfærdigt opmærksom på, at én ond forbryder ikke var alene om jødeforfølgelsen.
»Knausgård indskriver sig i denne nye tendens, og jeg tror ikke, man skal se Knausgård og Kershaw som to absolutte modpoler. Man skal se deres bøger som perler på en snor. Kershaw forsøger faktisk også at se Hitler som et menneske. Godt nok et meget usympatisk menneske, men dog stadig et menneske. Mange biografier har fokuseret på det, man mente var Hitlers nærmest medfødte ondskab, og var ude af stand til at forstå ham i et menneskeligt perspektiv,« siger Joachim Lund. »Det lykkes dog bedre for Fest og især for Bullock, men dem gør Knausgård ikke krav på at have læst,« tilføjer han.
Det, der gør, at Knausgårds vinkel peger i nye retninger i historieskrivningen, er, at han går så langt i sit portræt af Hitler, at han begynder at identificere sig med ham. Han drager paralleller mellem sin egen og Hitlers kamp.
»Knausgård historiserer fortiden. Historikerstriden i 1980’ernes Tyskland handlede om, hvorvidt man kunne historisere den nazistiske fortid og mordet på jøderne. De var ikke helt klar til det. Der var en ret stor fløj, der insisterede på, at hvis man relaterede det til noget andet, blev det netop relativt, og så forsvandt det unikke moralsk fordømmelsesværdige. Det kunne man ikke leve med,« siger Joachim Lund.
Med netop den moralske afstandtagen i tankerne afslutter Knausgård sin gennemgang af Hitlers unge år, med en advarsel:
»For at beskytte os bruger vi den stærkeste afstandsmarkør vi kender, demarkationslinjen som går mellem ’vi’ og ’de’. Nazisterne er blevet vores store ’de’ (…) De’ets afstand er vældig, det kaster disse historiske begivenheder, som vores bedsteforældre havde tæt ind på livet, ned i en slags middelalderlig afgrund. Samtidig ved vi, vi ved det alle sammen, selvom vi ikke alle erkender det, at vi selv, hvis vi havde været en del af den tid, og ikke af denne, sandsynligvis ville have marcheret under nazismens fane. I Tyskland 1938 var nazismen konsensus (…) Hvis det onde kommer, kommer det ikke i formen af ’de’ som noget fremmed vi let kan afvise, det vil komme i formen af ’vi’. Det vil komme som det rigtige.«

