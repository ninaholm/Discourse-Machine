Vivaldi og video i klassisk kulturkamp
Unge musikere serverer klassisk musik med video på væggen, fadøl i baren og dj's på scenen. Kritikerne advarer mod, at fordybelsen i Vivaldi og Bach går tabt


Et indlæg i en kulturkamp om klassisk musik. Sådan opfatter musiker og forfatter Henrik Marstal sin optræden som dj på den københavnske kulturscene Literaturhaus på Nørrebro mandag aften. Her sendte han både Vivaldi, Steve Reich, electronica og iransk folkemusik i rotation. Arrangementet var en del af koncertrækken Classy Mondays, hvis mål er at præsentere gamle komponister på nye måder."Den klassiske musik trænger til nye rammer og nyt repertoire," mener Henrik Marstal og fortsætter: "Classy Mondays er et indlæg i en tiltrængt kulturkamp."Rammerne er for stiveHenrik Marstal efterlyser fornyelse hos de traditionelle musikinstitutioner. Han foreslår, at en dj kunne levere loungestemning før symfoniorkesterkoncerten, og savner at orkestrene smækker visuals på væggen, og sætter andet på programmet end den samme Beethoven-symfoni år efter år."Det er synd, at klassisk musik mest bliver opført ved koncerter, hvor rammerne er så stive," mener han."Musikerne sidder fysisk langt væk, og man bruger lang tid på at se dirigenter gå ind og ud, og klappe høfligt på de aftalte tidspunkter. Det går ud over koncertens stemning og dynamik."Henrik Marstals tanker scorer ikke mange stjerner hos Kristeligt Dagblads musikanmelder Jakob Holm. Han er fortaler for de traditioner, der har fulgt de klassiske genrer gennem århundreder."Man får mest ud af at holde på formerne. Formerne sætter os fri. Som publikum behøver vi ikke tænke over, hvordan vi skal opføre os til en traditionel koncert. Faste rammer giver ro til at fokusere på musikken, og opleve den fordybelse, som er noget særligt ved klassisk."Genrer i opbrudFabian Holt forsker i live-musik og koncertkultur på Roskilde Universitetscenter."Classy Mondays er inspireret af klubkulturen med sin uformelle stemning og et eksempel på, hvordan genreskellene er i opbrud," mener han.Musikforskeren fortæller, at de unge generationer af koncertarrangører og musikere er vokset op i en visuelt orienteret kultur præget af tv, dvd og internettets musikformidling.Det er den baggrund, der nu giver dem lyst til at iscenesætte gammel musik med inspiration fra rock og electronica.Classy Mondays er et af flere nye tiltag på koncertscenen. Festivalen Wundergrund, der startede op i 2006, er et andet. Hvor Classy Mondays handler om at iscenesætte traditionel klassisk musik, peger Fabian Holt på Wundergrund som et eksempel på en anden tendens: At musikere fra forskellige lejre mødes på scenen med udgangspunkt i helt ny musik.Ved Wundergrunds arrangementer i 2007 var der blandt andet samarbejder mellem Bjørn Svin og blæserkvintetten Carion samt Per Vers og den klassiske trio Zoom på plakaten.Jan Lippert er projektleder for Wundergrund, og har været med til at undersøge publikums reaktioner på den seneste festival. En spørgeskemaundersøgelse viste, at koncerterne har fået publikum fra rock-, pop- og electronica-scenen til også at lytte til klassisk, og det betegner Jan Lippert som en succes."En af målsætningerne for festivalen er, at trække publikum fra den rytmiske lejr ind til moderne klassisk musik," forklarer han.Farvel til fordybelseMusikanmelder Jakob Holm ser også farer ved de nye koncertformer. Han frygter, at den klassiske musiks kvaliteter går tabt i kampen om at hive nyt publikum til huse.Jakob Holm mener, at vi bliver bombarderet med visuelle sanseindtryk i dagens medieverden. Og noget af det, der tiltaler ham ved klassisk musik, er at hvile øjnene, og glide ind i musikkens fordybelse."Det er et problem, hvis man går på kompromis med værket for at please de unge med en storskærm. Eller at man klistrer lysshow på koncerten for at skjule, at musikken er svær og kompleks," siger han.Anmelderen finder det positivt, at et 'avantgarde-arrangement' som Classy Mondays giver nyt publikum mod på Bach og Vivaldi. Men han opfordrer de unge til at gå efter endnu mere grænseoverskridende oplevelser - i de traditionelle koncerthuse."Hvis det unge rockpublikum ville prøve noget der var virkelig 'avantgarde', så skulle de tage til symfoniorkesterkoncert - og prøve at lukke øjnene, lytte, og blive overvældet," foreslår Jakob Holm.Sær gæst på sætlistenSøren Schauser, musikredaktør og anmelder på Berlingske Tidende, synes, det er naturligt at styrke musikkens drama rent visuelt. Men han mener ikke, at klassisk musik hører hjemme i dj'ens pladesamling. "Det er en trend, der vil dø ud," er hans holdning."Klassisk musik bliver aldrig andet end en weird gæst på sætlisten. Et klassisk værk har en helt anden opbygning og udvikling end electronica, og de kvaliteter er det svært for en dj på en klubscene af få med."Søren Schauser efterlyser i stedet nye og overraskende værker fra de klassiske ensembler. Det er nyskrevet klassisk musik der skal forny koncertsituationen, ikke anderledes iscenesættelse af gamle toner, mener han.Han vil hellere høre ny eksperimenterende musik for symfoniorkester, end gammel musik mikset af en dj."Hvis man vil have glæde af klassisk musik, skal man høre den på dens egne betingelser," siger Søren Schauser.Musiker og forfatter Henrik Marstal synes netop, at Classy Mondays formidler værkerne på deres egne betingelser med hjælp fra dj's og iscenesættelse.Sæt musikken friHan mener, at lytterne her får mulighed for at høre musik uden etiketterne 'klassisk' eller 'rytmisk'."Til Classy Mondays kan musikerne slippe af sted med at spille musik af (Sofia) Gubaidulina, som ellers regnes for at være højmodernistisk og svært. Men når vi hører det i en fri atmosfære, er det bare en fyr, der fyrer den af på sin accordeon," siger han.Mikkel Futtrup, der er violinsolist og koncertmester i Det Kongelige Kapel, mener dog ikke, at de nye koncerttyper nødvendigvis er så frie endda."Jeg foretrækker at spille i det diskrete, sorte tøj, der er kutymen ved klassiske koncerter, fordi det er dybden i musikken, jeg vil formidle, og ikke noget så overfladisk som tøj," siger han.Violinisten har oplevet nye klassiske koncerter, hvor der blev sat gang i iscenesættelse og røgmaskine. Men hvor det var strengt forbudt at optræde i mørkt jakkesæt. Så bliver nyskabelsen overflade-fikseret og lige så ufri, som de konventioner den var et oprør imod, mener han."Traditioner er gode, hvis man vælger at gentage dem, fordi man kan lide dem," siger violinisten."Alt der er ufrit og påtvunget står i vejen for musikken."
