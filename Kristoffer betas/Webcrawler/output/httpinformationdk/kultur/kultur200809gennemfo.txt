Gennemført gennemsnitlig
Hvad er forskellen på en pitbullterrier og en 'hockey mom'? Læbestift. Det er republikanernes nye vicepræsidentkandidat, Sarah Palins, yndlingsvittighed om sig selv. Hun er så ufatteligt normal, og alligevel har hun skeletter nok i skabet til at være det mest interessante i den amerikanske valgkamp


Dayton, Ohio er en by bygget på hårdt og ærligt arbejde, forklarede republikanernes præsidentkandidat, John McCain, byens borgere, da han sidste fredag præsenterede sin vicepræsidentkandidat i byen.På en scene omkranset af jublende republikanere med amerikanske flag talte han om 'folket' og om at 'ryste det gamle Washington'. Om hvilke problemer de arbejdende familier havde og om at give USA tilbage til amerikaneren på gulvet. McCain selv har ellers gået rundt i Washingtons korridorer siden 1970'erne, og et par uger inden sin tale i Dayton havde han problemer med at svare på, hvor mange huse han ejer. Men nu var det tid til at sende en klar besked til de, der tvivlede på, at John McCain var i trit med befolkningen. Han havde en overraskelse til dem:"En person, der er vokset op i en ordentlig hårdtarbejdende middelklassefamilie. Med stærke principper og fighterånd," sagde McCain om sin overraskelse. Han fortsatte:"En person, der forstår de problemer, de håb og de værdier, den arbejdende amerikaner har. Én der forstår, hvad det betyder at bekymre sig om at afbetale lånet og de stigende benzinpriser (-). Hun har præcis det, jeg har brug for. Hun har præcis, hvad det her land har brug for til at ruske systemet i Washington og sætte folket først. Det er mig en stor ære at præsentere den næste vicepræsident i USA."Uundgåeligt brød salen ud i et jubelbrøl, og under trompetfanfare og konfettiflag kom den 44-årige guvernør fra Alaska, Sarah Palin, vinkende og smilende ind på scenen, og lidt tøvende efter hende fulgte ægtemanden Todd og fire af deres fem børn; Trig, Bristol, Willow og Piper. Palin var klædt i en sort spadseredragt, briller i letvægtsstel, håret sat op i en knude i nakken - og indtil det minut var hun fuldkommen ukendt for andre end amerikanere med indgående interesse for politik. En novice og et frisk pust, og så alligevel hjemmevant. Helt naturligt besteg hun talerstolen og lignede McCains politiske columbusæg. Ung, smuk, kvinde, troende, glødende abortmodstander og glad for våben og nye olieboringer. En moderne republikanerne med traditionelle værdier. Ikke en del af The Old Boys Network, som hun forklarede fra talerstolen, men en all-american hockey-mom, der ved, hvordan man sætter amerikanerne før systemet. Hun præsenterede sin familie og vendte sig om, klappede til dem én for én, og som de blev præsenteret, gik det langsomt op for republikanerne, at de havde fået det, de manglede i McCain.Inden Sarah Palin nåede at holde sin næste store tale ved konventet fem dage senere, stod det klart, at republikanerne havde fået meget mere end det. De havde fået en god historie. Et politisk fænomen.Kristne atleterSarah Louise Heath Palin er født den 11. februar 1964 i Sandpoint, Idaho, men flyttede som spæd til Alaska, hvor hendes far havde fået et job som skolelærer i den lille provinsby Wasilla. Moren fik job som sekretær på den samme skole, og Sarah Palin har levet det meste af sit liv i byen. Hun har en stor interesse for jagt og sport, og i sin barndom stod hun op klokken tre om morgenen for at tage med sin far ud og jage elsdyr. Sarah Palin ved, hvordan man håndterer et automatvåben.I High School blev hun formand for 'De Kristne Atleter' og var som anfører på det lokale basketballhold med til at føre den lille skole til statsmesterskabet for juniorer. Det var her, hun fik tilnavnet Sarah 'Barracuda'. Et navn, både politiske venner, fjender og hun selv senere har brugt i stedet for 'Palin'. I 1984 vandt hun en skønhedskonkurrence i Wasilla og blev efterfølgende nummer to i Miss Alaska-konkurrencen. Titlen gav hende et stipendium til University of Idaho, hvor hun uddannede sig i politik og journalistik. Det er her - har hun senere indrømmet - hun et par gange prøvede at ryge hash. Men hun brød sig ikke om det.Hjemvendt til Wasilla fik hun job som sportsjournalist på den lokale tv-station og giftede sig i en alder af 24 med sin high school-sweetheart Todd Palin, eller som Sarah kalder ham nu med henvisning til titlen som First Lady: My First Dude.Todd arbejder med olieproduktionen i Alaska og har en mindre fiskevirksomhed ved siden af, som han driver sammen med Sarah. Sammen har parret fem børn, hvor den yngste, Trig Van Palin blev født sidste år. Sarah vidste under sin graviditet, at Trig formentlig ville blive født med Downs Syndrom, men som stærk abortmodstander har hun aldrig været i tvivl om, at hun måtte gennemføre graviditeten. Den ældste, Track, bliver på torsdag - den 11. september - udsendt til Irak.Alaskas ObamaSarah Palin blev valgt ind i det lokale byråd i 1992 og har været en meget populær lokalpolitiker i Alaska siden."Sarah kom med alt det her ideologiske halløj, og jeg var bare: 'Woa'," siger John C. Stein til nyhedsbureauet Reuters. Han tabte efter tre valgperioder som borgmester i Wasilla til Sarah Palin i 1996."Men det var det, der fik hende valgt: Abort, rettigheden til at bære våben og hele det med at være en genfødt kristen."Eller som Andrew Halcro - Palins besejrede republikanske modkandidat til posten som guvernør i Alaska ti år senere - forklarer det til New York Times:"Hun ville ikke formulere en sammenhængende politik, men folk var vilde med hende. Vi andre kiggede på hinanden og sagde: 'Det her handler jo ikke om politik eller Alaska. Det handler om folks mest basale instinkter: Jeg kan lide dig'," siger Halcro: "Det er ligesom Obama."Som guvernør i Alaska blev én af Palins mærkesager at gøre op med det størknede politiske miljø. Hun skulle køre 'ren politik'. Hun havde i 2004 afsløret en sammenblanding af økonomiske interesser i olieindustrien og Alaskas republikanske partitop, der førte til, at formanden måtte træde tilbage. Et af hendes første spektakulære tiltag var at sætte den forhenværende guvernørs private jetfly til salg på internetauktionen Ebay.com.90 procent af vælgerne i Alaska støtter i dag op om deres guvernør.Skandaløse pluspointMen alle disse biografiske data var det ikke nødvendigt at få højtlønnede journalister til at grave frem. Det meste stod i det pressemateriale, som John McCain sendte ud i forbindelse med udnævnelsen, og det, der ikke gjorde, har Sarah Palin gentagne gange gjort opmærksom på fra talerstolen:At hun er en helt almindelig amerikaner. At Todd er tidligere verdensmester i at køre på snescooter. At hun er livstidsmedlem af våbenorganisationen National Rifle Association. Og at hun blev 'genfødt kristen' som 14-årig. Selv de mere kontroversielle dele af sin politik er hun åben med: At hun ikke mener, at isbjørnene skal fredes, eller at klimaforandringer er menneskeskabte, og at amerikanske skolebørn ikke skal undervises i Darwin eller modtage seksualundervisning. Alt sammen noget, der får europæerne til at løfte øjenbrynene, men Sarah Palin blev først for alvor en historie for hele verden, da journalister og gamle fjender havde rodet et par dage i skraldespandene i Alaska - og skeletterne begyndte at vælte ud af skabene:Efter rygter blandt liberale bloggere kom det frem, at Palins 17-årige datter Bristol var gravid ved førægteskabelig sex med den lokale ishockeyspiller Levi, og ordet Hockey mom fik pludselig en ny betydning. Det kom frem, at familiens præst var lige så rablende som Obamas berygtede familiepræst og havde anklaget jøderne for selv at være skyld i deres skæbne ("De kunne bare være blevet kristne"). Det viste sig også, at Sarah Palin var indblandet i en sag om magtmisbrug efter angiveligt at have fået Alaskas sikkerhedsminister til at afskedige sin svoger - en politibetjent - der i forbindelse med en skilsmisse kæmpede for at få forældreretten til sine børn. At hun havde forsøgt at få bøger fjernet fra det lokale bibliotek. At hun blot var mellemlandet i Irland og ikke havde besøgt landet, som hun ellers havde sagt i et forsøg på at lægge lidt pondus til sin manglende politiske erfaring på den internationale arena. At hun havde afvist at støtte sin egen svigermors kandidatur til borgmesterposten i Wasilla, da hun ikke er abortmodstander. At hun har løjet om sin støtte til et broprojekt, og at hun for mindre end et år siden har sagt i tv-interview, at hun ikke anede, hvad en vicepræsident egentlig gik rundt og brugte sin tid på. Det klip er nu set af flere millioner på YouTube. Og så at ægtefællen, Todd Palin, var taget for spritkørsel i 1987.Det er en ordentlig mundfuld, når man blot er en 'hockey mom' fra Alaska. Men det var som om, at jo flere historier, der dukkede op om Sarah Palin, jo vildere blev republikanerne med hende. Det gjorde hende menneskelig. En kvinde med normale problemer, ligesom alle os andre. Og frem for alt: Det gjorde hende til den gode historie, som pressen havde hungret efter fra den dødkedelige McCain-kampagne.Derfor var det langt fra en besejret kvinde, der til nye jubelbrøl talte på det republikanske konvent onsdag nat.I mellemtiden var Bristol Palin blevet forlovet med Levi, der med tyggegummi i munden og den synlige tatovering 'Bristol' rundt om ringfingeren sad sammen med familien. De to var ikke længere et skandalepar, men en smuk historie om ung kærlighed, og da den 45 minutter lange tale var overstået, var enhver snak om skandalerne forstummet for en stund. Republikanerne havde fået deres eget politiske fænomen."I politik er der nogle kandidater, som bruger forandring ('change', red.) til at fremme deres karriere," lød det fra talerstolen. "Og så er der dem - som John McCain - der bruger deres karriere til at fremme forandring."I sin tale nævnte Sarah Palin Barack Obama én gang.
