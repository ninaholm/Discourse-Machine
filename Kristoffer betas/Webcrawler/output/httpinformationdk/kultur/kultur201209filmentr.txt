Filmen, der blev til i trods
Lavbudget. Kaspar Munks nye film, ungdomsdramaet ’You & Me Forever’, har blot kostet en fjerdedel af en gennemsnitlig dansk spillefilm. Ja, faktisk begyndte instruktøren at lave filmen uden penge, og han håber, at hans kreative og praktiske erfaringer kan bruges i den danske filmbranche
Nærvær. Der er et sjældent nærvær i Kaspar Munks film, der alle kredser om det turbulente ungdomsliv. Og om noget er han god til at indfange unge menneskers intense følelsesliv med sit kamera.


 En filminstruktør er én, der laver film. Sådan har filmforsker Peter Schepelern engang udtrykt det, og det har filminstruktøren Kaspar Munk taget til sig. Derfor sad han ikke blot og ventede på støtte fra Det Danske Filminstitut, da han var færdig med sin første spillefilm, ungdomsdramaet Hold om mig (2010). Nej, han kontaktede sine venner fra den alternative filmskole Super 16, hvor han selv havde gået, bad dem arbejde gratis og kastede sig så ud i at lave en spillefilm uden penge.
Det er resulteret i You & Me Forever, der har premiere i dag i ikke færre end 52 kopier og er et ungdomsdrama om to store pigers nærmest symbiotiske venskab og de konflikter, det fører med sig, da der dukker en tredje pige op og fanger en af venindernes opmærksomhed.
»Der er flere ting, der gjorde, at jeg kastede mig ud i filmen,« siger Kaspar Munk, da vi på årets sidste sommerdag mødes for at tale om You & Me Forever og dens usædvanlige tilblivelseshistorie.
»Hold om mig fik premiere, og det er meget voldsomt at have premiere på en film, når man har brugt så lang tid på at lave en film. Der er en dyb afgrund forbundet med det på det personlige plan – nu skal den klare sig selv – men også en tomhedsfølelse, som, jeg tror, alle oplever. Det var vigtigt for mig at være i gang med noget nyt.«
Den 41-årige instruktør har altid fået at vide, at det at lave film er tungt, og at det er svært at komme igennem til støttestystemet. Men, siger han, »der er ikke nogen, der skal bestemme, om jeg laver film: Det er op til mig selv. På den måde er You & Me Forever begyndt lidt i trods. Jeg ville bare i gang med at lave en ny film.«
Kreativ frihed
Der var også andre grunde til, at Kaspar Munk besluttede sig for at lave film uden sikkerhedsnet i form af støtte fra Filminstituttet, og det handlede om den kreative, formmæssige tilgang til filmmediet.
»Hold om mig var en meget klassisk film, både i sit udtryk og i sin produktionsform,« siger instruktøren.
»Jeg er glad for den, og jeg føler, at det endte med at være min film. Men det var en klaustrofobisk oplevelse at lave den. Der var ikke så megen elasticitet i måden at arbejde på. Det er et dyrt maskineri, og derfor skal man ikke tage for mange afstikkere undervejs. Muligheden for at forfølge ideer, der pludselig opstår, er et fandens besvær. Jeg tænkte, at hvis jeg begynder selv, kan jeg lade den kreative vilje og den kreative energi være meget mere central, end jeg kan på en normal produktion. Når der ikke står en masse investorer bag mig og holder øje med deres millioner, har jeg frihed til det.«
Helt uden midler var Kaspar Munk dog ikke. Han havde fået et arbejdslegat fra Statens Kunstfond, som han kastede ind i projektet, ligesom han brugte en gammel bevilling på filmudstyr fra Filmværkstedet. Han optog endda i sin og sin families egen lejlighed, selv om han for mange år siden havde lovet sig selv, at det ville han aldrig gøre igen.
Og så handlede det i øvrigt om at vende de økonomiske begrænsninger til en styrke, forklarer han.
»Jeg har masser af tid. Der er ikke nogen, der bestemmer. Det er mig, der skal prøve at finde ud af, hvad der er interessant ved det her tema og den her fortælling, jeg er optaget af. Det var en drivkraft i det. Jeg ville gerne tilbage til, hvad det er, der driver mig som kunstner og filminstruktør. Udforske lidt nærmere, hvad det er, jeg kan.«
En lysere historie
En tredje grund til, at Kaspar Munk ville lave den nye film, var historien. Hold om mig er en barsk fortælling om en ung pige, der mobbes og ender med at begå selvmord. You & Me Forever fortæller en lysere historie.
»Hold om mig var en voldsom film at lave, fordi den var båret af nogle meget mørke kræfter, og jeg var meget i kontakt med de kræfter og det følelsesliv, mens jeg lavede filmen,« siger han.
»Selvfølgelig er der masser af konfliktstof og forhindringer på vejen i You & Me Forever, men i bund og grund handler den om en pige, der opdager, at hun har lyst til livet. Hun vil opleve, hun vil erfare, hun vil erobre verden. Jeg ville arbejde med ungdomslivet som puls, nerve og noget livsbekræftende mere end som noget destruktivt og angstfremkaldende.«
Der er et sjældent nærvær i Kaspar Munks film, der alle cirkler om det turbulente ungdomsliv, også You & Me Forever, og om noget er han god til at indfange unge menneskers intense følelsesliv med sit kamera.
»Udtrykket i den her film handler meget om autenticitet og det indre liv og et lille drama, hvor man lægger vægt på detaljerne og de store følelser i det små,« siger han. »Jeg synes, at jeg får bevist, at det autentiske har en kvalitet som filmisk materiale. Det er noget med at tage det alvorligt, og hvis vi ser liv på lærredet, har vi lyst til at være der. Så ser vi os selv.«
Optagelserne til You & Me Forever gik ikke helt, som Kaspar Munk havde håbet på – manglen på penge betød mangel på tid og mandskab. Men i stedet for at skrinlægge projektet eller lave en kortfilm og oploade den til internettet klippede han noget af materialet sammen og viste det til Nimbus Film.
Selskabet, der også producerede Hold om mig, var begejstret og viste klippet til Det Danske Filminstitut, der også var begejstret, og i løbet af fire måneder lykkedes det at skrabe de 5,5 mio. kroner sammen, som var filmens endelige budget. Det lyder umiddelbart af mange penge og betød også, at Kaspar Munk kunne betale alle dem, som hidtil havde arbejdet gratis. Men det er dog kun godt en fjerdedel af budgettet på en gennemsnitlig dansk spillefilm.
»Den her film var ikke en oplagt no budget-film. Det var for stort et univers og for mange karakterer,« siger instruktøren.
»Normalt vil en no budget-film være to-tre karakterer i en villa, som man filmer i seks uger. Hvis jeg skulle have liv og puls ind i You & Me Forever, spejle den energi, der er i karaktererne, var jeg nødt til at brede mig lidt ud, og så ville det være godt med nogle penge. Det er ikke alle film, man kan lave for ingenting. Det her er stadig en super billig film, og det har været godt for dens udtryk. Selv da der kom penge, var den drevet af en rock’n’roll-spirit med et lillebitte fleksibelt hold, hvor vi kunne sige: ’Jeg ved ikke helt, hvad vi filmer i dag. Det afhænger lidt af, hvordan den næste scene går. Det gik fedt og satte det her i gang. Lad os forfølge det.’«
Kreativ bæredygtighed
Kaspar Munk håber, at hans erfaringer med You & Me Forever kan bruges i det øvrige danske filmmiljø, ikke mindst på Filminstituttet, hvor man efter hans mening har været for fokuseret på manuskriptet.
»Vi er stadig ude efter den gode fortælling,« siger han, »men den gode fortælling på film er mange ting. Det handler om at tage kunstarten alvorligt. Man kan fortælle meget med et nærbillede, men hvis der står ’et nærbillede af …’ på et stykke papir, har det ikke nogen særlig poetisk kraft. Det er en del af en større diskussion, et skisma, vi befinder os i lige nu, hvor kreativiteten og det kunstneriske udtryk i højere grad skal tilbage til filmen, hvis filmen overhovedet skal overleve. Man skal gå tættere på de kreative og spørge: ’Hvad er det for en film, han eller hun kan lave? Hvad er det for en tonart, de spiller i?’«
Og den metode kan i sidste ende vise sig at være en god investering for både filmselskaberne og det offentlige støttesystem, hvis man lader instruktørerne prøve noget af, før de begynder at skrive manuskripter og optage film.
»Man kan teste et projekts bæredygtighed,« siger han.
»Hvis man giver en instruktør 150.000 kroner til at gå ud og filme karakterer og afprøve ideer, kan man ret hurtigt finde ud af, om det fungerer. Hvis man først gør det i et udviklingsforløb, hvor man allerede har brugt 800.000 kroner på manuskriptet, bliver det meget dyrere. Alle er mere pressede, og man beslutter sig hurtigere for at optage noget, selv om det måske ikke er helt klar. På den anden måde kan man teste ideen, universet, tonen, begejstringen meget tidligere i forløbet. Det er vigtigt at sige, at ikke alle film skal laves på den måde. Men min pilot betød, at jeg havde stor frihed, da vi så fik penge. Jeg lavede faktisk filmen uden at have et manuskript. Jeg arbejdede bare med storylines. Det er normalt uhørt, fordi manuskriptet anses for at være sikkerheden i et projekt, praktisk og finansielt.«
Han holder en pause og fortsætter så:
»Hvert projekt har sine krav til rammerne, og det må være det, det handler om. Det må handle om at lave film og om at få lov til at udtrykke sig.«
 
 
You & Me Forever har premiere i dag og anmeldes her på siden

