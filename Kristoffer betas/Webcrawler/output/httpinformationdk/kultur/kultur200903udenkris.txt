Uden kristendom ingen kultur
Man kan ikke forstå vores kulturarv uden at forstå kristendommen, siger en sekulær britisk digter – det har skabt debat og kritik


 "Uden Gud ingen moral", siger en af hovedpersonerne i Fjodor Dostojevskijs bog Brødrene Karamazov. Den britiske 'poet laureate' (den officielle hofpoet, red.) Andrew Motion indrømmer, at han ikke er i samme liga som sin længst afdøde russiske kollega. Men han parafraserer ham gerne:
"Uden kristendom ingen kultur," lyder hans konklusion, og han er atypisk for de mennesker, der kræver mere undervisning i kristne myter i skolen. Andrew Motion er agnostiker.
"Nej, jeg antager, at de ikke er sande," siger han om historierne i Det Gamle og Det Nye Testamente.
Men det er efter hans opfattelse ikke væsentligt. Som digter mener han, at det er et problem, at skolebørn i dag ikke forstår de myter og historier, som verdenslitteraturen handler om.
"Hvordan man end vender og drejer det, så er det et faktum, at vores fremmeste litteratur og kunst fordrer et kendskab til Biblen. Tænk blot på William Blakes digte og på Rembrandts billeder. Hvis de unge, som nu, ikke kender deres bibelhistorie, ja så forsvinder kulturarven og en vigtig del af os selv," siger Andrew Motion.
"Man kan ikke forstå britisk litteratur fra John Miltons Paradise Lost til T.S. Eliots The Waste Land uden at have et indgående kendskab til Biblen. Bjergprædiken og korsfæstelsen er historier, som har inspireret store dele af litteraturen, og den poetiske storhed, der findes i Ruths Bog i Det Gamle Testamente kan næppe undervurderes," siger han.
Han mener, at det bør være obligatorisk at undervise i kristendomskundskab. 
"Børn skal læse Biblen af den ene grund, at den er fuld af gode historier. Dens historier handler om den menneskelige natur, og de viser, at vores handlingsmønstre har været de samme gennem alle tidsaldrene. Det er klassisk kunst." 
Det er ikke noget nyt synspunkt. Det er en opfattelse som forskere længe har været opmærksom på, siger litteraturforskeren Kyle Keefer. 
"Den berømte tyske litteraturhistoriker Erich Auerbach skrev i 1940'erne Mimesis. Dargestellte Wirklichkeit in der abendländischen Literatur (Mimesis: Repræsentationen af virkeligheden i den vestlige litteratur), et klassisk værk, der netop pegede på, hvordan de bibelske historier var tidløse, også selv om de blev læst med sekulære og ikke religiøse briller. Det samme var tilfældet med Northrop Fryes bog The Great Code: The Bible and Literature", siger Kyle Keefer. 
Han har netop har udgivet bogen The New Testament as Literature.
For meget
Alt det ved Andrew Motion godt. Han er også professor i litteraturvidenskab ved Royal Holloway University i London. Og det er netop erfaringerne som universitetslærer, der har gjort ham opmærksom på 'problemet', som han kalder det.
"Der kommer studenter her, som ikke kender de mest basale historier i vores tradition. De kender ikke Bjergprædikenen og har kun en vag opfattelse af, hvem Adam og Eva var. Det gør det umuligt for dem at forstå poesi og skønlitteratur. Jeg vil foreslå, at vi indfører obligatorisk læsning af Biblen, men også af Koranen og de græske myter. Som situationen er i dag er vi nødt til at starte universitetsstudiet med et kursus i Biblen. Ellers forstår de ikke noget," siger Motion.
Det opfatter nogen som urimeligt. Keith Porteous Wood der er leder af The National Secular Society, en organisation der kæmper mod religion i det offentlige liv, mener, at Andrew Motion er gået for vidt.
"Børn har 45 minutters undervisning i religion hver uge i et tiårigt undervisningsforløb. Og nogle gange er de tvunget til at gå til gudstjenester, der også omfatter oplæsning af Biblen. Det synes jeg burde være mere end tilstrækkeligt,"siger Keith Porteous.
Men det har ikke stoppet debatten. Motion er en mand, der taler med vægt. Han har de sidste ti år været poet laureate. Det er en post udnævnt af Dronningen. Tidligere indehavere er blandt andre William Wordsworth, Ted Hughes og lord Tennyson. Nationalpoetens rolle er at være folkets poetiske talerør. 
Og det tager Motion alvorligt. Da de allierede inva-derede Irak i 2003, skrev han et meget kritisk digt, 'Regime Change', der kriti-serede invasionen og Tony Blair.
Her kort før sin afgang (hans embedsperiode udløber til efteråret) føler Motion sig igen kaldet til at blande sig i den offentlige debat. Og denne gang er hans anliggende altså at forsvare den kristne kulturtradition - også selvom om han ikke tror på Gud.
Men overraskende nok er dette sekulære forsvar for undervisning i kristendomskundskab ikke blevet positivt modtaget af de troende. 
Alistair McGrath er professor i historisk teologi ved Oxford University. Han kalder sig selv 'evangelical'. Oversat til danske forhold svarer det til indre missionsk. Han er glad for, at man tager religion alvorligt. Men han advarer mod, at man reducerer kristendom til kultur.
"Kristendom er ikke kultur. Det er lidt som om, Andrew Motion opfatter Biblen som en turistrejse, noget der skal opleves på samme måde som pyramiderne og Akropolis. Men den er meget mere end det. Og det tror jeg ikke man kan forstå blot ved sekulær indlæring. Tonedøve mennesker kan ikke forstå musik, og det er på samme måde med religion. Man kan ikke forstå dybden af Biblen hvis man ikke tror på Gud," siger McGrath.
Græske myter
Men Motion forstår ikke polemikken.
"Det, jeg siger, er ikke, at vi bare skal have undervisning i kristendomskundskab. Det skal vi også, og det skal være den væsentligste del af undervisningen. Men vi skal også have undervisning i gamle romerske og græske myter og i historier fra Koranen. Det er en referenceramme, og den grundpille som vores samfund er bygget på", siger Motion.
Han indrømmer, at hans ideal kan opfattes som gammeldags.
"Det var det, man før i tiden kaldte dannelse."
At dette kan provokere folk med en ikkekristen baggrund bliver afvist af forskere.
"Hidtil har der været en vis bekymring for at blive beskyldt for at indoktri-nere, hvis man underviste i kristendom. Det blev opfattet som diskriminerende overfor muslimer," siger Kyle Keefer. 
"Men det interessante er, at der er flere muslimer, der ønsker undervisning i kristendom, end der er kristne, der ønsker det. Det er misforstået tolerance, at muslimer ikke ønsker undervisning i den kristne kultur. De foretrækker under-visning der er baseret på religiøse værdier. Det er efter deres opfattelse at foretrække frem for en holdningsløs sekulær indlæring," siger Keefer.
Biblen har altid været et kontroversielt værk.
Da Sankt Ulfilas oversatte Biblen til gotisk i det fjerde århundrede valgte han at undlade at oversætte Kongebogen i Det Gamle Testamente, fordi han mente den var for blodig og for brutal for barbarerne. 
"Jeg tror unge mennesker vil være begejstrede for at læse disse historier. De er mere blodige end de fleste videospil," siger Kyle Keefer.


