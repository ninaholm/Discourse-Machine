Fra ’I, Robot’ til iRobot
I årevis har robotter samlet din bil. Snart lægger de måske dit tøj sammen og passer din gamle far. Flere nye værker ser nærmere på vores blandede følelser for højteknologi


 Science fiction-genren lever som bekendt af at give kvalificerede bud på, hvad der er lige rundt om hjørnet. Eller af at skabe opsigtsvækkende metaforer for noget, der allerede er over os. Og i en række nye værker er det især vores forhold til robotter og kommunikationsteknologi, der er på dagsordenen. Teknologi, som får flere og flere menneskelignende træk.
I USA er der således snart premiere på filmen Robot & Frank, hvori en ældre mand af sin søn får en robot, der skal holde ham med selskab i hverdagen – velsagtens den logiske forlængelse af de robot-kælesæler, der har gjort deres indtog på nogle af vores plejehjem.
I betragtning af den stadigt større en rolle, teknologi spiller i vores tilværelse, er det måske ikke overraskende, at der kan være noget, der ligner ægte kærlighed på spil: »Hvem har ikke givet deres telefon et kærligt klap eller en plads ved spisebordet? Hvem har ikke puttet med en bærbar i sengen eller følt deres hjerte hamre, når de har forlagt et stykke teknologis skinnende lille krop?« spørger Jenna Wortham drilsk i en artikel i International Herald Tribune.
I samme artikel møder man denne spådom fra en marketingsprofessor: »Dette er kun begyndelsen. Det næste bliver et ’tingenes internet’. Ikke bare en GPS, der ved, hvor jeg befinder mig, men teknologi, der ved, hvad jeg foretager mig.«
Utilsigtet selvstændighed
Men som enhver science fiction-kender ved, spiller frygten for og faldgruberne ved det nye en meget markant rolle. Den svenske tv-serie Ægte mennesker handler således om den langtfra harmoniske sameksistens mellem homo sapiens og såkaldte hubotter, (sex-, selskabs- og servicerobotter), som får smag for friheden. Og instruktøren af Blade Runner, et af alle tiders mest kendte værker om forholdet mellem mand og ultrasofistikeret maskine, Ridley Scott, er aktuel med Prometheus, en slags forhistorie til Scotts andet kæmpehit inden for genren, Alien.
Her møder vi androiden David, og via ham udspiller sig en konflikt, der også var central i Stanley Kubricks fremtidsklassiker Rumrejsen år 2001: Den kunstige intelligens er ved nærmere eftertanke ikke tilfreds med blot at agere slave for sine skabere.
»Menneskenes manglende evne til at kontrollere David og opdage hans rænkespil er en passende metafor for en verden, hvor vi først er ved at begynde at forstå, hvordan kæmpekoncerner – f.eks. Facebook, Apple og Google – som vi betror vores data, en dag kan udvikle sig i et retning, vi ikke kan forudse,« skriver Jenna Wortham.
Hun tilføjer, at visse af Davids replikker mindede hende om Apples virtuelle assistent Siri!
Folkene bag Robot & Frank siger dog, at de ikke har noget entydigt budskab, men blot ønsker at undersøge, hvordan vores symbiose med teknologi bliver mere og mere intim:
»Det er ikke kun godt eller kun dårligt,« udtaler instruktøren, »men det vil ændre vores relationer. Detlader sig ikke bremse.«

