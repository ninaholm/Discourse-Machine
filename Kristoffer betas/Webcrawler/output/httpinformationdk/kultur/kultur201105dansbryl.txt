Dans, bryllup og tortur
Modsætningerne mødtes under Dansens Dag i fredags. Trækplastret var den belgiske nyklassikerforestilling 'ROSAS danst ROSAS', men koreografien virkede forstemmende med sin tvangsperfektion
Mennesket sættes under tvang i Anne Teresa de Keersmaekers nyklassiker 'Rosas danst Rosas', der var en bombastisk klaustrofobioplevelse på Dansens Dag.


 Dansens Dag var i fredags. Denne UNESCO-dag er nemlig anbragt på dansereformatoren Jean-Georges Noverres fødselsdag. I år var der over 30.000 mennesker direkte involveret i Danmark  30.000 kroppe, der antagelig alle sammen har forsøgt at lære sig Dansens Dag-dansen. I år er dansen skabt af koreografen Sara Gaardbo, der selv forklarer sin kryds-ben-og-knips-med-fingrene-koreografi på Dansens Dages hjemmeside.
Men så var det jo, at der også gik engelsk bryllup i dansedagen. Nuvel, man kan selvfølgelig godt anskue Kates langsomme skridten op ad gulvet sammen med daddy i trissetempo som 'prinsessedans'  og det engelske politis levende hegn af betjente som 'uniformsstep'. Men hjemme foran tv-skærmene var dansen måske ikke så dominerende ...
Rundt om i Danmark blev Dansens Dage-arrangementerne i Danmark dog afviklet ukueligt. En 'global dansekaravane' bød på alt fra bollywood-dans og palæstinensisk folkedans på Nytorv i København. I Kastrup Lufthavn var der dans fra Copenhagen Contemporary Dance School. CPH PIX lod videodansekongen Charles Atlas uddele priser til vinderne af konkurrencen 60secondsdance.dk. Og Dansens Hus holdt åbent hus.
Klaustrofobidans
Trækplastret var dog i år den belgiske nyklassiker ROSAS danst ROSAS af koreografen Anne Teresa de Keersmaeker. Koreografien er fra 1983 og består af systematiserede dagligdagsbevægelser for fire piger. De står, de ligger, og de sidder på stole  så fuldstændig synkront, at det næsten er sygeligt præcist. Som den moderne dans' svar på de fire svaner fra Bolsjojballettens Svanesøen. Danserne var smukke og i maratonform. Knap en sveddråbe så man risle, selv om de knoklede non-stop i næsten to timer.
Men samtidig virkede forestillingen mærkeligt klaustrofobisk. Musikkens maskinlyde, der gentages højere og højere lød bombastisk og kvalmefremkaldende. Og dansernes perfekte eksekvering af hånd under hagen og tvangsrul over gulvet virkede decideret militaristisk.
I programmet stod der godt nok, at den nu 50-årige Keersmaeker opfatter al dans som en hyldest til individet. Men i hendes eget værk virkede dansen som et konsekvent forsøg på at nedbryde fire kvinders kroppe og sjæle. For selv om kvinderne overlevede forsøget, så var det destruktionen, der satte sig i tilskuerens krop bagefter, i hvert fald i min. Ikke sejren.
Fodlænkedunk
Forud for ROSAS danst ROSAS viste det dansk-iransk-engelsk-græske kompagni Goossun Art-illery Production sin forestilling Inferno. Sjældent har man kunnet opleve mere forskellig dans på samme aften i København. For hvor Keersmaeker udelukkende anvender ydre form, så er multikunstneren og fotografen Vahid kun drevet af indholdet. I soloen Inferno skildrer han konkret en politisk fange i orange fangedragt og med hætte over hovedet  som klar kommentar til Guantanamo. Den græske performer Stamatis Efstathiou bevæger sig rundt med fodlænkedunk i fødderne og forsvarsarme over hovedet i lang tid, førend han får lov til at tage hætten af. Og han har en overbevisning i sit spil og en oprigtighed i sin torturangste øjne, også når han med ord appellerer til vores forståelse for torturbødlen i os alle.
Koreografisk og dramaturgisk var forestillingen ikke på højde med sit eget udsagn; Vahids dans. Men det var nærværet. For performerens glødende øjne brændte sig ind i tilskuerens blik.
Sådan endte Dansens Dage også scenisk med at skildre en enorm spændvidde i kampen for vores fælles udtryksredskab: Kroppen.

Dansens Dage. www.dansensdage.dk
'Rosas danst Rosas'. Koreografi: Anne Teresa de Keersmaeker. Musik: Thierry De Mey og Peter Vermeersch. Lys: Reon Fromont. Kostumer: Anne-Catherine Kunz. Rosas i Dansehallerne, fredag.
'Inferno'. Koreografi: Vahid. Musik: Odysseas Konstantopoulos. Goossun Art-illery Production, international coproduktion i Dansehallerne, fredag. Turné til London 5-8. maj og Athen 12-15. maj. www.goossun.com



