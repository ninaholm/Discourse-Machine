Hvidt centrum



I sidste uge tog jeg i Palads for at se Ang Lees flotte farveeksplosion Life of Pi. Filmen var tænkt som pause fra min research til en artikel om race og filminstruktøren Tarantinos kritiserede brug af ordet ’nigger’. Men. Så kom forfilmene.
Første forfilm var til dramaet The Impossible, hvor kønne, blonde, blåøjede Ewan McGregor og Naomi Watts spiller forældreparret i en lykkelig, hvid kernefamilie, der er på badeferie, da tsunamien rammer Sydøstasien. Vi ser dem klamre sig til hinanden. »Gå ud og hjælp andre,« siger MacGregor til sin hvide søn, som så hjælper en hvid far og et andet hvidt barn. Der er fattige lokale i baggrunden. Men filmens interesse er den sande historie om, hvordan en hvid familie mirakuløst overlever en katastrofe – som dræbte næsten en kvart million asiater.
Så fulgte forfilmen til Spielbergs Lincoln, som i to minutter sakser os igennem det politiske spil omkring slaveriets ophævelse. Hvide mænd råber af hinanden i parlamentet. I rollen som Lincoln banker Daniel Day-Lewis viljefast i bordet i Det Hvide Hus med sin hvide hånd. Lincolns hvide hustru (Sally Field) smiler bravt gennem tårer. Emnet for diskussionen, de sorte medborgere, får kun et enkelt splitsekunds skærmtid.
Endelig gik Life of Pi på. Yann Martel skrev oprindeligt sin bestsellerroman om inderen Pis overlevelse i en båd med hovedpersonen som fortæller. Men i filmatiseringen har man inddraget en ekstra karakter, en hvid canadisk forfatter, som besøger gamle Pi. Det er via denne hvide mand, at vi hører voksne Pis historie. Ved at se på hans opmærksomme blå øjne skal vi forstå, at også vi kan lære noget af en inder. Til slut er det endda ham, der udlægger Pis eksotisk tvetydige fortælling. Groft sagt.
Når man først lægger mærke til dette evigt hvide centrum, er det svært at se bort fra det. For mainstreamfilm har sjældent mod til at tage udgangspunkt i periferien. I dag er problemet ikke Tarantinos ’nigger’, ’nigger’, ’nigger’. Det er vestlige films evige fokus på hvide, hvide, hvide.

