De politisk hjemløse
En gruppe yngre konservative intellektuelle har iklædt sig deres stiveste puds for at debattere konservatismens plads i dagens Danmark. Temaet er bekæmpelse af kulturradikalismen og kommer rundt om djævlefiguren Georg Brandes og Zenia Stampe som fjendebillede. Men kan man komme med opbyggelige visioner, når man er mest optaget af at være i opposition til alle andre?
 En konferencedeltager udnytter en pause i programmet til at nyde en pibe tobak. Se alle billederne fra årsmødet her.


 Det er en kraftig overrepræsentation af mænd i slutningen af tyverne, der klokken lidt i halv et er ved at finde deres pladser til, hvad en af arrangørerne selv kalder »et esoterisk og snævert arrangement om konservativt åndsliv«. Lidt under 100 mennesker er mødt op til det kulturkonservative Årsskriftet Critiques årlige konference på Aarhus Universitet, og dagens tema er bekæmpelsen af kulturradikalismen.
Dagens ordstyrer, Johan Christian Nord, der til dagligt er ph.d.-studerende, har efter eget udsagn og for dagens temas skyld iklædt sig sit »mest kulturradikale, lyserøde slips i Martin Lidegaard-stilen«, men understreger også, at konservatisme må være mere end bare at tage pænt tøj på og tale om penge.
»Handler det kun om slipseknuder og friværdi, finders der ingen konservatisme,« siger han under sin præsentation af dagens program.
