Regnbuen over Aarhus
Olarfur Eliassons værk 'Your rainbow panorama' rækker mod himmelen og bliver Aarhus' nye vartegn, lød det til gårsdagens indvielse på taget af AROS. Og sådan et vartegn kan byen godt have brug for, mener forfatteren til bogen 'Århus i hjertet', Søren Højlund Carlsen. For Aarhus har for længe lidt af mindreværdskomplekser
'Your rainbow panorama' skal være mere end blot et brand for Aarhus, mener kunstneren bag værket, Olafur Eliasson


 Borgmesteren, direktøren, pengemanden og rådmanden sidder side om side oppe på taget af AROS, Aarhus Kunstmuseum. De skal alle til orde denne blæsende majdag i Aarhus, hvor Olafur Eliassons værk Your rainbow panorama bliver præsenteres for pressen. Og ordene er mange og flotte:
»Det er et genialt stykke kunst,« siger AROS' direktør, Jens Erik Sørensen fra talerstolen, som er placeret i det fri  under selve værket. Bagved kan man se Aarhus og havnen. Værket bliver »et nyt vartegn for Aarhus«, mener han.
Pengemanden Hans Peter Svendler fra Realdania, fortæller om, hvordan Your rainbow panorama fuldender museets arkitektoniske idé. Det er inspireret af Dantes Den Guddommelige Komedie:
»Nu har vi både helvede og himlen,« siger han og henviser til, at man har De 9 rum nede i kælderen, som symboliserer helvede.
Nye højder
Borgmesteren, Nicolai Wammen (S), beskriver det sådan her:
»Det rækker hænderne frem mod nye højder. Og mod himmelen,« siger han og taler meget om betydningen for Aarhus:
»Det her viser, at verden kommer til Aarhus. Og at Aarhus åbner sig imod verden,« siger han og tilføjer noget med nogle internationale ambitioner.
»Tillykke, Olafur. Tillykke AROS. Tillykke Aarhus og ja, tillykke Danmark,« slutter Nicolai Wammen.
Her skulle man måske tro, at det var slut med talerne, men rådmanden for kultur og borgerservice, Marc Perera Christensen (K), skal også op til mikrofonen:
»Det her bringer Aarhus på toppen af, 'the world of art',« som han siger, for en del af pressemødet foregår på engelsk.
Han håber, at det kan hjælpe med at få Aarhus til at blive Europas Kulturby i 2017. Til sidst beder han den fremmødte presse om at råbe et trefoldigt leve for Your rainbow panorama. Kunstneren, Olafur Eliasson, er der også, og han skal selvfølgelig også til orde. Han har tilsyneladende ikke ladet sig påvirke synderligt af de mange rosende taler. Hans halvlange hår blafrer i vinden, og bedst som hans noget mere afdæmpede tale er kommet i gang, begynder det at regne, og han korter den af, så pressen kan komme op og gå rundt inde i selve kunstværket.
I værket
Deroppe står journalist og forfatter Søren Højlund Carlsen som sammen med fotografen David Bering netop har udgivet bogen Århus i hjertet, hvor 15 kendte danskere fortæller om deres forhold til Aarhus. Han har lovet at »gå runden«, som det allerede hedder, inde i Your Rainbow Panorama sammen med Information. Vi starter i den grønlige del, ud for Rådhuset.
»Det har jo været byens vartegn siden 1942,« siger Søren Højlund Carlsen, som er glad for, at Aarhus nu får et nyt.
»Måske kan det bidrage til, at selvforståelsen falder lidt på plads,« som han formulerer det.
Han er selv endog meget begejstret for Aarhus, ligesom flertallet af dem, han har interviewet til sin bog:
»Aarhus er stor nok til, at man har alt, hvad man kan forvente af en moderne storby. Men samtidig kan man bo i et hus og være tæt på naturen. Der har vi Marselisskoven,« siger han og peget ud af den grønne rude.
»Derovre har vi Risskov og bugten,« siger han og vender sig i mod de gullige ruder.«
Og den kombination har man ikke andre steder i Danmark, mener han. Men selvom Aarhus »har det hele«, som han formulerer det, så er der stadig et mindreværdskompleks:
»Jeg fornemmede det tydeligt, da jeg skrev bogen. Alle taler om Aarhus overfor København. Aarhus har altid været lillebroren, der ser op til storebroren,« siger Søren Højlund Carlsen og peger igen ud af vinduet:
»Se nu de to bygninger. Det er byretten og Erhvervsarkivet ...«
Se hvad vi kan
Vi er kommet til den violette afdeling af regnbuen:
»De er flotte, men de ligner jo alle de gamle bygninger i København. Det er fuldstændig samme stil  det er sådan lidt 'vi vil vise, hvad vi kan i forhold til København.' Det giver selvfølgelig en drivkraft, men det kan også være hæmmende i forhold til at skabe sin egen identitet,« siger Søren Højlund Carlsen.
Og det har bevirket, at aarhusianerne også har en tendens til at markere det tydeligt, når der sker noget godt for byen:
»Det er klart, at hvis man altid har følt sig som den oversete lillebror, ikke mindst i forhold til kunst og kultur, så skal det virkelig kunne høres, når bolden endelig bliver skudt i mål,« siger han.
»Det er ligesom med AGF. Når AGF har vundet tre kampe i træk, så begynder folk i Aarhus at snakke om, at vi skal i Champions League. Nu har vi fået Your Rainbow Panorama, og så snakker vi allerede om, at vi skal være europæisk kulturby i 2017. I stedet for bare at sige 'se, et flot kunstværk'.«
Mere end et brand
Runden er næsten gået, og Søren Højlund Carlsen kommer med en slags opfordring til sin by:
»Det er måske lidt store ord at bruge, men hvis man skal være en hel person, så skal man også kunne hvile i sig selv. Det skal Aarhus lære. Og jeg vil mene, at Aarhus ikke behøver at puste sig op til at være noget. Vi er noget allerede,« siger han og tilføjer, at han håber, at Your rainbow panorama kan være med til at skabe en klarere identitet for byen. Nede i museets restaurant kan pressen stille spørgsmål til dagens hovedperson, Olafur Eliasson. Kunstneren selv udlægger det således:
»Værket har fået en kraftig eksponering, og det er jeg glad for,« siger han og taler om værkets værdi som et brand.
Men håbet er, at det bliver mere end bare et brand:
»Det må også gerne blive noget, man langsomt lærer at kende, hvor et brand mere er bare sådan 'bum',« siger Olafur Eliasson.
Og så er der frokost og kager, der er pyntet med regnbuer i marcipan.

