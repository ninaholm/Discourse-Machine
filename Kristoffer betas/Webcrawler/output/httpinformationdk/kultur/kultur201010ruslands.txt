Ruslands avisterrier truet
I denne uge blev den russiske oppositionsavis Novaja Gazata endnu en gang beskyldt for at have udspredt ekstremistiske propaganda med en artikel imod nynazisme


 Det russiske mediekontrolorgan ROSKOMNADZOR gav forleden avisen Novaja Gazeta en advarsel for udspredelse af ekstremistisk propaganda efter en artikel, der advarede imod nynazistiske tendenser i landet. To advarsler fører til lukning. Der ligger imidlertid ifølge iagttagere politiske signaler bag advarslen, idet avisen sammen med Radio Moskvas Ekko er nogle af de sidste frie medier i Rusland og stærkt kritiske overfor myndighederne.
Avisens chefredaktør Dmitrij Muratov skrev i går, at det næppe kommer til en lukning af avisen, for redaktionen har tænkt sig at anke advarslen  »denne stupide beslutning«, som han skriver  til en retsinstans og i givet fald videre til den europæiske menneskerettighedsdomstol.
Avisen har stærke støtter, bl.a. ejer ekspræsident Mikhail Gorbatjov halvdelen af avisens aktier. Resten af aktierne ejes af en kendt liberal rigmand, som sidder i parlamentet, Dumaen. Desuden har præsident Dmitrij Medvedev givet sin klare støtte til avisen.
Der lå et klart politisk signal, da Medvedev sidste år gav et langt interview til den netop Novaja Gazeta. Han indledte det med ordene: »Dette er mit første interview med en russisk avis, men det vil blive en tradition, selvfølgelig også med andre aviser«. Medvedev roste også Novaja Gazeta for dens indsats i forbedringen af det russiske demokrati.
Fire journalister myrdet
Når valget faldt på netop  Novaja Gazeta, så skyldtes det, at den regeringskritiske og dybdeborende avis har Vestens bevågenhed, læses af russiske intellektuelle både i papirversionen og netversionen, og at avisen har været hårdt ramt. Fire journalister fra Novaja Gazeta er blevet dræbt på grund af deres afslørende artikler siden 2001. Bl.a. Anna Politkovskaja, som skabte stort internationalt postyr, da hun blev skudt i 2006 efter en række afsløringer af korruption i Tjetjenien og krigsforbrydelser under krigene i Tjetjenien.
Inden da døde en af bladets redaktører, parlamentsmedlem Jurij Sjekhotjikhin under mystiske omstændigheder, da han var i færd med at afsløre en stor korruptionsskandale. Sidste år blev en freelance journalist ved Novaja Gazeta, Anastasija Baburina, dræbt sammen med en advokat, da hun forlod en retssal i Moskva, hvor hun havde protesteret imod løsladelsen af tidligere oberst Budanov, der var dømt for krigsforbrydelser i Tjetjenien.
Ufattelig tåbelighed
Flere andre af avisens journalister er blevet truet og lever under konstant beskyttelse, andre har været slæbt i retten efter afsløringer af omfattende korruption på højt plan. Redaktionen er  udsat for et sandt bombar-dement af retssager, hvilket, siger chefredaktøren, tager alt for meget af hans tid.
Avisen er kendt som en intellektuel orienteret avis med en stærk kritisk linje overfor især premierminister Vladimir Putin. Sammen med en lille håndfuld medier er den samtidig et eksempel på, at der trods alt fortsat er terrier i det russiske mediebillede, som bliver ved med at udøve fri journalistik og bider sig fast i alvorlige sager, også selvom de involverer de øverste myndigheder i landet.
Formanden for det russiske Journalistforbund Igor Jakovenko siger til Information, at advarslen til Novaja Gazeta er »en helt ufattelig tåbelighed begået af en eller anden underbegavet embedsmand på lavt niveau i et mislykket og misforstået forsøg på at tækkes topledere. Og det er så fantastisk stupidt at anklage avisen for ekstremisme, når den rent faktisk er i færd med at afsløre nynazistisk ekstremisme. Selv russiske domstole vil ikke købe den sag. I den nuværende politiske situation under Medvedev er det helt utænkeligt, at nogen kan komme i tanke om at lukke en avis som Novaja Gazeta. Den her sag løber hurtigt ud i sandet og bliver lukket og glemt«.
Ifølge Jakovenko er der altså ingen fare for lukning af Novaja Gazeta eller andre af de sidste få frie medier i Rusland, så længe både præsident Medvedev og en række andre magtfulde kræfter holder hånden over dem.
»Vi har i dag en håndfuld frie medier i Rusland, og vi håber på, at der snart kommer flere. Vi har Radio Moskvas Ekko, vi har tv-kanalen REN-TV, og vi har Novaja Gazeta«, siger Jakovenko. »De er alle sammen gode og kritiske og laver dybdeborende journalistik. Men jeg vil godt sige, at det faktum, at vi kun har så få på det marked betyder, at de mangler konkurrence. Faktisk er de tre medier blevet slappere på grund af den manglende konkurrence. Men stadig må jeg sige, at Novaja Gazeta er en fremragende avis, som er med til at bevare det sidste håb for frie, demokratiske og kritiske medier og en fjerdestatsmagt i Rusland«, siger Igor Jakovenko over telefonen fra Moskva.
> 

