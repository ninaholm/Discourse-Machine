Jaget af islams dæmoner
Kun frygt ligger bag modviljen mod robust islamkritik, hævder den hollandske 'provopolitiker' Geert Wilders, der mener, at frie samfund ikke har andet valg end at fordrive intolerance med intolerance
Den hollandske -provopolitiker- Geert Wilders var mandsopdækket af bodyguards, da han søndag gæstede Danmark og mødte pressen på Hotel Marriott. -Min kamp for frihed har kostet mig min egen frihed - sikkerhedsfolk følger mig overalt,- fortæller Wilders.


 - Hvor mange er I til at passe på ham?
"Nok," svarer den civilklædte politimand. Information tæller tre bodyguards i forhallen. Yderligere én afpatruljerer gangarealet, alle med årvågne blikke og øresnegle. Mandsopdækningen af manden, der er i krig med en verdensreligion, er massiv på Hotel Marriott. 
"Sådan har mit liv været i fire år," fortæller Geert Wilders. 
Den hollandske højrepopulist, som på grund af sin lyst tonede frisure har fået det lidet elskværdige tilnavn - 'den affarvede nar'. Nar eller ikke nar, med sine vandblå øjne og fyldige kinder ligner Wilders mere en forvokset basunengel, om end det ikke er englelyd, der kommer ud af basunen. 
"Min kamp for frihed har kostet mig min egen frihed - sikkerhedsfolk følger mig overalt. Men opgiver jeg min sag eller modererer mine synspunkter, vinder de mennesker, som bruger trusler, vold og dødsfatwaer," siger formanden for Partij voor de Vrijheid, der hævder at modtage over "100 konkrete trusler" om året. 
Wilders er en jaget mand. Jaget af islams dæmoner. Men hvad mere er: Ifølge Wilders hjemsøger islams dæmoner også Europa, og "klokken er fem minutter i tolv", hvis vores livsform skal reddes. Dette er budskabet i hans kontroversielle kortfilm, Fitna (Strid), som er blevet mødt med omfattende fordømmelse, ikke blot i islamiske miljøer, men af Wilders politikerkolleger i Holland, af EU, af FN - ja, til Wilders erklærede skuffelse endog af den Anders Fogh Rasmussen, som i sin tid tog Muhammedtegningerne i forsvar.
En fascistisk bog
- Muslimer udgør omkring fem procent af Europas befolkning. Er det Deres alvor, at 'de' planlægger en fjendtlig overtagelse af vore samfund? 
"Jeg har rejst vidt og bredt i Mellemøsten. Her så jeg, hvad den islamiske ideologi betyder. Nok er de muslimske lande forskellige, men der er en fællesnævner: fraværet af frihed. Det skyldes, at Koranen er besat af intolerance og vold, samtidig med at den anses for Guds endegyldige ord. Det er for mig at se en fascistisk bog. Jeg opfatter islam som ideologi, ikke som religion. Men jeg skelner mellem ideologi og mennesker. Flertallet af muslimer i Holland er lovlydige, anstændige mennesker ..."
- Hvorfor skal vi så frygte dem?
"Jo, for ideologiens ekstreme potentiale findes til stadighed, så længe der kun er én islam: Koranens islam. Den såkaldt moderate eller 'europæiske' islam findes ikke. Den er ønsketænkning." 
- Hvordan kan intolerance være islam iboende, når historien rummer markante eksempler på det modsatte? Under Andalusiens højkultur og i det osmanniske rige blomstrede tolerancen. Muslimer og ikke-muslimer levede i fredelig sameksistens? 
"Hvad De siger der, lyder jo meget smukt, men pludselig stod muslimerne altså ved Wiens porte, og en masse mennesker blev dræbt. Potentialet er der hele tiden, så længe det er indskrevet i islam, at muslimernes mål er verdensherredømme, ikke fredelig sameksistens. Islam hylder ikke kulturrelativisme, så det bør vi heller ikke gøre. Kulturrelativisme er en virus, der har inficeret Vesten. Kulturer ikke er lige gode, vores kultur er bedre. Det tør jeg sige, fordi jeg ikke er kulturrelativist, og så er jeg ligeglad med, om jeg bliver kaldt for fremmedhader," siger Wilders og stirrer mod et fjernt punkt i horisonten. 
Alle pointer markerer han med rytmiske karateslag i borddugen, som var det lige så mange øksehug.
Tredje Verdenskrig
- Har De opnået, hvad De ønskede med 'Fitna'?
"Ja, filmen er set af over 20 millioner mennesker på internettet. Men forløbet var bizart. Al postyret skete, før nogen havde set filmen. Alle tog afstand. Hollands regering undskyldte på forhånd hos muftien af Jerusalem, muftien af Damaskus, FN, EU osv. - det var latterligt. Det var, som om alle forventede, at Fitna ville udløse Tredje Verdenskrig. Jeg ville lave en film, som var en stærk manifestation, men inden for lovens grænser - Men faktisk beviser reaktionerne kun min pointe: Ville Hollands regering have instrueret sine ambassader om at have evakueringsplaner parat, hvis det var en film om Bibelen, jeg ville udsende? Hysteriet illustrerer, at den politiske elite ikke bare er politisk korrekt - den er grebet af stor frygt. Det, man burde have gjort - og det, jeg forventede - var at sige: 'Vi forsvarer ytringsfriheden. Vi er ligeglade med den mands anskuelser. Så længe de er lovlige, forsvarer vi ham hele vejen.' Ligesom jeres statsminister forsvarede Kurt Westergaard." 
- Deres film krydsklipper mellem korancitater og udpenslede scener med ofre for terrordrab. De citerer fjerde sura: "De, der ikke tror på vore tegn, dem vil vi lade brænde i ild. Hver gang deres hud er brændt igennem, giver VI dem en anden hud i stedet for, så de kan smage straffen. Gud er mægtig og vis", hvorpå man ser forkullede lig fra bombeaktionen i Madrid. Men i oversættelsen er versalerne i 'vi' fjernet, således at det, som er Allahs, ord, lægges i munden på muslimerne ...
"Det var ikke hensigten. Men som De ved, findes der mange oversættelser af Koranen, nogle mere politisk korrekte end andre. Den oversættelse, jeg har lagt til grund, er foretaget af akademiske eksperter, af professorer i islam, men jeg kan af sikkerhedsgrunde ikke fortælle Dem deres navne."
'Forbyd al indvandring'
- Deres film lader også den demografiske udvikling med et stigende antal muslimer i Europa indgå som del af det truende mønster. Er det at skelne mellem ideologi og mennesker?
"Demografi er en del af det truende mønster, og det er derfor, jeg vil forbyde al yderligere indvandring fra muslimske lande. Men lad mig understrege: Asylansøgere skal vi beskytte og tage imod, hvis de er ofre for islamisk forfølgelse. Det kan være kristne, det kan være bøsser. Eller irakiske kvinder. Men muslimske indvandrere skal vi ikke have flere af. Muslimer er overrepræsenterede i kriminalstatistikkerne med en faktor fire eller fem og ligger vores sociale bistandssystemer til byrde. De muslimske indvandrere, vi allerede har, må vi leve med og få assimileret med tiden."
- Hvis det frie åbne samfunds værdier er islams så langt overlegne, som De hævder, kan vi så ikke bare sætte vores lid til, at disse værdier er stærke nok til at vinde kulturkampen?
"Jo, hvis vi holder dem i hævd, men det er ikke det, der sker, for intolerancen breder sig hele tiden. Vi ser, at der er nye lovgivningsinitiativer undervejs, der skal forbyde blasfemi. Vi ser, at den hollandske Muhammedtegner Gregorius Nekschot (der bl.a. har skildret profeten i færd med at modtage oralsex, red.) bliver arresteret af Amsterdams politi. Vi ser, at maleriudstillinger må fjerne billeder af nøgne figurer. Eksemplerne er mange ... Så længe vi har politikere, der ikke værner om vores idealer og ikke handler med tilstrækkelig styrke imod dem, der ikke støtter vores idealer, så er vi faktisk ikke den stærke, men den svage part."
- Er frihedens sag bedst tjent ved at udvise foragt over for intolerante?
"Vi er nødt til at være intolerante over for de intolerante. Vi er nødt til at sige, at det er os, der bestemmer her i vores eget land. Vi er nødt til at sige: 'Her er vores love og her er vores værdier, og hvis I bakker op om dem, kan I blive - ellers er det ud'. Det er det eneste sprog, intolerante muslimer forstår. At være tolerant og venlig over for disse mennesker vil kun bliver opfattet som svaghed."
- Er Deres forslag om at forbyde Koranen ikke i modstrid med Deres glødende forsvar for ytringsfriheden?
"For mig går grænsen, når der opfordres til had, vold og mord imod anderledestænkende. Sådanne opfordringer rummer Koranen, og derfor burde disse skriftsteder forbydes. Disse sider burde rives ud af Koranen."
- Dialog er en vigtig værdi i frie samfund. Er De i dialog med nogen muslimer?
"Jeg har inviteret flere imamer til at komme og diskutere min film. Desværre ville ingen møde op."


