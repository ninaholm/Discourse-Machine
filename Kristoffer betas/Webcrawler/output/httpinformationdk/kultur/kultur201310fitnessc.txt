Fitnesscentret er de ældresnye kaffeklub
Markant flere ældre går i fitnesscenter. Det styrker ikke kun kondien, men også fællesskabet. Seniorerne vil træne og hygge uden at føle sig gamle, mener eksperter
Ældre kræver at kunne dyrke motion. Fitness er blevet en folkesport, i takt med at de ældre bliver mere og mere aktive. Og mange fitnesscentrene er begyndt at satse på de ældre, som ofte kommer om formiddagen. Her cirkeltræning for seniorer i Fitness World i Herlev.


 
	Nu har vi fået varmen, så kan vi godt gå ud og drikke kaffe.« Den unge, mandlige pumpede fitnessinstruktør råber for at overdøve en sang med The Beach Boys, som brager ud gennem højttaleren.

	Han driller holddeltagerne, som nøje forsøger at efterligne hver bevægelse, han gør. De fleste har kortklippet, gråt hår og briller. Mange går på stedet i stedet for at hoppe og laver armbøjninger op ad væggen i stedet for på gulvet.

	Holdet med cirkeltræning for seniorer i Fitness World i Herlev er proppet med motionsivrige 60-80-årige. I salen ved siden af boksetræner tre unge piger for sig selv.

	»I ligner sådan nogle luciabrude,« griner en hvidhåret kvinde på en kondicykel til den flok, der går rundt i rundkreds med håndvægte i hænderne. Hun er klædt i den uofficielle fitnessuniform, som bæres af unge som gamle: pink træningstop, stramme sorte træningsbukser, der skæres over lige under knæet og sorte Nike-sneakers med lyserøde snørebånd matchende til toppen.

	Fitnesscentret er ikke længere udelukkende de unges territorium. Fitnesscentrene oplever en øget tilgang af de ældre medlemmer. Samtidigt tilbyder flere fitnesscentre særlig seniortræning og byder på kaffe efter træningen.

	Morten Andersen, der er holdchef i fitnesskæden Fitness World har fået flere ældre brugere, uden dog at have nogle opgjorte tal. Og for de ældre er fitness ikke bare fitness, men også en vigtig social del af deres dagligdag, mener Morten Andersen.

	»Det sociale element er mindst lige så stort som selve træningen. Det er rart for mange, at de har nogle faste dage om ugen, hvor de skal mødes med andre på deres egen alder.«

	I de mindre fitnesscentre oplever man også en stigende interesse blandt ældre medlemmer, siger Leif Christensen, formand for Klubdanmark.dk, et netværk for uafhængige fitnesscentre. Han er enig i, at fællesskabet i fitnesscentrene betyder meget for seniorerne.

	»En typisk joke i fitnessbranchen lyder, at det ikke gør noget, at romaskinen er gået i stykker, så længe kaffemaskinen ikke fejler noget,« siger han.

	De ældre er et vigtigt segment for fitnesscentrene, fordi de fylder centrene op om formiddagen, understreger Leif Christensen. Derfor gør fitnesscentrene klogt i at imødekomme de ældres behov.

	»For at fastholde de ældre skal de have lyst til at opholde sig i fitnesscentret før og efter træning. Man skal have en kop kaffe på kanden og en god dialog for at hjælpe dem gennem træningen,« siger han.

	Hos kæden fitnessdk træner mange seniorer også om formiddagen. Centrene giver mulighed for, at seniorerne kan hygge, spise morgenmad og læse dagens avis, fortæller kommunikationschef Kia Aagaard.

	»I flere af fitnessdks centre har vi sat særlig fokus på seniorerne om formiddagen, da vi nyder deres besøg, som skaber liv på et tidspunkt, hvor vores andre medlemmer typisk er på arbejde eller i skole,« siger hun.

	I 2011 var 62 pct. af de ældre over 60 år næsten lige så aktive som de øvrige voksne, viser en ny undersøgelse af ældres motionsvaner fra Idrættens Analyseinstitut.

	Fitness er blevet en folkesport, i takt med at de ældre bliver mere og mere aktive. Det giver derfor god mening, at fitnesscentrene er begyndt at satse på de ældre, siger idrætsanalytiker Ditte Toft fra Idrættens Analyseinstitut.

	»Seniorerne har i noget tid gerne ville have fitness, men det er noget nyt, at fitnesscentrene i så stor udstrækning imødekommer seniorernes ønsker og laver sociale aktiviteter særligt for dem.«

	Det sociale i træning betyder mere for seniorer end for andre, mener hun.

	»Man kan argumentere for, at de går fra arbejdsmarkedet til en seniortilværelse, hvor de oplever et behov for at være sammen med andre mennesker. I fitnesscentret, og i idrætten i det hele taget, kan de få nogle nye kolleger, for træningen giver den sociale kontakt, som de før fik gennem deres arbejde,« siger Ditte Toft.

	Fitness til kaffen

	Da seniorcirkeltræningen er slut, går de udmattede seniorer ud af salen på rad og række. En håndfuld af dem stopper foran kaffebordet, der ligger på vejen til omklædningsrummet. Der står altid kaffe og te klar. Om fredagen er der også morgenbrød.

	»Man får sådan lyst til noget varmt bagefter,« siger en kvinde med kort, rødt, pjusket hår til sin veninde, mens de venter på at vandet koger.

	De to pensionerede pædagoger Kirsten Gyldal Friis, 61, og Bente Eriksen, 63, var hurtige og sidder allerede med en kop kaffe ved et af bordene lige i nærheden.

	»Vores aldersgruppe har lidt ekstra tid, så vi kan sætte os ned og snakke lidt bagefter. Det gør, at stemningen også bliver lidt løssluppen til træningen,« siger Bente, som er fast deltager på seniorholdene og kommer mindst tre gange om ugen.

	»Det sociale her er fedt. Det er lækkert, at man lige kan sætte sig og få en snak om alt og intet,« siger Kirsten.

	Til at begynde med startede hun med at træne selv på maskinerne, men det blev for kedeligt i længden. Nu går hun på cirkeltræningsholdet. Det er egentlig for folk over 65 år, men man må også godt være med, selv om man ’kun’ er 60. Bare alle de 20-årige ikke også begynder at komme.

	»Jeg føler mig bedre tilpas her, fordi der er ikke alle de unge sild som på de andre hold,« siger Kirsten og understreger, at på seniorholdet er hun og Bente i den yngre afdeling.

	»Vi er alle sammen i samme båd og har alle forskellige skavanker at tage højde for. Vi har slidgigt og er godt brugte. Instruktørerne er flinke til at sige, at man skal mærke efter. Men det skal jo heller ikke være en sovepude. Man skal også presse sig selv,« siger Bente og tager en slurk af sin kaffe.

	Hanne Jensen på 69 år er efterhånden en fitnessveteran. Hun har trænet i 20 år og går jævnligt på zumba-hold, hvor alle aldersgrupper deltager. Alligevel er der noget særligt ved seniortræningen. »Jeg kan godt lide, at der er musik til. De har lavet et specielt bånd til os. Det skal ikke være det sidste nye. Der er mange, der har svært ved at kapere den der hårde baslyd,« siger hun og hamrer sin næve ned i bordet for at imitere musikken.

	»Nu hvor jeg er blevet pensionist, kan jeg også godt lide at gå om formiddagen. Så får jeg det tidligt overstået,« siger Hanne, inden hun forsvinder ud i omklædningsrummet.

	Bente Eriksen og Kirsten Gyldal Friis synes også bedst om at træne om formiddagen, når der er færre folk i centret.

	»Det er en win-win-situation for alle. Både for de ældre og for centret, som får udnyttet pladsen ved at få de ældre ind om formiddagen. Der er meget trængsel sidst på eftermiddagen,« siger Bente og retter på det sorte svedbånd, hun har om venstre håndled.

	Ikke sove, når du bliver gammel

	En af grundene til, at de ældre vælger netop fitnesscentrene, er, at de gerne vil være med på moden og dyrke den motion, som er oppe i tiden, mener idrætsanalytiker Ditte Toft.

	»Seniorerne vil gerne være yngre, end de er, for de ser ofte ikke sig selv som gamle. De vil gerne dyrke den samme motion som alle andre. Derfor dyrker de også fitness.«

	som det er tilfældet for de unge, er sundhed og motion også vigtigt for de ældre. Bare fordi man er senior, er man ikke nødvendigvis mindre sportslig aktiv.

	»Gammel er ikke en kategori, man går over til i dag. Man er stadigvæk aktiv. Sundhed fylder rigtigt meget hos seniorerne. Man bliver ikke bare gammel og synker ned i lænestolen,« siger Ditte Toft.

	Mange ældre har ikke lyst til at gå til decideret ældremotion. Derfor kan seniorhold i fitnesscentre kan være en god måde at tage hensyn til de ældre, uden at de føler sig gamle og grå.

	»Nogle seniorer søger tryghed, især når det handler om holdtræning. Nogle gange kan de godt lide bare at være sammen med nogle, der er som dem selv. Så de ikke skal måle sig med de 20-årige,« siger Ditte Toft.

	Ældre Sagen har rabatordninger med både Fitness World og fitnessdk, som et af mange motionstilbud til deres medlemmer. Karin Schultz, idrætskonsulent i Ældre Sagen, mener også, at mange af deres medlemmer ikke vil betegnes som ældre.

	»Selv om de er 80 år, så siger de ’de ældre’. Det er ikke dem, det er de andre.«

	Og det afspejler sig i valget af motion. De ældre vælger at dyrke motion i fitnesscentret af netop samme grund som de unge.

	Selv om de ældre fylder mere og mere i fitnesscentrene, kommer de ikke til at konkurrere med de unge, når det kommer til medlemstal, mener Kasper Lund Kirkegaard, forskningsansvarlig i Danmarks Idræts Forbund.

	»Fitnesskulturen er stadig en ungdomskultur, men de ældre er en god kundegruppe, hvis man kunne gøre dem mere aktive. De kommer på tidspunkter, hvor der ikke er stor belastning på fitnesscentrenes faciliteter, og hvor der er plads til at sidde sammen, drikke kaffe og hyggesludre,« siger han.

	»Om nogle år opstår en kæmpestor ældregruppe, som har nogle andre forventninger til deres idrætsliv end de tidligere generationer. Der vil helt sikkert komme nye koncepter målrettet mod de ældre.«

	I Herlev er fitnesskaffen ved at være drukket. Bente Eriksen og Kirsten Gyldal Friis synes, det er en skam, at der ikke er flere i deres omgangskreds, som dyrker fitness. De fleste dyrker »klassisk« ældremotion som stavgang, badminton eller gymnastik. Bente og Kirsten er enige om, at fitness altså ikke er noget, man bliver for gammel til.

	»Man er ikke ældre, end man selv vil være,« siger Kirsten og tager den sidste slurk kaffe.

	 

