Ritualernes betydning
Den ser spændende og grundig ud, Gyldendals nye religionshistorie. Men hvad er det egentlig for en disciplin, den religionshistorie?
Latent. Historikerne opfatter religion som noget, der er indbygget i ethvert menneske, vi har en 'humangenerator', der producerer religiøse ritualer, myter og ikoner.


 Globaliseringen har indhentet religionshistorikerne. I Gyldendals nye, reviderede og udvidede religionshistorie dukker der kapitler op om keltisk religion, Vestens esoteriske traditioner, New Age, Mesoamerikas gamle religioner og religion blandt de indfødte folk i det arktiske område, Sydamerika, Sydøstasien og Stillehavet. Sammen med afsnit om Oldtidens religioner, jødedom, kristendom, islam og Asiens religioner, skulle der være lagt op til at få god besked. Således fylder alene de indfødte folks religioner omkring 150 sider, og det ser ud til, at man kommer langt videre omkring end i tidligere fremstillinger.
Redaktørerne, Tim Jensen, Mikael Rothstein og Jørgen Podemann Sørensen, har som overordnet struktur valgt religionernes ritualer, deres mytologi og ikonografi. Om det yder samtlige Jordens religioner retfærdighed, må komme an på prøve, i første række er afgrænsningen metodisk og hænger sammen med religionshistorikernes definition af deres emne. Religion forstås som produktion og anvendelse af religiøse udtryk, overleveret fra fortiden, men underlagt en historisk udvikling. Historikerne opfatter religion som noget, der er indbygget i ethvert menneske, vi har en 'humangenerator', der producerer religiøse ritualer, myter og ikoner. For at være religionshistoriker må man allerførst afsværge religion.
Hvorfor religion?
I et af de indledende afsnit gøres op med tidligere tiders opfattelse af fremmede læs: ikke kristne religioner. Ritualer som ofring af blod og vin ned i graven ses nu ikke længere som 'mærkelige fremmedes' tro på forfædre, der stadig spiser mad, dæmoner, der hyler i træerne osv., hvorved man tidligere endte med »tvivlsomme registre over fremmede folks 'overtroiske meninger.'« Nu er der tale om »rituelt udstyr, hvormed ritualet sættes i scene«, om 'rollespil'.
Det har på den ene side den fordel, at man slipper fri af tidligere tiders naive forestillinger, men unddrager man sig på den anden side fejltagelserne ved at reducere ritualet til 'rollespil'? Så tilbagestår jo spørgsmålet om, hvorfor mon de nu rationelle og fornuftige fremmede, der »naturligvis lige så vel som vi« vidste, at »fødeindtagelse og selskabelighed ophører ved døden«, eller som bare har iscenesat en dæmonuddrivelse, alligevel tror på, at ritualet virker?
Svaret på det spørgsmål falder uden for historikerens domæne. Men det peger samtidig på, at religionshistoriens underliggende ideologi er rationalismen. Hvilket egentlig sætter disciplinen i et lidt pudsigt lys. Ved at blive religionshistoriker får man licens til ubegrænset fascination af religion og indgående beskæftigelse med den uden at kunnet mistænkes for overtro, naivitet ol. Men hvorfor lige vælge religion, som pr. definition ikke er rationel? Kan valget være i familie med hypokondere, der bliver læger, og neurotikere, der bliver psykologer?
Hvorfor ellers den lille, distancerende arrogance, man møder her og der i værket? Som når det hedder sig om Maria Magdalene, at »de vingede væsner, der flokkes om hende, understreger, at hun er ved at gå til vejrs«. Hvorfor er hun ikke bare ved at stige til himmels, som helgener plejer?

