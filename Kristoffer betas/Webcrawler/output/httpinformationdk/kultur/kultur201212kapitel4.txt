Kapitel 4: Saknussemm-modellen
Resume: Mødet med det nye universitet har givet Saknussemm fornyet blod på tanden, og han giver sig til at rydde op på sit tætpakkede kontor, men er det virkelig nødvendigt at smide så meget ud?


Aldrig før havde der været så gennemibende en orden i sagerne inde på professor Saknussemms kontor. På skrivebordet havde han fået installeret en computer, som han indtil videre ikke anede, hvordan han skulle bruge.Der var stort set ingen af hans gamle afhandlinger og notater tilbage, og mange af bøgerne var også blevet kasseret. Heldigvis var det dog lykkedes mig at trætte professoren så tilpas den nat, hvor han ikke havde bestilt andet end at rydde ud, så det var endt med, at han til sidst ikke orkede at slæbe den tunge affaldssæk ud til skraldespandene. Derfor stod den store pose nu i et hjørne og samlede støv.Saknussemms pludselige omstillingsparathed og inderlige behov for effektivisering havde bragt ham til dette punkt foran den nyerhvervede computerskærm, hvor han overmandedes af en dyb tomhedsfølelse. Denne følelse var for professoren aldeles fremmed, og han anede ikke, hvad han skulle stille op. Da det bankede på døren, følte han således for første gang nogensinde i sin tid som tænkende individ en vis grad af taknemmelighed over at bliver afbrudt midt i denne lammende stilstand.Tre unge studiner trådte ind, og det gik op for professoren, at hans tid for længst var ophørt; den eneste grund til hans fortsatte og i grunden unaturlige eksistens skyldtes disse unge kvinders nyvundne interesse for hans arbejde. Dette stod med ét klart for ham.»Vi skriver opgave om ’Saknussemm-modellen,« sagde den ene af dem, en mørkhåret pige med hestehale, som han genkendte fra auditoriet. Hun var en af de første, som var kommet hen for at hilse på ham den dag. »Men der er nogle ting, vi ikke forstår, og vi ville høre, om du måske har tid et øjeblik?«Professoren anede ikke, hvad hun talte om. Der havde været så mange modeller gennem tiden, men aldrig nogen ved det navn.Den anden af pigerne lagde en tegning af noget, der lignede en halvfærdig stjerne foran ham. Felterne i stjernen var skraveret i forskellige farver.»Det ligner jo en julestjerne,« klukkede Saknussemm og tændte ild i sin pibe.»Det er en økonomisk model,« sagde den tredje. »Eller sådan bliver den i hvert fald brugt, men vi kan ikke finde ud af, hvordan den oprindelig var tænkt. Det er blandt andet det, vi gerne vil spørge dig om.«Saknussemm kunne ikke besvare et eneste af de tre studiners spørgsmål, og da de havde forladt kontoret, sad han længe og grublede med stjernen foran sig. Han kunne ikke mindes nogensinde at have set den før.Med rynkede bryn forsøgte han at søge dybt ind i hukommelsens tætpakkede arkiver, men heller ikke jeg kunne genkende stjernen. Det var nu, vi havde brug for de gamle notater. Saknussemm skævede op på de halvtomme hylder, men han var for stædig til at søge tilbage i de kasserede papirer.I timevis sad han og stirrede på modellen – en børnetegning farvelagt med rødt, gult og grønt. Saknussemm lavede en cirkel rundt om den. Han trak en streg og endnu en, indtil otte streger forbandt de ni spidser.»Jamen det er jo ’Nieren’,« udbrød jeg. »Var det ikke i 1968? Det forår. Jo, nu kan jeg huske det. Det var dengang, De begyndte at antage, at månen havde været en del af Jorden.«Saknussemm så op. Det var med ’Nieren’, at han for første gang var blevet afvist som uvidenskabelig. Der havde ikke været et eneste evidensbaseret belæg for modellen. Man mistænkte ham for at være hoppet med på vognen; endnu en universitetsansat der røg solidaritetspiber med de studerende. Professoren blev slet og ret anklaget for at have bedrevet et stykke idiosynkratisk, langhåret fiduseri, der søgte noget så udflippet som at skabe sammenhæng mellem den diatoniske musikskala og tyngdeloven.Det var svært at begribe, at netop den af Saknussemms modeller, den, der for alvor havde betydet, at han havde mistet sin autoritet, nu blev taget op igen.
