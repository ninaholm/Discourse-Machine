Kommentar: Artig og nydelig prisvinder
Tildelingen af årets Nordisk Råds Litteraturpris afspejler voksende uenighed om prisens profil gennem de senere år


 Tildelingen af Nordisk Råds Litteraturpris for 2012 til Merethe Lindstrøm fra Norge for romanen Dager i stillhetens historie fra i fjor ligner et kompromis. Man kunne have vovet springet ud på de tusinde favne og valgt Jimmen, Øjvind Rimbereids decideret syrede digtkreds om hesten, der jokker gennem Stavanger, mens den snakker ligesom et eddadigt. Eller priskomiteen kunne have søgt tilbage til prisens rødder og ladet Vibeke Grønfeldts Livliner – den vældige og værdige afslutning på romanserien om Agate – få den hæder, værket fortjener.
Nu blev det i stedet en stille roman om stilhed og tavshed, smukt skrevet og nydeligt tænkt, men helt igennem ukontroversiel i sin skildring af krisen i et aldrende ægtepars liv og konfrontationen dels med en lammende demens, dels med en hushjælp ovre fra Letland, som er tildelt den dobbelte rolle som forløser og skurk.
Nomineringen af nordiske priskandidater gennem årene viser, at komiteen efterhånden ikke tager meget hensyn til, om værkerne er tilgængelige for et stort publikum. Om bøgerne er brede eller smalle, prosaiske eller lyriske. Noget drama har ikke vundet og kun et par gange essays. Men ellers har dommerne ofte vist sig modige nok. De tider virker for længst forbi, da ’bred realisme’ nærmest var standardkrav til en nordisk vinder og prisen derfor kunne gå til f.eks. Herbjørg Wassmo.
Nordisk eller bare godt
Præcis hvornår billedet vendte og prisen skiftede karakter, fra ’en pris for god nordisk litteratur’ til ’en nordisk pris for god litteratur’, lader sig ikke sige. Men udviklingen er irreversibel, og at de prisvindende digtsamlinger af færøske Rói Patursson, finlandssvenske Tua Forsström og danske Henrik Nordbrandt (1986, 1998, 2000) aldrig blev masselæsning i Norden, gør dem ikke til forkerte prisvindervalg; det afspejler blot, at prisen ikke kan og ikke skal ramme en fællesnordisk identitet og en fælles norm for litterær kvalitet.
Netop derfor oplever vi i disse år noget af en retningsforvirring, hvad angår kriterierne for nominering. Tænk bare på den debat, der opstod, da priskomiteens to danske medlemmer, litteraten Lilian Munk Rösing og forfatteren Asger Schnack, i fjor mødte op med to yngre kandidater, som efter de flestes mening ikke havde en kinamands chance: Josefine Klougart med Stigninger og fald og Harald Voetmann med Vågen!
Uenigheden om prisens profil var ligeledes åbenlys i år: Flere landes komitémedlemmer havde prioriteret det internationale eller ligefrem universelle – andre det stedsbundne, lokale.
Men om nogen tid, når den første undren har lagt sig, kunne det måske nok være en fin idé at læse – eller som Deres kommentator genlæse – Merethe Lindstrøms stilfærdige, stilrene roman. Sådan som den helt bestemt fortjener.

