Ejendomsret eller net-censur?
Tele2 er netop blevet pålagt af Østre Landsret at fortsætte blokeringen af adgangen til sitet Pirate Bay. Det skærper konflikten mellem ejendomsret og ytringsfrihed, mellem gamle indtjeningssystemer og moderne distributionsformer. Og hvem drager egentlig nytte af det?


Mød kombattanterne. I det ene ringhjørne: Jesper Bay, marketing direktør i den danske afdeling af IFPI - sammenslutningen af moderparten af danske pladeselskaber. I det andet ringhjørne: Svenske, verdensberømte Pirate Bay, en af verdens største BitTorrent-trackere, en søgetjeneste, der henviser - og kun henviser - til BitTorrent-filer, der muliggør download af musik, film, software af både lovlig og ulovlig art. Lige som Google også er en søgetjeneste med henvisninger. På den ene side i kampen står et gennemprøvet rettighedshaversystem, der mener sig truet på livet af ryggesløse tyveknægte. På den anden side programører og web-libertinere, der mener, at ophavsretsloven og rettighedshavernes kamp for et gammelt og grådigt distributionssystem er en hæmsko for en fri og mere demokratisk kultur. Ja, Rick Falkvinge, grundlægger af det svenske Piratpartiet, har sammenlignet internettets udbredelse af fri kultur og viden med tidligere tiders udbredelse af folkebiblioteker. Bay og IFPI har netop vundet seneste runde i kampen her til lands, da Østre Landsret i onsdags stadfæstede, at internetudbyderen Tele2 (ejet af Sonofon) fortsat skal rette sig efter et tidligere fogedforbud mod adgang til Pirate Bay. Og svenskernes svar kom prompte og offensivt: Gå til thejesperbay.dk og lær, hvordan man omgår fogedforbuddet.Dansk censur af nettetDommen i Østre Landsret vil formentlig kunne tvinge de andre danske internetudbydere til også at blokere for adgangen til Pirate Bay. Og i deres reaktion på dommen skriver Pirate Bay: "Danske internetbrugere bliver underlagt internetcensur", og at vi nu er i selskab med Kuwait og Kina - "de to eneste andre lande, der også blokerer sine borgeres adgang til siden". Det er nu sandt, for Tyrkiet har en betragtelig tradition for internet-censur (pt. er YouTube utilgængeligt) og Tyrkiet blokerer også for adgangen til Pirate Bay. Jesper Bay skriver i sin reaktion på dommen, at der er "masser af andre muligheder for at distribuere sine værker gratis via nettet. YouTube og MySpace er blot to eksempler". Dermed afslører Bay, at han enten ikke ved, hvad han taler om, eller bevidst fordrejer sandheden. BitTorrent-softwaren er et kraftfuldt redskab til fri distribution af filer ofte i gigabyte-størrelse. YouTube er et net-tvsite i lav kvalitet uden download-muligheder. I sin nuværende form kan det aldrig blive et alternativ for musikere og filmskabere med moderne distributionsbehov. Og MySpace? Tja, med et stadig elendigt interface, langsom adgang og udelukkende fokus på musik, er det svært at se, hvordan det skulle kunne erstatte BitTorrent. Pirate Bay og BitTorrent kan være et endda profitabelt værktøj til alternativ distribution af ens arbejde, hvis man vil uden om de gamle kanaler og netværk, som outsider har svært ved at penetrere. Netværk hvor magtfulde medieselskaber bestemmer f.eks. hvilke film, vi skal se via biograf- og dvd-distribution. BitTorrent og Pirate Bay er med andre ord et redskab til en mere demokratisk kultur.Videoen blev kendt lovligOg så er det altså også en vejviser til ulovligheder. Men det er telefonbøgerne også, hvis man bruger dem forkert. En anden sag er ofte blevet taget frem i debatten om P2P-sites (som Napster) og torrent-trackere (som Pirate Bay): Betamax-sagen fra 1984, hvor USA's højesteret valgte at fastholde, at videobåndoptageren var lovlig. Det kan virke absurd i dag, at det overhovedet kunne komme på tale at dømme den ulovlig, men de grundlæggende principper er de samme, der er på spil i Pirate Bay-sagen. Dengang fastslog højesteret, at det ikke var en teknologiproducents ansvar, at teknologien blev brugt ulovligt, hvis den samtidig blev brugt til lovlige formål - også selv om det under sagen blev anslået, at det kun gjaldt for ni pct. af brugen af videobåndoptageren. Det giver stof til eftertanke i den verserende kamp mod torrent-trackere. Uden Pirate Bay er den fri kultur og det demokratiske internet truet i Danmark. Og uden videooptageren var Hollywood gået glip af en guldkalv. Måske er det på tide at omfavne den ny teknologi, i stedet for at forsøge at få den til at gå væk?
