Har vi glemt Darwin?
Blandt de besøgende på Den Blå Planet oplever akvariefilosof Daniel Flendt Dreesen en dobbelthed. Mange har bevæget sig længere og længere væk fra dyrenes naturlige omgivelser, og netop det gør paradoksalt nok dyrene mere synlige for folk: Når dyrene kommer på afstand fra menneskets hverdag, bliver de på ny interessante, siger han
 For Daniel Flendt Dreesen giver hans job mening, når folk bliver interesserede i dyrene. Ikke kun fordi de er smukke, men fordi de er interessante skabninger med unikke egenskaber.


 Pludselig hørte Daniel Flendt Dreesen lyden af et voldsomt skvulp i mørket.
Han havde egentlig fri og var på vej hjem, men før han gik, ville han lige tjekke, om alt i bassinerne var, som det skulle være. Hans arbejdsplads, Den Blå Planet, havde været lukket for besøgende en times tid, og han bevægede sig rundt backstage, hvor akvariets hemmelige dyr – fiskeyngel, forskningsdyr og dyr, der aktuelt ikke passer i udstillingsakvariernes artssammensætning – befinder sig i en masse store bassiner.
Daniel Flendt Dreesen kantede sig gennem det lokale, han kendte så godt, og den kraftige lugt af fiskeforretning, han efterhånden var blevet immun over for.
Han vidste, at skvulpet i mørket ikke var noget godt tegn, så da hans hænder nåede stikkontakten, og lyset fyldte rummet, gik han i den retning, lyden var kommet fra. Her lå en af de store torsk og sprællede for sit liv. Fisken var sprunget ud i noget, der ville have lignet et selvmord morgenen efter, hvis Daniel Flendt Dreesen havde forladt Den Blå Planet blot et par minutter tidligere.
Nu greb han fat i den for at løfte den tilbage til sine artsfæller i bassinet, men fiskens slimlag og våde skæl var glatte, og den gled ud af hans hænder. Mens torskens gæller lukkede og åbnede sig forgæves, løb Daniel Flendt Dreesen lokalet rundt for at få fat på et fiskenet.
Hektisk fik han med træpinden i hænderne torsken skubbet op i nettet for enden. Han kiggede fisken i øjnene, da han rejste sig mod bassinet. Det var, som om han og torsken fik øjenkontakt. Endnu et skvulp lød, og torsken vendte tilbage til bassinet.
Når Daniel Flendt Dreesen i dag går forbi bassinet, er det med en vis lettelse.
Daniel Flendt Dreesen er uddannet filosof og leder formidlingsafdelingen på Den Blå Planet. Han har ansvaret for at formidle viden om de mange fascinerende væsener, som bor i Den Blå Planets akvarier, men han ved også noget om sommerfuglene, som flimrer rundt i den junglelignende afdeling. Og så har han et meget nært forhold til de to havoddere Mojoe og Agnes, som holder til i et udendørsanlæg, hvis platform er fyldt med isterninger, som de to dyr leger med og spiser som snacks.
Ulrik Hasemann
500 millioner år gamle sprutter
»Så er sprutten her!« Daniel Flendt Dreesens velartikulerede stemme lyder ud af højttalerne og får børnene på tilskuerrækkerne til at bevæge sig på sæderne, mens forældrene fniser over hans præsentation af den døde blæksprutte, der nu skal dissekeres foran et nysgerrigt publikum.
»Mit navn er Daniel, og jeg begynder med en lille quiz,« siger akvariefilosoffen, mens han skubber et rullebord frem foran publikum. Han retter på sin røde hat, som er ledetråden til hans indledende spørgsmål: »Jeg forsøger at ligne en historisk person. Hvem er det?«
Han tager imod bud fra publikum, men han er hverken klædt ud som nisse, Find Holger, Lille-Per eller Nemo. Nej, det er Jacques Cousteau, han forsøger at ligne. Sidste århundreds store franske havformidler og måske den, der har betydet mest for populærformidling af havet i det 20. århundred. Daniel Flendt Dreesen tilgiver publikum, at de ikke gættede rigtigt, og giver sig til at fortælle om blæksprutter.
»Der er mange, der har et forhold til blæksprutter. Nogle synes, de er ulækre eller mærkelige. Jeg synes, de er helt vildt seje, for de har sugekopper, der bliver ved med at suge, selv efter armene er blevet skilt fra kroppen.«
Han kaster forskellige blæksprutter i tøjdyr-udgaver til publikum, som griber ud efter dyrene. Daniel Flendt Dreesen fortæller, at der findes 800 forskellige arter af blæksprutter i verden, og at nogle af arterne er op til 500 millioner år gamle. Hans fascination af de slibrige væsener smitter, og da han når til dissektionen af blæksprutten, kommer der børn op til rullebordet og sætter deres fingeraftryk på små papirstumper med blæk fra sprutten.
Vi bevæger os længere og længere ind i vores egen natur, som er fuld af glemsel om den øvrige natur
Daniel Flendt Dreesen, Filosof og leder af formidlingsafdelingen på Den Blå Planet

For Daniel Flendt Dreesen giver hans job mening, når folk bliver interesserede i dyrene. Ikke kun fordi de er smukke, men fordi de er interessante skabninger med unikke egenskaber. Han betragter sig selv som »fiskenes oversætter«. Mennesket har vanskeligere ved at forstå fisk end andre væsener, mener han, for de kan ikke skrige og brøle som for eksempel aber og løver.
Læs også: Det dyrebare liv
Blandt de besøgende hos Den Blå Planet oplever Daniel Flendt Dreesen en dobbelthed i synet på dyrene. Mange har bevæget sig længere og længere væk fra dyrenes naturlige omgivelser, og netop det gør paradoksalt nok dyrene mere synlige for folk. Men på en ny måde. Hvis man er vokset op på en bondegård, har man et så naturligt forhold til dyr, at man sandsynligvis slet ikke skænker det en tanke.
Men når dyrene kommer på afstand fra menneskets hverdag, bliver de på ny interessante. Både som æstetiske fænomener, der udfordrer blikket og tanken, men også som videnskabelige ressourcer.
Dobbelt ubehageligt
Der er lige så mange syn på dyr og natur, som der er mennesker på Jorden. Tag for eksempel hvalen: Greenpeace vil for enhver pris beskytte den, biologerne vil forstå den og optælle den, hvalfangerne betragter den som en ressource, mens små drenge og piger på vestlige børneværelser kender den fra film og fabler.
En stor del af os har dog stadig det til fælles, at vi spiser dyr. Og der ligger et stort element af nødvendighed i vores omgang med dyr. Men når vi spiser dem i den grad, som vi gør, lukker vi samtidig øjnene for, hvordan vi behandler dem.
»For det er jo ikke til at bære, at man er medansvarlig for den lidelse, man påfører dem,« siger Daniel Flendt Dreesen.
Den moderne forbrugsæra har ødelagt det ældgamle forhold mellem mennesket og naturen, mener blandt andre den britiske forfatter John Berger, som gennem sit 88 år lange liv har lagt mange filosofiske tanker i menneskets forhold til dyr.
I essayet Why Look at Animals beskriver han, hvordan dyrene engang var en central del af menneskets eksistens, men i dag er marginaliserede og overladt til blot at være til skue for os mennesker – for eksempel steder som i zoologiske haver og akvarier.
»Gennem de seneste to århundreder er dyrene gradvist forsvundet. I dag lever vi uden dem. Og i denne nye ensomhed gør antropomorfismen os dobbelt ubehageligt til mode,« skriver han.
Ordet antropomorfisme betegner den forestilling, at menneskelige egenskaber kan overføres til fænomener i naturen, for eksempel til dyr. Spørger man Daniel Flendt Dreesen, har mennesket ikke bevæget sig længere væk fra naturen. For hvis man virkelig tror på darwinismen, accepterer man, at mennesket stammer fra aberne. Og vores udvikling – hvor kunstig og unaturlig den end virker med plastik og teknologi – er i sidste ende stadig en naturlig udvikling, selv om den lader til at være stukket af fra resten af arternes stamtræ.
Vi står på det hidtil højeste trin på udviklingsstigen, hvor menneskets bemestring af omverdenen aldrig har været større. Hvis man er konsekvent i sin tankegang, er der – som Daniel Flendt Dreesen formulerer det – slet ingen grænse mellem natur og kultur:
»Alligevel går de fleste rundt og tænker, at mennesket er en særlig privilegeret livsform, der har en speciel status over for dyr og natur,« siger akvariefilosoffen og tilføjer: »Det er utroligt, at de fleste mennesker i deres daglige liv ikke anerkender darwinismen. Vi bevæger os længere og længere ind i vores egen natur, som er fuld af glemsel om den øvrige natur.«
Ulrik Hasemann
Ulvene
At mennesket er vældig fokuseret på sin egen natur, er det næststørste rovdyr i Europa et godt eksempel på. Efter knap 200 års fravær er den gamle kending nemlig vendt tilbage. I november 2012 blev den første bekræftede ulv fundet død i Nationalpark Thy, og siden er der observeret ulve og indsamlet dna-spor i det meste af Jylland. I et sandet klitområde i Nordjylland blev der endda for nylig fundet spor efter noget, sammenslutningen af ulveentusiater – ulvetracking.dk – hævder er poteaftryk fra ulveunger.
Ulve-paranoia er med tiden blevet en national sportsgren, der også er blevet foreviget i poesien. Theis Ørntoft udgav i november 2014 den stærkt hypede digtsamling Digte 2014, der bl.a. indeholder linjerne:
»Der skal fandme ikke komme ulve herop/ de skal bare ikke komme herop/ de skal bare ikke komme herop«.
Men ulven er sky, og derfor var det overraskende, da tre lemlæstede rådyr i marts 2015 blev fundet i Kolding Skov, som penetrerer Danmarks syvendestørste by som en grøn kile. En ulv havde været på færde – det viste dna-analyser. På landsdækkende tv viste TV 2 News’ velfriserede nyhedsvært Jens Gaardbo skrækindjagende billeder af ukendelige og nærmest vulgært massakrerede rådyr, hvis hoveder var bidt af, og der var åbent kig til indvoldene.
»Selvfølgelig bliver man lige lidt nervøs, når man hører ordet ’ulv’. Det kan jeg godt forstå, det er noget nyt, vi ikke har været vant til. Men vi har også lært at leve med skovflåter og hvepse, og nu skal vi så lære at leve med ulve,« udtalte biologen Mette List, og Koldings borgmester, Jørn Pedersen, stemte i:
»Jeg synes, det er ret fascinerende, men jeg ved, at dette kan bekymre nogle af vores borgere. Så det er fascination skråstreg bekymring. Man skal huske, at der ikke er meget at frygte, ingen har set skyggen af ulven. Men ulven er meget sky, og den er ikke et farligt dyr for os mennesker. Vi står ikke på menukortet.«
Når frygten alligevel blusser op, tyder noget på, at vi rent faktisk har glemt Darwin.

