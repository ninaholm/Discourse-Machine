Fra blogrullen hist oppe. Martin Johs. Møllers yndlingshjemmesider
Oplæsninger, innovative blogs og lange tidsskriftsartikler er forfatteren og bloggeren Martin Johs. Møllers anvisninger til hvordan man bedst bruger en time eller tre på nettet


 Martin Johs. Møller om sine yndlingshjemmesider:
”Der er en del sites, især litterære blogs, som jeg besøger hver dag (de fleste af dem findes i min blogrulle – listen af links på min egen blog), men det betyder ikke nødvendigvis at det er mine yndlingssites. Det har været svært at vælge ud, men jeg har valgt fire ret forskellige sites, som henholdsvis repræsenterer butikker, blogs, multimediale sites og online magasiner.”
Audiatur
”Audiatur er en stort anlagt, intim og seriøs poesibiennale i Bergen, Norge. Holdet bag festivalen åbnede sidste år en online boghandel, som bl.a. gør det muligt og nemt for folk i Norden at bestille bøger og tidsskrifter primært fra mindre forlag også udenfor Skandinavien. På siden trykkes der dels jævnligt personlige boganbefalinger af skiftende gæsteredaktører og dels længere anmeldelser eller essays af høj kvalitet. Jeg er selv med i redaktionskomitéen, men synes godt jeg kan tillade mig at gøre lidt reklame alligevel, for Audiaturs boghandel er en gennemført idealistisk satsning. Overskuddet vil i sin helhed føres tilbage til Audiatur – Festival for ny poesi – og til en planlagt udgivelsesserie for oversat poesi.”
Rasmus Graffs blog
”Rasmus Graff er en forfatterskoleelev som arbejder på en særlig værkorienteret måde med sin blog. Dels lever den op til nogle af de klassiske klichéer omkring og forventninger til mediet, dvs. med ’eskribitionistisk’ selvudlevering og journalagtige optegnelser, men der er også en rytmisk struktur og litterær tilgang. Rasmus Graff har optrådt til oplæsninger med materiale direkte printet fra bloggen. Andre som arbejder litterært med deres blogge er bl.a. Sigurd Buch Kristensen og digteren Peter-Clement Woetmann, men listen tæller faktisk efterhånden en god håndfuld. Det interesserer mig vældig meget, og jeg regner med at skrive magisterspeciale om netop denne gren af den litterære blogosfære.”
Pennsound
”Et absolut must: Pennsound er et stadigt voksende overflødighedshorn af gode engelsksprogede oplæsninger (men også lidt video m.m.). Se bare listen over repræsenterede forfattere her. Et lignende projekt, som har oplæsninger på adskillige sprog med forfattere fra ca. 50 forskellige lande, er www.lyrikline.org - også værd at bruge et par timer eller tre på.”
The Believer
”Tidsskriftet The Believer er en slags spinoff af McSweeneys, som blev startet af den kontroversielle, men måske nok geniale amerikanske forfatter Dave Eggers. Man kan ikke læse hele magasinet på nettet, men en god portion af det. Desuden findes der særlige online-exclusives. Det er et usædvanligt grundigt foretagende med en dybt sympatisk målsætning. På hjemmesiden hedder det sig bl.a.: ’The Believer is a monthly magazine where length is no object. There are book reviews that are not necessarily timely, and that are very often very long. There are interviews that are also very long. We will focus on writers and books we like. We will give people and books the benefit of the doubt’. Tidsskriftet favner også film, musik og i det hele taget kultur i en bredere forstand. Læs mere om tidsskriftet i en længere artikel fra New York Times her.”
Blå bog
Martin Johs. Møller, litterær blogger, forfatter og magisterstuderende i litteraturvidenskab, Syddansk Universitet, bosat i København. Har bidraget med digte, kortprosa og oversættelser til en række tidsskrifter inkl. Hvedekorn og Apparatur i Danmark, Vinduet og Vagant i Norge og amerikanske Scantily Clad Press og Textsound.org. Kan opleves på scenen på LynFabrikken, Vestergade 49b i Århus d.26.6. kl 20.00.
Blogger på http://martinjm.blogspot.com

