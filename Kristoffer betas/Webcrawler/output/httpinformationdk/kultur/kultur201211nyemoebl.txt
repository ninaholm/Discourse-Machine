Nye møbler og gammel marmor
Snedkernes Efterårsudstilling viser årets stole på Thorvaldsens Museums kulørte mosaikgulve under opsyn af de klassiske hvide statuer


Opringning til designeren Mia Gammelgaard, formand for Snedkernes Efterårsudstilling (SE)– Der er ikke så mange møbelsnedkere tilbage ...»Nej, alting har ændret sig gennem de sidste 50 år, så mange af møblerne er ikke udviklet med udgangspunkt i snedkeri, men resultat af nye produktionsmuligheder.«– I har valgt Thorvaldsens Museum som årets udstillingssted ...»Og andre år har vi været på Glyptoteket og Ordrupgaard eller i Rundetårn. Historiske rammer om vores nutidige ting!«– Men altid i København?»Som udgangspunkt ja, og andre år har vi efterfølgende været i Tokyo eller Trapholt ved Kolding.«– Thorvaldsens arkitekt M.G.Bindesbøll tegnede selv møbler til Museet. Og der er flotte mosiakgulve. Nogle af jer tager udgangspunkt i omgivelserne ...»Eller i en konkret figur, Jason for eksempel ...«– Hvor hans gyldne skind er blevet til en rem spændt ud mellem trærammer. Der er en anden stol af stål med udspændt sejlgarn og en draperet toga af blød hvid plastik. Men din egen stabelstol på udstillingen er mere selvberoende ...»Den tager udgangspunkt i, hvad jeg sammen med producenten Rolf Hay fandt ud af at formulere som praktisk opgave. Men en stol er også den mest skulpturelle af alle møbeltyper.«– Benene og rygholderen er skruet lige ind i siden på det tykke træsæde og rygstykket ...»Af massiv lys ahorn og massive blanke aluminiumsben. Så det er en dyr stol!– Hvad står prototypen jer i, rent økonomisk?»Omkring 75.000 kroner hvis vi regner vores egen arbejdstid med. Men man kunne godt udvikle en billigere måde at fremstille den samme ide på, hvis vi havde haft mere tid.«– De fleste af årets andre 40 eksempler er som sædvanlig resultat af eksperimenterende samarbejde mellem designere og møbelproducenter. Men der er en lille tyk stol på udstillingen, som er støbt i gips. Med hilsen til Thorvaldsen formentlig. Blander I jer i hinandens forslag?»Vi fortæller i god tid hinanden, hvad vi har i tankerne. Og vi diskuterer også i en mindre gruppe, hvem vi skal invitere med som gæster.«– Ved I allerede, hvor I skal udstille næste år?»Det er ved at falde på plads, men foreløbig er det en hemmelighed!«Årets SE-udstilling kan ses på Thorvaldsens Museum til den 2. december.
