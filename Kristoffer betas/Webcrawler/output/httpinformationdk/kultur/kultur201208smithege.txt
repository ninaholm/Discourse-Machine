Smith er egensindig, kompromisløs og udfordrende



 Amerikanske Patti Smith er blevet kaldt enhver rockkritikers våde drøm, grundet sin baggrund i lige dele fransk symbolisme og amerikansk garagerock, ud fra hvilket hun har skabt en unik ekstatisk besyngende hybridform, der endvidere låner fra såvel William Blake som Beat-digterne samt ikke mindst rocksangere som Bob Dylan og Jim Morrison fra The Doors. Det skal nu ikke skal få lov til at skygge for det faktum, at hun er en af de største kvindelige rockkunstnere nogensinde; egensindig, kompromisløs, udfordrende og ambitiøs har hun ikke sin lige i rocken. Ikke et sekund har hun spillet på sit køn, hun fremstår benet, rå og androgyn og omtaler altid sig selv som kunstner frem for kvinde. Hun har heller aldrig gjort knæfald for hverken tidsånd eller andre af pladebranchens implicitte krav, tværtimod har hun altid gjort lige hvad fanden der passede hende, intellektuelt ubøjelig og kunstnerisk kompromisløs. I processen har hun flyttet grænserne for gængs kunstnerisk adfærd, uanset køn, race og religion.1946 Patti Smith fødtes Patricia Lee Smith i hun er kendt som rocksanger, sangskriver, digter og billedkunstner. Hun debuterede som lyriker med digtsamlingen Seventh Heaven i 1972 og som rocksanger i 1975 med det stildannende album Horses. Med sit ikonografiske forsidefoto af vennen Robert Mapplethorpe og sangenes visionære fusion af modernistisk poesi og karsk garagerock er det en af rockens mest emblematiske udgivelser og den var med til at give hende titlen Godmother of Punk. Med The Patti Smith Group udsendte hun yderligere tre albums i 1970’erne og scorede i 1978 et hit med sangen Because the Night, som hun skrev sammen med Bruce Springsteen. I samme periode udsendte hun fire digtsamlinger, inklusiv hovedværket Babel (1978).
I 1980 giftede hun sig med den tidligere MC5-guitarist Fred Sonic Smith og frem til dennes død i 1994 koncentrerede hun sig om sit ægteskab og parrets to børn, sønnen Jackson (der senere giftede sig med Meg White fra White Stripes!) og datteren Jessie. Kun albummet Dream of Life (skabt sammen med Fred Smith) fra 1988 brød tavsheden. I hælene på tabet af sin mand mistede hun sin bror Todd og sin keyboardspiller Richard Sohl. Opmuntret af vennerne Michael Stipe, Allen Ginsberg og Bob Dylan (med hvem hun turnerede i 1995) vendte hun for alvor tilbage til musikken i 1996 med albummet Gone Again. Det er siden blevet til yderligere fem albums, senest dette års afklarede Banga. Desuden har hun turneret flittigt og besøgt Danmark mange gange.
Litterært genstartede hun karrieren i 1992 med erindringsglimtene og prosafragmenterne samlet i Woolgathering (d.t. Drømmespinderi, 2012), og oplevede et sent gennembrud med erindringsbogen Just Kids i 2010. Den kom på dansk året efter. I 2008 fik Steven Sebring’s kærlige dokumentarfilm om Smith, Dream of Life, premiere.
Patti Smith optræder på Louisiana Literature 2012 tre gange: Fredag d. 24.8 bliver hun interviewet af Christian Lund på Park Scenen kl. 13:30 og sammesteds af Kim Skotte kl. 20:00. Lørdag d. 25.8 er hun atter at finde på Park Scenen, denne gang i samtale med Henning Mankell. Det hele foregår på engelsk.
Sammen med The Patti Smith Group giver hun koncert på Store Vega d. 20.9.

