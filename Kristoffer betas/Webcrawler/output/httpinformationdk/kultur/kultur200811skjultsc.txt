Skjult sci-fi



 I virkeligheden har vi mange science fiction-forfattere i Danmark. Man kan bare ikke umiddelbart se det, for de kalder det noget andet, skriver Politiken. Danske forfattere vil nødig sættes i forbindelse med science fiction-genren, hvis image lider under de mange dårlig science fiction film. Filmene tager sig lynhurtigt latterlige ud, fordi de stort opsatte kulisser med påhitsomt teknisk lir overhales af virkelighedens teknologiske udvikling. 
Ph.d. Niels Dalgaard, der har forsket i science fiction i 30 år, siger til Politiken, at han faktisk vil betegne forfattere som Merete Pryds Helle, Kirsten Hammann, Anders Bodelsen og Svend Aage Madsen som en art science fiction-forfattere.
"Vi har flere forfattere, der bruger ting fra science fiction og skriver dystopiske eller utopiske romaner (historier om fremtidsangst eller ditto håb, red.). Kirsten Hammanns nye roman bruger jo virtual reality-greb, som er hentet lige ud af science fiction. Og Anders Bodelsen prøvede i 'Frysepunktet' at stille spørgsmål ved nogle af de menneskelige problemer, der opstår, når man lader sig fryse ned i håb om at kunne vækkes i en fremtid, hvor sygdommen kan kureres", siger Niels Dalgaard.
"Men det bliver aldrig solgt som science fiction. For både forfattere og forlæggere gør, hvad de kan for ikke at blive sat i forbindelse med den genre".

