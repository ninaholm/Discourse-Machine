Absurd værk får musikpris
Nordisk Råds Musikpris vil fremme komponister, som går nye veje. Det gør prisvinderen Simon Steen-Andersen med det enestående værk ’Black Box Music’, der er skamløst kommunikerende og lattervækkende


 I den dunkelt belyste sal ser vi et kæmpe lærred, der viser et par hænder stukket ind i en dukketeaterlignende kasse med et lille teatertæppe, der kan trækkes til side. Midt i salen på Henie Onstad Kunstsenter i Norge sidder publikum en aften i februar omgivet af surroundhøjttalere og tre grupper á fem musikere med klassiske instrumenter. Så sætter hænderne i aktion. De begynder at dirigere, og orkestret reagerer på deres impuls med en kort, hvæsende udladning. Så trækker hænderne tæppet for. Situationen morer indledningsvis, men efterhånden etableres et reelt musikalsk forløb med en dirigent-orkester-relation med gestik, vi normalt forbinder med at dirigere. Samtidig er alt anderledes.Nordisk Råds Musikpris på 350.000 kr. overrækkes hvert andet år til en nulevende komponist. Musikgenren er uden betydning. Det er et krav, at de indstillede værker ud over at have høj kunstnerisk værdi også skal være innovative, hvilket Black Box Music i den grad lever op til.Simon Steen-Andersen driver gæk med vores forventninger, leger med konventioner og opfinder uforudsigelige ting. Snart begynder hænderne – som er den egentlig solist i Black Box Music – at bruge håndtegn, der normalt ikke indgår i en dirigents gestikkatalog: lucifertegn, fuckfinger, thumbs up, de måler puls på håndled og meget andet.Rollen for de konstant aktive hænder ændrer sig undervejs i de 26 minutter, og nok grundet stadigt nye påfund er man i forbavsende grad hele tiden fokuseret på, hvad der sker under opførelsen. Selv om det udvikler sig til noget uforståeligt og tilsyneladende meningsløst, går man med på legen.Der begynder at komme forskellige rekvisitter ind i den sorte kasse. Først nogle der – efter betragterens undren har fortaget sig – giver mening rent klangligt: en række stemmegafler, der anslås inde i kassen og så spiller sammen med musikere ude i salen. Senere begynder solisten at hænge tykke elastikker op i kassen, som han spiller på med fingrene, og derefter installerer han en lille maskine, der kan svinge en elastik rundt og dermed anslå de fire ophængte elastikker. Beskrevet i ord lyder Black Box Music som en skør Storm P.-opfindelse, men værket giver absolut ’mening’ inden for sin egen logik, når man oplever det. Det er både musikalsk, innovativt, stærkt humoristisk og kræver virtuositet af solisten for at udføre rollen.Publikum skal fastholdesFør konservatoriet spillede Simon Steen-Andersen i rockband og skrev numre uden for kategori, for eksempel »en helt vanvittig udgave af rock, techno og et eller andet helt tredje alien-musik«, som han selv formulerer det.Han uddannede sig som klassisk komponist, men hvor den avantgardistiske partiturmusik fra omkring år 1950 og frem ofte har været kompromisløs, karsk, lyttemæssigt vanskelig at orientere i sig og har henvendt sig til en smal skare, kan man komme fra gaden og opleve Black Box Music uden forudsætninger. Også selv om musikken ikke indeholder melodier, akkorder eller ret mange elementer, vi normalt forbinder med stærke sider ved musik.Komponisten mener, at den klassiske musik normalt skildrer en abstrakt ’parallelverden’, en musik, der refererer til sig selv og kun i lille grad til den virkelige verden. Han ønskede sig en forbindelse mellem noget, folk kunne genkende fra deres hverdag, og så den abstrakte musik. Et erklæret mål for den 38-årige komponist er også at holde publikum på stikkerne, så de konstant er opmærksomme på værket.»Den oplevelse, jeg prøver at trænge ind til, er den, hvor vi er fuldstændig til stede og hele tiden er nysgerrige på, hvad der skal ske, og hvor vi hele tiden er inde i hvert eneste lille moment, hver eneste lille lyd, hele tiden til stede«, siger han i et interview i magasinet KLASSISK.Nordisk Råds Musikpris vil fremme komponister, der tør gå efter nye landvindinger. Når man har oplevet Black Box Music’s enestående udtryk, er det indlysende, hvorfor prisjuryen ikke har kunnet modstå det. Rådet har før belønnet danske partiturkomponister, men ingen som årets vinder, der i så høj grad integrerer ikke-musikalske elementer i sin helhed. 
