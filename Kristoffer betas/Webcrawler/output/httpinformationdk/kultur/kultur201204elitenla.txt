Eliten længes efter en præmoderne fortid
BornholmerHanen hyldes, mens der ses skævt til dybfrosne Aldi-kyllinger. At det moderne fødevareproduktion både har frigjort kvinderne og øget sundheden er glemt for længst


 Forrige weekend ville jeg lave lørdagskylling og fik fat i en BornholmerHane fra Irma. Jeg kunne ikke undgå at lægge mærke til emballageteksten: »Kærlige hænder har fat i hanen lige fra den som kylling vokser op på Bornholm, køres gennem det smukke landskab til det lille slagteri i Hasle, og ender som Grand Crû-fjerkræ på spisebordet. Tre lokale landmænd sørger for, at Hanen vokser op i trygge salmonellafri omgivelser og fodrer den med foder, der er dyrket i det bornholmske solskin. Hanen vokser op sammen med sine søstre, men får lov at leve længere. (...) Nyd BornholmerHanen, som den er skabt: Med respekt og kærlig omsorg.«
Måske svigter min hukommelse, men det forekommer mig, at lørdagskyllingen har gennemgået en metamorfose, siden jeg var barn. Den er ikke længere en kylling, men et idealsamfund: Her er ingen anonyme relationer, ingen industri eller motorveje, ingen kommercielle interesser, ingen globalisering og intet unaturligt. BornholmerHanen er en billet ud af den moderne civilisation og det fordærv, dens konsumenter tilsyneladende forbinder hermed. I dét lys virkede det faktisk helt forkert at betale for kyllingen; det havde syntes mere passende at give kassedamen et bundt håndplukkede vilde urter – hvis så moderne et onde som lønarbejde ikke havde forhindret mig i at fremskaffe den slags naturalier. Så betale gjorde jeg. Faktisk en klækkelig sum – i hvert fald hvis man sammenligner med den kylling, man kan købe i Aldi. På dén står der intet udover »det gode fjerkræ« – til gengæld koster den kun en tredjedel af BornholmerHanen. Det er bemærkelsesværdigt, hvordan prisen på en kylling stiger proportionalt med omfanget af emballagetekst, der direkte eller indirekte diskvalificerer det, vi forbinder med den moderne verden og moderne fødevareproduktion i særdeleshed.
Ligesom det er bemærkelsesværdigt, at det er Irmas og ikke Aldis kunder, der er villige til at betale for denne afsværgelse af moderniteten, der også går under navnet autenticitet. Men det skyldes naturligvis, at autenticitet er blevet elitens våben i kampen mod den økonomisk og kulturelt underprivilegerede del af befolkningen. ’Respekt’ og ’kærlig omsorg’ omfatter således ikke køberne af anonyme dybfrosne industrikyllinger. Ikke bare har de dårlig smag, de er også onde mennesker, der ikke bekymrer sig om Moder Jord og dyrene, men går mere op i at spare penge.
Det får man bl.a. at føle på Facebook, hvor Signe Wenneberg har lanceret kampagnen Burhønsenes Befrielsesfront – et frontalangreb på »billige skodkyllinger«, som de hedder i Wennebergs parlance. For nylig skrev Wenneberg: »Så er der klamme tilbud på mishandlede kyllinger i SuperBest igen (...). Kan de slet ikke høre, hvad vi hører, når de praler af at sælge billige kyllinger?«
Stort set alle, der ikke lever op til elitens standarder for autentisk livsførelse, ringeagtes moralsk og æstetisk. Herom vidner også den rituelle aversion mod Joe & the Juice, der florerer i kreative kredse. Som en mandlig kommunikationsrådgiver skrev på K-forum i august: »Det er oplagt at sammenligne Joe med Emmerys. Emmerys er økologi, urgamle meltyper og lyse farver. Joe & the Juice var HA-rockeren Brian Sandbergs yndlingssted, og alene det er nok til at gøre mig skeptisk«.
At mangle rent mel i posen er én ting; at melet ikke er urgammelt, er mindst ligeså slemt – og læser man mellem linjerne, kædes de to forbrydelser sammen.
Det paradoksale er imidlertid, at autenticitetskultens elitisme oftest optræder i folkelighedens og solidaritetens gevandter. Man skoser det industrielle landbrug, som man mener sætter vores sundhed og dyrenes velfærd over styr samt de store producenter, der ikke er drevet af andet end profit, anvender stråforkortere og pesticider og ødelægger mangfoldigheden. Der er ingen grænser for samfundssindet. Den aristokratiske længsel efter den præmoderne fortid negligerer imidlertid det faktum, at overalt hvor moderne mad er blevet tilgængelig, er mennesker blevet højere, stærkere og sundere. Jeg ved det, for jeg bor i Nyboder, hvor indgangene fra Christian IV’s tid er så lave som dværge, fordi befolkningen fik dårlig kost.
Tilsvarende er det den industrielle fødevareproduktions fortjeneste, at kvinder er blevet frigjort fra hjemmet. Idylliseringen af landet, hvor Unghanen bor, er derfor ligeså vildledende som Joe & the Juices Hangover Heaven.

