12 Years a Slave: Fortjener en Oscar
Med sin kompromisløse film ’12 Years a Slave’ pirker McQueen til den latente racisme i USA og fortjener en Oscar for det
 
	Med Steve McQueens Oscarnominering til prisen for bedste instruktion er det tredje gang en sort instruktør kan vinde prisen. I 1992 var John Singleton nomineret for ’Boyz n the Hood’, og i 2009 havde Lee Daniels chancen med ’Precious’


 
	To nøgne sorte mænd nærmer sig hinanden med truende attituder, men i stedet for at angribe hinanden, mødes de i en omfavnelse. Allerede i sin første kortfilm, Bear, tematiserer Steve McQueen det forhold mellem vold, racisme og drifter, der har gjort 12 Years a Slave så kontroversiel.

Læs: 12 Years a Slave en forstilt affære

	Paradoksalt nok – set i forhold til den harme, den har vakt – er den 44-årige brites tredje spillefilm også hans mest kommercielle.

	Med Hunger skildrede han i 2008 en IRA-fanges sultestrejke under brutale forhold i fængslet i en ubønhørligt nøgen og enerverende visuel stil. Og med Shame i 2011 udpenslede han en sexafhængig newyorkers deroute i melankolske, gråblå billeder. I begge tilfælde viste McQueen sig som en udtryksfuld auteur og en brillant personinstruktør, især af sin faste skuespiller Michael Fassbender.

	Ligesom McQueens to første film handler 12 Years a Slave om en mands gradvise fornedrelse. Men modsat Hunger og Shame har det Oscarnominerede slavedrama, der i øvrigt er produceret af Brad Pitt, nået et langt større publikum i biograferne. Det skyldes ikke mindst forlægget.

	En sort mand i hovedrollen

	Samuel Northups erindringer om de 11 år, otte måneder og 26 dage, han henslæbte som slave i Louisiana efter at være blevet kidnappet i Washington D.C. i 1841, er en historie kendt af både børn og litterater i USA. Udsat for Steve McQueens kunstneriske kompromisløshed har hjemme-ude-hjemme-eventyret imidlertid fået ny gennemslagskraft i en uomgængelig og uforglemmelig film.

	Tidligere blev sortes vilkår typisk formidlet på film af hvide mænd som i Mississippi Burning fra 1988 med Gene Hackman og Willem Dafoe, og det er velkomment at se en sort mand i hovedrollen. 12 Years a Slave viser, at hovedpersonens hudfarve intet har at gøre med, om vi kan identificere os med vedkommende eller ej. Det, der gør Solomons historie så voldsomt medrivende, er, at han er en fri mand, der berøves sin frihed. Den grundkonflikt er universel.

	Desto stærkere virker Solomons (Chiwetel Ejiofor) rejse til det første fangeskab, hvor han gør sig upopulær, fordi han er for dygtig. Hans svage, men empatiske ejer (Benedict Cumberbatch) redder ham ved at sælge ham videre. Men forholdene på den næste plantage får fængslet i Hunger til at ligne en feriekoloni.

	Nådesløs realisme

	Torturscenerne, hvor Solomons nye ejer, Epps (Michael Fassbender), afstraffer slaverne med piskeslag, har skabt kontroverser på grund af deres nådesløse realisme, som filmens kritikere kalder ’torturporno’. Men netop fordi McQueen trækker os igennem hvert eneste pinefulde sekund, da den unge slavepige Patsey (Lupita Nyong’o) straffes for at stjæle sæbe, får vi den at føle, hvis ikke på egen ryg, så i eget hjerte. Den indædte vedholdenhed er McQueens styrke, fordi den altid – særligt i 12 Years a Slave – ledsaget af en umiskendelig humanisme og et glødende engagement. At slaveejernes sadisme udstiller grundlæggende menneskelige fangevogtermekanismer, gør det ikke mindre uhyggeligt. Epps hustru (Sarah Paulson), der piner mandens yndlingsslave Patsey, lever i sit eget helvede.

	Hvis Steve McQueen får en Oscar som årets bedste instruktør for sit uhyre velspillede slavedrama, vil det ikke alene være første gang en sort filmskaber modtager amerikansk films fornemste hyldest. Det vil også være fortjent.

