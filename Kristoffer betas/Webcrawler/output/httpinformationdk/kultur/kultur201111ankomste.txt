Ankomster og afrejser
Aura skuffer fælt med efterfølgeren til gennembruddet Columbine, Ida Gard er den lovende debutant, og Kira Skov synger Billie Holiday


 Aura Diones debut, Columbine (2008), var en charmetrold af et album. Selv om det kun indeholdt 10 sange, sad størstedelen af dem lige i skabet, og et par befandt sig tilmed i mesterklassen, ikke mindst »Song for Sophie« og »Something from Nothing«. Så kunne man godt leve med, at der blev slået en skæv eller to. Den da kun 18-årige Aura lød mere moden end sin alder, og at kalde hende talentfuld var en underdrivelse. Det var en højpoetisk melodidrevet udladning, der endvidere vandt ved at være produceret med et underspillet og legesygt touch, der klangligt gjorde albummet til en nydelse. At Columbine udsendtes på Kenneth Bagers lille selskab, Music for Dreams, forhindrede ikke Aura i at nå førstepladsen på den tyske hitliste i 2009. Godt nok med pladens dårligste nummer, »I Will Love You Monday (365)«, men man kan jo ikke argumentere med succes.
Og succesen fortsætter med nummeret »Geronimo«, som, mens dette skrives, er i heavy rotation på alverdens radiostationer. Det er førstesinglen fra sangerindens andet album, det fælt skuffende Before the Dinosaurs, hvor hun efter multinational kontrakt med Island under Universal har ladet sig forvandle til ren metervare. Hun skriver nu sine sange i komiteer (således er f.eks. »Geronimo« akkrediteret til ikke færre end fem komponister), hvilket selvfølgelig ikke er noget problem, hvis resultatet er gudeskønt. Det er det bare ikke her, hvor det mestendels er røvkedeligt.
Solisten fremstår med ét skrællet for særpræg, og en kantløs og tidstypisk mainstream-produktion får hende til at lyde som enhver sekundavare, man hører i radioen eller møder mere eller mindre afklædt på The Voice TV, hvor der fakes tændthed, så man bliver helt træt. Heldigt så, at Aura er vild med at smide klunset. Men en skam, når hun nu fik så kunstnerisk fin en start.
En indædt tro
Nu, vi taler kunstnerisk fin start, må debuterende Ida Gard siges at tilhøre kategorien. Trods albummets knudrede titel, Knees, Feet & the Parts We Don't Speak Of (det hedder det altså) og et coverdesign, der stinker af glad amatørisme, er det jo heldigvis sangene, sangeren og produktionen, der skal have lov at tale. Gard har en mørk, ekspressiv stemme, hvis dynamik ikke ganske beherskes endnu, her trykkes den generelt lige lovlig meget af, for min smag, men ikke desto mindre besidder den saft, kraft og en indædt tro på de tekster, der synges. Den tro forplanter sig så til lytteren, og så er vi da halvvejs. Gard har selv produceret pladen sammen med Jesper Bo Hansen, og det fungerer fint, uden at være prangende. På samme måder er der en vis melodisk tæft på spil flere steder her.
Et følelsesmæssigt pres vil uimodsigeligt ud på mange af sangene og meget hentes hjem på solistens troværdighed. Der synges i udstrakt grad om kødets lyst (og ulyst), om forhold, der flagrer og forgår, om kvinder og mænd og om at finde vej gennem den jungle af relationer, udfordringer og nederlag, vi kalder livet. Men der, hvor hårene rejser sig på lytteren, og man i Ida Gard mener at høre en sangerinde, som vil mere og andet end det sædvanlige parforholdsfnidder og lommefilosofiske smuler, er på sangen »Daddy and I«, hvor en ung kvinde henvender sig direkte til sin alkoholiserede far. Det er stærkt. Så selv om Ida Gard har meget at lære, er hendes debut ikke desto mindre både høreværdig og overbevisende.
Pænt og forudsigeligt
Det er blevet sagt om Billie Holiday, at hun som jazzsanger betragtet ikke besad den store spændvidde. Af det kan vi lære, at man kan nå langt med mindre, thi det har ikke forhindret hende i at blive et af jazzens allerstørste ikoner, ja, hun tilhører den håndfuld inden for genren, som har formået at nå et publikum uden for jazzens lukkede kredsløb. Nu har spændvidde jo heller intet med karakter at gøre, og det besad Lady Day som bekendt til overmål, så rigtig mange af de sange, hun gjorde til sine (ofte samtidige slagere), hører man kun nødigt andre give til bedste, thi de 'tilhører' ligesom Holiday.
Ikke desto mindre har Kira Skov i selskab med en flok yngre løver givet sig i kast med 11 af slagsen, samt til lejligheden skrevet et nyt nummer sammen med bas-esset og produceren Nicolai Munch-Hansen, kaldet »My Man«, ikke at forveksle med den sang af samme titel, Holiday så fornemt gjorde til sin. Skæbnens ironi er så, at det er pladens usammenligneligt mest prægnante øjeblik. Ikke fordi Skov ikke giver alt, hvad hun har i sig på de 11 andre performances, eller at bandet på noget tidspunkt spiller mindre end blændende, men blot dette: Hvorfor i al verden ikke høre originalerne i stedet? Der er ikke tale om radikale nyfortolkninger, tværtom udvises der stor (måske for stor) respekt for forlægget, og selv om Kiras stemme er både glødende, hæs og sensuel, lægges der ikke stort nyt til materialet her. Okay, Gershwin-traveren »The Man I Love« er spændende arrangeret, men som helhed får resultatet simpelthen ikke mit pis i kog. Dertil er det for pænt og forudsigeligt.
 
Aura: 'Before the Dinosaurs' (Island/ Universal). Ida Gard: Knees, 'Feet & the Parts We Don't Speak Of' (Oh My Gard/ Gateway). Kira: 'Memories of Days Gone By' (Stunt Records)

