Hvorfor skal Brabrand og Viby være så blå?
Ufærdig og stillestående  sådan virker verdenskunstneren Olafur Eliassons nyeste mesterværk på taget af ARoS
Det er umuligt at sige, hvad man en dag måske vil kunne foretage sig der, andet end at vandre hvileløst rundt, som man nu gør (og man er mange) i Olafur Eliassons værk.


 Som borger i byen har man jo ligesom kendt den længe. Siden i hvert fald en gang i vinter har Deres regnbue  panorama, som den åbenbart hedder, skønt naturligvis på engelsk, tronet over museumsbygningen. En meningsløs krone over en bygning, der måske nok vil være fyrstelig, men ikke er det.
Nu har man så også været oppe i den, men det ændrer ikke meget. Der er noget ufærdigt over det hele. Tagterrassen, som den regnbuefarvede cirkel rejser sig fra, virker kaotisk, det er umuligt at sige, hvad man en dag måske vil kunne foretage sig der, andet end at vandre hvileløst rundt, som man nu gør (og man er mange) i Olafur Eliassons værk.
Verdenskunstner kalder museet ham, og lad os lige se på det. For det første 'verden', for det andet 'kunsten'. Hvordan forholder de to sig til hinanden? Er det sådan, som det engang var, og endnu mange steder er, at kunsten på en eller anden måde forholder sig til, taler om verden, siger noget om, hvordan det er at være i den, hvordan sådan noget som samfund fungerer i det, der stort set må være 'naturen', for den er jo alt, eller hvad?
Forsøgskaniner
Eliasson forholder sig til elementerne, til vandet, luften, jorden, lyset.
Eller han stiller noget apparatur op af en slags, og så kan elementerne ellers lege med det.
På den måde er Your rainbow panorama en forsøgs- anordning. Kunstneren mener, at det farvede glas, man ser ud over den lille by igennem, producerer en slags svar i kroppen, en serie skiftende efterbilleder, og det  er da en selvfølge.
Noget andet er, at anordningen ligesom mangler noget. Ikke bare den halvdel af den oprindeligt annoncerede installation, der indtil videre ikke er blevet råd til, og som ifølge rygtet bl.a.  surprise!  skulle rumme et prisme, men også noget bevægelse.
Nå, måske kunne prismatisk lysbrydning i kombination med roterende bevægelse kaste forstyrrelser ind i de stift stående farvevægge, man ser ud igennem. Så farverne indimellem blev nogen andre.
Det irriterer jo en som mig, at de vestlige og sydlige bydele, Brabrand og Viby, lige nu er henvist til at tilbringe morgener, formiddage, middage, eftermiddage og aftener i blå toner, hvilket gør os, der bor der, lidt beskidte, lidt triste i det, sammenlignet med midt- og nordbyens varmere røde væsen.
Hvorfor drejer de farvede glasplader egentlig ikke rundt, eller hvorfor gør hele installationen det ikke? Det behøver ikke være nogen hurtig snurretur, selv om der da bestemt er tivoli i anlægget. Bare på årsbasis måske, som Jorden drejer om solen.
Som det er nu, går folket jo ret statisk tur i panoramaet, og set nede fra gaden ser det sjovt ud med alle de små silhuetter helt deroppe.
Selv om 'helt deroppe' er noget lavere end f.eks. Centre Pompidou i Paris, fra hvis tag man kan se en noget større storby, og hvori samlingerne også har et noget større vingefang og format.
Der er heller ikke farvet glas imellem, så byen, man ser, er ikke en helt anden, når man kommer ned igen.
Hvad det angår, var det sjovere at lave 'farvefjernsyn' i gamle dage ved at sætte farvede folier foran den sorthvide skærm og så i øvrigt skifte lydsporet ud.
Det var flippede tider, og det er de ikke mere.


