Spot på spot
Musikfestivalen Spot i Århus trives som formidler af en stadig frodigere dansk, sekundært nordisk talentmasse. Informations musikankermand forsøger at navigere gennem syndfloden


 Når man giver sig i kast med Spot Festivalen i Århus, så bør det først og fremmest være for at omfavne dansk, sekundært nordisk musik af mere ung og lovende karakter. Et kendetegn som festivalen konstant har det med at flosse i kanterne med en række svinkeærinder i international musik. Men også et kendetegn, som i år står klarere end længe på de tilknyttede spillesteder og på festivalpladsen i den arkitektoniske krydsild mellem det aldrende Ridehus holdt i røde mursten og Musikhusets blanke kubisme.
Denne talentmasse, der kommer til orde, er enorm i disse år. Og det kan man selv overvære, hvis man vel at mærke foretager de rette valg i Spots opulente program.
Tillad mig nogle forslag til navigation. De to festivaldages sikre kort - statsgaranteret gode koncerter - er i denne kritikers ører Annika Aakjær, I Got You On Tape, Band Ane, Murder og Efterklang. Mens man blandt de unge, mere risikobetonede, rockmønstrede løver bør undersøge The Rumour Said Fire, Sleep Party People og måske Alcoholic Faith Mission og Lars and The Hands of Light.
I ung elektronisk geografi bør det vise sig givtigt at granske de spæde elastikere Eim Ick (et must) og Vinnie Who samt electrorockerne When Saints Go Machine  og balkan klub-prinsessen Fallulah. Og blandt de markante stemmer og sangskrivere bør man opsøge svenske The Tiny, First Aid Kit og Jonathan Johansson samt måske danske Julie Maria.
I det beherskede 'eksotiske' departement: Islandske Benni Hemm Hemm, Færøske Dánjal, norske Susanne Sundfør og danske Houssam Zamzam - rundet af mellemøstlig klassisk og pop-tradition. Ude i minefelterne kan man få sprunget sin horisont i stykker med The Psyke Project og norske Maribel. Og hiphoppen kort: Danske Specktors og Kasper Spez er begge et besøg værd.
Og dernæst anbefales herfra: Stilhed.


