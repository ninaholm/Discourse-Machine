Dronninger, astronauter, soldater og bødler
Lige meget hvor meget manipulation, der ligger bag forslaget om at ændre tronfølgeloven, mener undertegnede, at man skal stemme ja. For intet er så civiliserende, som at kunne tænke ligestillingen mellem kønnene
At kvinder kan. Det er utroligt, hvor mange mærkelige argumenter, der er kommet på banen for, at man skal stemme nej eller blankt. Så mange og så forskellige, at det vækker mistanke om, at det er fordi man ikke kan holde tanken ud: At det kommer til at stå skrevet, at en kvinde lige så godt kan.


 Selvfølgelig kan vi lave det hele om, og det bør vi måske også en dag. Anakronistisk kalder mange i disse dage kongehuset og det er muligvis rigtigt. En dyb fremskridtstro må i al fald siges at ligge gemt i ideen om -anakronisme-, og det er da skønt. -Demokrati- hedder den fremtid, verden skrider sikkert og uundgåeligt frem mod. Og det ideelle demokrati har så ikke monarker i spidsen, mener man vel, når man kalder det anakronistisk at have et kongehus.
Egentlig er det jo meget sjovt. Man kalder det anakronistisk, uagtet at nogle af verdens mest stabile demokratier lige nu er konstrueret på denne mærkværdige måde, hvor en enkelt familie står uden for loven og samtidig garanterer den. Og på trods af at enevælder, eller som det nu hedder diktaturer, såmænd stadig er en temmelig tidstypisk styreform i visse verdenshjørner.
Indbildt lighed
Men når man på trods af disse helt andre tegn i tiden alligevel kalder det anakronistisk, er det vel, fordi man ynder at tænke, at vi, sådan lige her hos os, er nået frem til en tid, hvor det ikke længere er et godt spørgsmål, om et demokrati kan garantere sig selv, og om det i så fald holder. Vi behøver hverken Gud eller Konger. Og det er da muligvis rigtigt. Men det synes at kræve et vist civilisatorisk stade.
Måske var det i den optik på tide at sætte de sidste mennesker fri. Her tænker jeg ikke på, at vi skal være fri for Dronningen, Herregud da. Dronningen er ikke i dag -mere lige- end alle os andre, som jeg læste et sted. Det er da det omvendte, der er tilfældet. Hun og hendes afkom er vel de sidste i vort lille land, hvis skæbne står skrevet fra fødslen, for at vi -frit- kan skrive vor. Det er egentligt ufatteligt, at de virker så forholdsvis normale i den familie alligevel, men det er så en anden historie. At den sociale arv uden for kongehuset også synes at være temmelig urokkelig, glemmer vi lige. Alle vi andre kan da i det mindste bilde os ind, at vi er lige og frie. Der er noget lidt pudsigt ved, at man demokratisk kan stemme en konge eller en dronning pist væk, men det skulle vel være muligt en dag. Faktisk har man jo set demokratier stemme sig selv væk, men det glemmer vi lige her. Det er på en måde så forstyrrende. Lige nu vil vi helst bare tænke på sådan et samfund, hvor alle mennesker har lige rettigheder, og de alle deltager på lige fod i et demokrati. Og overveje, hvordan man når derhen?
Symbolsk, og derfor: ja!
For nu er det altså ikke kongehusets afskaffelse, der skal stemmes om i denne weekend. Der skal stemmes om, hvorvidt tronfølgeloven skal laves om, så det bliver den førstefødte, der bliver regent, om det nu er en pige eller en dreng.
Og her forekommer det mig helt utroligt, hvor mange mærkelige argumenter, der er kommet på banen for, at man skal stemme nej eller blankt. Så mange og så forskellige, at jeg et eller andet sted begynder at få en mistanke om, at det er fordi man ikke kan holde tanken ud. At det kommer til at stå skrevet, at en kvinde lige så godt kan.
Der er alle argumenterne om, at det er ren manipulation med denne minimale grundlovsændring, når der er så meget andet vigtigt, der skulle ændres. Bemærk, at der altid er noget, der er vigtigere end ligestilling. Sådan var det såmænd også, dengang nogen havde den der idé, at der skulle indføres kommunisme. Kommunismen var så vigtig, at det med ligestillingen mellem kønnene kunne komme bagefter eller ville komme af sig selv. Ganske smart, så fik man maden lavet og ungerne passet, mens revolutionen stod på.
Det er også blevet sagt, at det er irrelevant, fordi spørgsmålet først bliver aktuelt om lang, lang tid. Tjah, men nu bliver vi jo spurgt om det på søndag, så det er vel i sig selv en relevans? Og tror man virkelig, at det om 50 år er vigtigt, at det var Anders ,der gjorde det? Anders hvem? Til gengæld vil det kunne huskes, at  vi  ikke gjorde det. Flovt.
Men det vigtigste argument synes at være, at det er absurd at svare ja til denne ligestilling, når man slet ikke vil have noget kongehus. Fordi det altså er anakronistisk. Koblet sammen med, at der er drenge nok at tage af foreløbig, og at det derfor er en ren symbolsk ændring.
Og ja. Det er netop en symbolsk ændring. Det er derfor, det skal ændres med et rungende ja, når nu spørgsmålet stilles - og lige meget om det passer i visse politikeres manipulerende kram.
For det er den slags ændringer, der langsomt fører os -frem-. Demokratier og ligestilling falder ikke ned fra himlen. Og hvis der er noget, der fører fremad, er det ikke mindst symbolske ændringer. Det hjælper os ganske enkelt til at tænke, at det er muligt. Ligestilling; og alle steder.
Det vil hjælpe på tanken om, hvilke funktioner, en kvinde kan indtage. Her er der stadig en masse at øve sig på. Man kan blot lade sin fantasi få frit løb, og det kan sagtens være kontrafaktisk. Lige i dette tilfælde er den eneste tanke, man skal tænke at: »Hvis der er et monarki, så, ja, kan en kvinde lige så godt stå i spidsen for det som en mand«. Det kan man godt svare ja til, også selvom man er modstander af monarkiet. Og det er det, der spørges om på søndag.
Et ja til utopien om lighed
Og så kan man tænke videre. For faktisk kan tanken bruges mange andre steder, hvor man er imod. Hvis vi skal sende folk til Mars, kan det godt være kvinder. Hvis man har brug for en bøddel, kan det godt være en kvinde. Hvis vi vil have atomkraft, kan fysikeren godt være en kvinde. Hvis der skal være en direktør, kan direktøren godt være en kvinde. Den troede visse jo også i lang tid skulle afskaffes, ikke? Det blev ikke gjort, til gengæld fik man så ikke gjort ret meget ved, at der stadig er så langt flere mandlige direktører end kvindelige. Sådan går det tit i de så store ideers navn.
Man kan også tænke, at hvis der skal være en hær, kan både generaler og soldater være kvinder. Bare gå i gang, der er nok at tage fat på af forandringer i den rigtige retning..
Det er ikke afskaffelsen af kongehuset, der skal stemmes om på søndag. Der skal stemmes om ligestilling til en funktion. Det mener jeg, man skal stemme ja til, lige meget, hvor mærkelig, man synes denne funktion er.
For alt, hvad der er ligestilling mellem kønnene, fører frem mod den der utopi, vi holder så meget af. Den der med, at vi alle er lige. Det er vi jo ikke, vel, men det er da godt at tænke, ikke? At være -bedst egnet- til noget, er da heller ikke at være lige skulle jeg hilse og sige.
Men at kunne tænke lighed mellem kønnene, på selve det suveræne sted, kan måske endda føre os frem. Frem til så civiliseret stade, at vi en dag helt kan sætte den arme gidselstagne dronningefamilie fri.

