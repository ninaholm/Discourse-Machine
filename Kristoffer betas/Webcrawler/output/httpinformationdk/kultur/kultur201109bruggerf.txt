Brügger-film vil udfordre vores moral
Kan journalistikken overhovedet flytte noget som helst i vores fastgroede forestillinger om det mørke kontinent, lød spørgsmålet til Filmsludder med Mads Brügger, som er biografaktuel med dokumentarfilmen 'Ambassadøren'. Selv var han ikke i tvivl om svaret: 'Nej!'


 Det hører til sjældenhederne, at en dansk dokumentarfilm om Afrika fylder en biografsal til bristepunktet. Men det var ikke desto mindre tilfældet tirsdag i Grands store sal, hvor Information og Publicistklubben havde inviteret til særvisning af Mads Brüggers nye dokumentarfilm Ambassadøren. Nu var der så heller ikke tale om nogen opbyggelig fortælling om et Afrika, som rejser sig mod sygdom og død.
Det drejede sig derimod om et vovet stykke new journalism, hvor dansk journalistiks enfant terrible har skaffet sig et diplomatpas og giver den som liberisk konsul, forretningsmand udi tændstikproduktion og diamanthandlende diplomat i den gennemkorrumperede og depraverede Centralafrikanske Republik.
En filmbegivenhed, som også havde tiltrukket sig en del af dansk journalistiks hårde drenge med Bent Falbert og Jens Olaf Jersild i spidsen.
I den forstand var premieren på Ambassadøren - frivilligt eller ufrivilligt - også en fejring af en tid, før kvindelige partiledere og udenrigskorrespondenter som Simi Jan og Puk Damsgaard tog over, og mændene endnu sad tungt på både magten og journalistikken.
Alternativ oplysning
Men selv om tiderne har ændret sig herhjemme, så hersker kaos fortsat helt og aldeles i Ambassadørens Afrika, hvor tiden ikke bare synes at stå stille, men næsten at gå baglæns, som Mads Brügger bemærkede efter filmen.
Som en moderne opdagelsesrejsende i Hunter S. Thompson-kostume har han med sin nye film efter eget udsagn sat sig for at udforske europæernes fascination af det mørke Afrika og afrikanernes fascination af den hvide mand.
Et anderledes oplysningsprojekt, hvor Mads Brügger skildrer et Afrika, som fortsat er præget af kolonimagternes hærgen.
I den efterfølgende samtale med Informations filmredaktør, Christian Monggaard, medgav Mads Brügger at besidde en god portion nostalgi for den periode af Afrikas historie, hvor kolonitiden ophørte, og den ekstreme 70'er-modernisme tog over i rasende fart.
En nostalgi, som at dømme efter publikums reaktioner kan virke provokerende på mange. Hertil kommer Brüggers journalistiske metode, som har det med at handle først og udskyde de etiske overvejelser til senere. Det varede da heller ikke mange sekunder før en salve af forargede spørgsmål lød fra salen: »Går du ikke for langt? Hvor vil du egentlig hen med den fortælling?«
Ikke en skid
Mads Brügger svarede efter bedste evne, men lagde heller ikke skjul på, at han var godt og grundigt træt af det, han kaldte 'journalistisk småborgermoral'. Hver gang debatten blev drejet ind på, hvor langt journalistikken kan gå i sandhedens tjeneste, fremstod Mads Brügger mere og mere utålmodig.
Det kan meget vel hænge sammen med, at det er en diskussion, han har måttet tage mange gange siden sin forrige dokumentarfilm, Det røde kapel, hvor han og resten af holdet var forklædt som teatertrup, der skildrede Nordkoreas rædselsregime.
Ifølge Mads Brügger kan man gå meget langt. Men han erkender samtidig, at selv de mest radikale journalistiske projekter ikke rykker ved noget som helst. Journalistikkens mur, kaldte han den tilstand, som en dansk journalist møder, når han eller hun vil fortælle en historie ud over det sædvanlige. Ambassadøren skal nok få folk til at snakke, en lille smule om Afrika, men mest om Mads Brüggers metoder. Men før eller siden vil en mur af tavshed indfinde sig.
Ikke ulig den, der mødte P1-journalisten Jesper Tynell, da han efter at have afsløret Claus Hjort Frederiksens ulovligheder og modtaget Cavling-prisen, at hans arbejde fik minimale politiske konsekvenser. Og selvom Mads Brügger tirsdag blev hyldet af Information, Publicistklubben og et talstærkt publikum, spåede han da også sin seneste dokumentarfilms sandsynlige skæbne sådan: »Den rykker ikke en skid.«
 
'Ambassadøren' blev vist ved et særarrangement i Grand i København. Filmen har premiere den 5. oktober. Podcast med Mads Brügger og Peter Engel på information.dk/podcast

