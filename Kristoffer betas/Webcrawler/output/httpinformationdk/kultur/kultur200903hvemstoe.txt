Hvem har den største slange?
En strid om retten til bandnavnet Big Fat Snake har kastet bandets medlemmer ud i en barok tvist, som kun kan afgøres med lineal
Har Anders Blichfeldt ret til at kalde sig Big Fat Snake? Nej, siger bandets tidligere bassist og fører fællesbadning som bevis for, at æren derimod tilfalder ham.


 Parallelt med bandekrigens rasen på Nørrebro er en bandkrig brudt ud i et af Danmarks mest populære poporkestre. Tvisten handler om, hvem der har ret til navnet Big Fat Snake. 
Historien begyndte tirsdag, da B.T. kunne fortælle, at bandet med forsanger An-ders Blichfeldt i spidsen havde smidt guitarist Peter Viskinde ud af Big Fat Snake på grund af personlige uoverensstemmelser. 
Men den var Viskinde, der var med til at stifte bandet i 1991, ikke med på. Dagen efter stod han frem i Århus Stiftstidende med en op-sigtsvækkende besked: 
"Bandet Big Fat Snake er mit orkester. Det er en sjov lille detalje, de har overset," sagde han, og proklamerede samtidig, at han allerede fredag (i dag, red.) sender et nyt album på gaden i bandets navn: 
"Jeg regnede med at Big Fat Snake var lagt i graven, og at Anders Blichfeldt og jeg fortsatte hver for sig. Men med de meldinger, der er kommet fra Anders om at han fortsætter med Big Fat Snake, må jeg lige slå brem-serne i. Det er mig, der har fundet på navnet. De kan ikke fyre mig. Hvis det endelig er, er det mig, der kan fyre dem".
Men at bandnavnet skulle være Peter Viskindes opfindelse, kan Anders Blichfeldt ikke få til at hænge sammen:
"Nej, det er ikke rigtigt. Han og jeg har fundet på det navn sammen," fortalte han til TV 2 Nyhederne onsdag.
Selv om der muligvis er tale om musikhistoriens dårligste bandnavn, står begge parter altså fortsat stejlt. Resultatet er, at der nu findes to bands med navnet Big Fat Snake - et med Anders Blichfeldt og et med Peter Viskinde i spidsen. Der findes så-gar to forskellige Big Fat Snake-hjemmesider: bigfatsnake.net og bigfatsnake.com. 
Den største svaber
Men dermed er historien slet ikke forbi. I går meldte nemlig endnu en spiller sig på banen, da den tidligere bassist i bandet, Jakob Perbøll, stod frem i Ekstra Bladet og fortalte, at bandnavnet i virkeligheden tilhører ham. Og han har argumentationen i orden. 
"Big Fat Snake er og har altid været mit og sågar mit kælenavn. På samtlige fodboldhold, karatehold, jazzballethold og bands, jeg nogen-sinde har været på og med i, siden jeg var ung knægt, er jeg blevet kaldet for Big Fat Snake ... som oftest i forbindelse med fællesbadning og andre begivenheder, hvortil man afklæder sig sine underbenklæder," sagde han.
Big Fat Snake skulle altså efter sigende referere til Jakob Perbølls enorme organ, og den tidligere bassist har tilmed vidner, der kan bevidne hans vidunder - både på fodboldholdet og i karateklubben.Det stiller unægtelig Peter Viskinde og Anders Blichfeldt i en prekær situation: Skal tvisten afgøres, synes der ingen andre udveje, end at finde linealen frem.


