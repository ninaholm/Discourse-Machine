Skøre Gene



 I denne måned er det 40 år siden, at Mel Brooks lavede klassikeren The Producers. I filmen, der siden er blevet forvandlet til en succesfuld musical, spiller Gene Wilder og Zero Mostel to Broadway-producenter, Leo Bloom og Max Bialystock, som sætter en musical om Hitler op i håbet om, at den flopper, så de selv kan beholde de penge, de har skaffet til produktionen. Til The Guardian fortæller nu 82-årige Brooks om Wilder: "Jeg opdagede Gene i et Bertolt Brecht-stykke, der hedder Mutter Courage. Min kone, Anne Bancroft, spillede hovedrollen i det, og Gene og jeg blev venner. Han sagde til mig, 'Hvorfor griner folk af mig?' Jeg sagde, 'fordi du er en sjov fyr.' Han sagde, 'men det er ikke med vilje, at jeg er morsom.' Jeg sagde, 'det er det, komik handler om: At lade publikum opdage det.' Så sagde jeg til ham, 'jeg er ved at skrive et manuskript, og du skal spille Leo Bloom.' Han sagde, 'ha ha, det kommer aldrig til at ske!' To år senere opsøgte jeg ham igen. Da var han blevet en stor stjerne, men han læste manuskriptet og græd. Gene var tosset. Skør. Jeg elskede Gene, fordi han altid var en millimeter fra et hysterisk anfald. Man kunne se det i hans øjne. Han lignede et jaget dyr, og i The Producers, er det Max Bialystock, der jager ham."

