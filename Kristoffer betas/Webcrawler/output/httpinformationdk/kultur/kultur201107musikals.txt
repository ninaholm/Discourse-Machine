Musikalsk og politisk
Hjørring revyens instruktør vil gerne udveksle holdninger, men ikke løfte pegefingre lige midt i en sjov aften
Ina-Miriam Rosenbaum er instruktør på Hjørring revyen.


 Opringning på mobilen midt i sommerlandet til Ina-Miriam Rosenbaum:
-Hvad lighed er der mellem Goebbels, Marguerite Viby og en klimapingvin? Ud over at du har spillet alle tre figurer ...
»De er meget fysiske allesammen! Men ikke ret store. Og så har de alle tre en sag, de går ind for ...«
-Hvad gik Marguerite ind for?
»Det gode humør!«
-Klimapingvinen optræder lige nu i Hjørring revyen ...
»... og er både yndig og irriterende og rør' publikums dårlige samvittighed. 'Det er synd,' rimer den, 'at Sydpolen blir grøn, men værre, at I bliver snydt for efterløn' ..! Det er Carl Erik Sørensen, der har skrevet teksten.«
-Skal en sommerrevy være sjov eller moralsk?
»Den skal i alt fald være musikalsk! Det sørger Henrik Baloo Andersen for. Og vi har mange tekster med politisk bid. Folk vil gerne piskes lidt. Men ingen løftede pegefingre! Publikum er kommet for at få en sjov aften.«
-Hvordan kan man undgå det? hvis man vil være politisk ...
»Der er mange måder at gøre det på! Man kan godt udveksle holdninger. Vi har et burka-nummer, som starter med at lufte de værste fordomme, så man nede i salen tænker: 'Det kan man da ikke'. Men så vender den rundt, så mange til sidst sidder og kikker ned i gulvet ...«
-Men hvordan ved du, når det osse er sjovt?
»Jeg kan høre det på dem, der griner!«
-Er der en tradition for stilen i Hjørring?
»Revyen på Vendelbohus har ligget stille i seks år. Men nu prøver vi på vores måde, i Kulturhuset ...«
-Hvem har fundet på det gennemgående engletema?
»Det er mig! Allerede da plakaten skulle trykkes, og forfatterne blev bedt om en startsang og en finale.«
-Og hvad er du mest stolt af ved din egen iscenesættelse af årets revy?
»Nok mest af det samlede udtryk. Overgangene og kurven i det hele. Det starter med små grin og vokser mod finalen. Men vi ændrer hele tiden detaljer, jeg er jo selv med hver aften og ta'r noter!«
-I spiller juli måned ud. Bor I allesammen i området?
»Ja, sommerhuse i Lønstrup, hele holdet. Og vi spiser natmad sammen hver torsdag aften efter forestillingen, i et af husene.«
-Hvad laver du om dagen i ugens løb?
»Holder ferie og tænker på revyen! Også næste års! Billetsaget til dén starter 30. august.«
 

