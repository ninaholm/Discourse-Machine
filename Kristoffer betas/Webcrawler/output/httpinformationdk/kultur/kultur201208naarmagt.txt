Når magtens mænd sælger falske forestillinger
Den for længst afdøde, men jævnligt biografaktuelle science fiction-forfatter Philip K. Dick og hans sejlivede sortsyn trækkes nu ind i den amerikanske valgkamp


 I ganske nær fremtid skubbes valgkampen mellem Mitt Romney og Barack Obama op i højeste gear. Men allerede i dag er der biografpremiere på genindspilningen af Total Recall, en film, som blandt andet handler om falske minder og dermed om ikke at kunne vide sig sikker på, hvem man er.
Som mange andre science fiction-film har den forlæg af Philip K. Dick (1928-1982), og dens dystre univers har en del at gøre med efterårets duel mellem Obama og Romney. Det mener i hvert fald Andrew O’Hehir, som i en lussing af en artikel i internetmagasinet Salon hævder, at »2012-valgkampen er et opgør mellem to modstridende amerikanske fantasier«.
O’Hehir skriver, at alle nationer rummer nationalisme, som involverer et vist mål af konstruktion, fantasifuldhed og hukommelsestab på bekostning af faktisk historie. »Men fordi vi i USA har så kort og blodig en historie – fordi der er så meget, vi ikke har lyst til at tænke på – er det muligt, at vi lider af en særlig udtalt version af dette syndrom.«
Et syndrom, som ifølge skribenten medfører »en ambivalent eller fjendtlig indstilling overfor historien og en præference for forsimplende mytemageri«.
Ikke en af os
O’Hehir mener, at dette års valgkamp er ’giftig’, fordi »kandidaternes tilhængere ser dem som repræsentanter for to vidt forskellige visioner af USA, som dog begge er opdigtede«. Hos Romney handler det om et lilleby-USA anno cirka 1953, som »aldrig eksisterede og helt sikkert ikke lader sig genskabe«. Obama symboliserer derimod en rummelig og optimistisk fremtid, som skribenten mener, at han ikke kan levere på grund af de herskende kulturelle og økonomiske realiteter.
Hvid dominans
I lighed med den hårdt prøvede hovedperson i Total Recall er USA ifølge O’Hehir »usikker på de grundliggende facts i egen historie, usikker på, hvilken lektie man kan lære af disse facts, og usikker på, om man nu også er på englenes side. Dette gælder dobbelt, tror jeg, for USA’s hvide befolkning, som snart er i undertal, og som føler sig under pres, selv om de stadig sidder på en grotesk stor del af pengene, magten og privilegierne«.
Hermed nærmer O’Hehir sig en form for nationalt skønmaleri, som han finder særlig farlig, og som han forbinder med det højreorienterede Tea Party: »Forestillingen om, at der var en historisk periode med fremgang og harmoni under hvid dominans.«
Dette var, skriver han, før sorte, kvinder og homoseksuelle fik rettigheder, før 1960’ernes tumult, som ledte frem mod valget af en præsident, som »måske, måske ikke er kenyaner eller muslim, men som helt sikkert ikke er en af os«.
O’Hehir korrigerer ved at nævne, at de polakker, irere, italienere, jøder og andre hvide, som kom til USA fra Europa, havde masser af indbyrdes stridigheder. Samt at de for deres integration i samfundet »betalte den pris, at deres kulturelle minder blev reformaterede. Som i Total Recall«.

