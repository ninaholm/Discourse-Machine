Caruanas djævelske fælde
Men Magnus Carlsen hoppede ikke i den og vandt suverænt
Skak


 
	Skakspillet er grusomt, det ved alle vi, der i fire, fem timer har siddet og spillet det ’perfekte parti’ for så i 11. time at smide det hele væk med en grov overseelse. I finalepartiet mellem Magnus Carlsen og Fabiano Caruana – kun de to kunne vinde Gashimov Memorial i Shamkir, Aserbajdsjan – viste Magnus sin klasse som verdensmester og udspillede med de hvide brikker træk for træk sin italiensk-amerikanske modstander:

	1.d4 Sf6 2.Sf3 g6 3.g3 Lg7 4.Lg2 c5 5.c3 d5 6.dxc5 ...

	Så er der en bonde til hvid, og Magnus kan med et udtryk fra Klaus Rifbjerg være en ’veritabel fastholder’.

	6. - 0–0 7.0–0 a5 8.Le3 Sc6 9.Sa3 a4 10.Dc1 e5 11.Td1 De7 12.Sb5 Le6 13.Sg5 Lg4 14.Sd6 h6 15.Sf3 Kh7 16.h3 Le6 17.b4 axb3 18.axb3 Txa1 19.Dxa1 Se4 20.Sd2 f5?! - ambitiøst, men sandsynligvis ikke særlig godt - 21.S2xe4 dxe4 22.Db1 f4 23.Ld2 e3 24.Le1 Lf5 25.Dc1 h5 26.fxe3 fxg3 27.Lxg3 Dg5 28.e4 Dxg3 29.Td3 Dh4 30.exf5 gxf5 31.e4 fxe4 32.Lxe4+ Kh8 33.De3 Tf4 34.Lg2 De7 35.De2 Dh4 36.b4 e4 37.Sxe4 Se5 38.Td5 Kg8 39.b5 Tf5 40.c6 bxc6 41.bxc6 ...

	Tidnøden er overstået, og Caruana kunne roligt opgive her. Men måske opstår der et eller andet?

	41. - De7 42.Sd6 Tg5 43.Sb5 De6 44.Td8+ Kh7 45.De4+ Tg6 46.c7 Da6 47.c8D Da1+ ...

	Se diagrammet.

	Hvis nu Magnus spiller med for løst håndled, er chancen der - for efter 48.Kf2++ sætter sort mat, begyndende med 48. - Sf3+! Men sådan spiller en sand verdensmester naturligvis ikke - og efter:

	48.Kf2 Db2+ 49.Ke1 opgav Caruana. Sort løber tør for skakker, og en ekstra dronning er jo et vist plus. Et vildt parti, men det virkede, som om nordmanden hele tiden var i kontrol. Dermed endte det med en suveræn sejr til ham, idet slutstillingen blev: 1. Carlsen, 6,5 points 2. Caruana, 5,5 p. 3.-5. Nakamura, Radjabov og Karjakin, alle 5 p. 6. Mamedyarov, 3 p.

	Karjakin præsterede at spille samtlige sine 10 partier remiser, hvad der afstedkom mange hånlige bemærkninger på turneringens chatside. Næste gang vi skal opleve skak på dette høje niveau, bliver i Stavanger i begyndelsen af juni, hvor ’Norway Chess’ byder på et stjernefelt uden lige: Carlsen, Aronian, Kramnik, Topalov, Caruana og Grischuk er blandt deltagerne, og desuden er norsk skak repræsenteret ved stormester Simen Agdestein, der også har været norsk landsholdsspiller i fodbold og synes at være i sit livs form. I denne sammenhæng må han dog givetvis indstille sig på at blive prügelknabe og lære af de tæsk, der venter ham.

