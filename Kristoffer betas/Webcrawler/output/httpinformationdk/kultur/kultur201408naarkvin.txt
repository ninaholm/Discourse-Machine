Når kvinder skriver om køn
Det slår aldrig fejl: Hver gang, The Guardian skriver om kvindespecifikke temaer, eksploderer kommentartråden i sexistiske perfiditeter. Det omsiggribende kvindehad på nettet er et eksempel på, hvor langt internettet er fra at forløse sit demokratiske potentiale, lyder det fra tidligere Labour-rådgiver


 Det var en bemærkelsesværdig bemærkning –  også selv om den udsprang af en anerkendelse af ​​en af de virkelig ubehagelige tendenser, der præger vores internetbårne offentlighed: Charles Leadbeater, internetkonsultent med en fortid som rådgiver for den tidligere britiske Labour-regering, blev interviewet til The Guardian i anledning af udgivelsen af hans rapport om ’et bedre internet’, finansieret af forskningsfonden Nominet Trust. Leadbeater slår præcis ned på det omsiggribende kvindehad på nettet som et af de mest markante eksempler på, hvor lang vej der endnu er at gå, før internettet kan forløse sit demokratiske potentiale.
»Jeg ville ønske, at man kunne indstifte en pris i stil med ’Mary Beard-prisen for kvinder online’, der skulle gå til initiativer, som kan hjælpe kvinder til at bruge internettet uden, at de skal risikere chikane og forulempelse,« sagde Charles Leadbeater.
Læs også:  ’Må du dø en langsom og pinefuld død...’
En rigtig god idé, der utvivlsomt vil kunne vinde opbakning fra moderatorer på de mange onlineaviser, som må bruge en stor del af deres tid på at luge ud i kommentarer, der enten er off-topic eller krænkende, og som uvægerligt har det med at fylde godt op i de kommentarfelttråde, der knytter sig til alle slags artikler, der på en eller anden måde er relateret til feminisme eller kvindespørgsmål.
»Vi oplever så godt som altid en enorm modreaktion fra bestemte brugere på artikler i Guardians løbende dækning af emner med kvindespecifikke vinkler. Både når det gælder dem i den lettere genre – om f.eks. kropsbehåring, topløs solbadning eller et eller andet om Beyoncé, og de mere seriøse, det være sig om vold i hjemmet, omskæring osv. – ser vi strømme af perfide og sexistiske indlæg. Det er for længst blevet rutine for os,« som en moderator på The Guardian siger.
’Samfundets virkelige ofre’
Alex Needham, internetredaktør, rejste for nylig spørgsmålet efter en artikel, der gennemgik argumenter for og imod, at kvinder barberer deres kropsbehåring af. I en e-mail skriver han: »I en artikel af Laura Bates eller Jessica Valenti (to klummeskrivere i The Guardian. Bates er desuden grundlægger af The Everyday Sexism Project, red.), eller senest i artiklen om kropsbehåring af Hadley Freeman bragt 5. august, oplever vi altid, at de første 15 eller 20 kommentarer gør indsigelse: ’Åh nej, Guardian, ikke nu igen! Hvorfor skriver I aldrig om mænd? Vi oplever de og de problemer, så hvad med at dække dem i stedet for?’ Da sådanne kommentarer er off-topic, må de jo fjernes, hvilket afstedkommer forargede protestråb om censur og påstanden om, at Guardian er sexistisk, fordi det ifølge disse kommentatorer er hvide mænd fra arbejderklassen, der er samfundets virkelige ofre.«
Et eksempel på et slettet indlæg fra kommentarfeltet under Freemans artikel lyder sådan her: »Kun få mænd finder kvinder med synlig kropsbehåring sexede. Og hvis feministiske kvinder har et problem med det, er det jo altså ikke, fordi mænd ikke også forventes at pleje og soignere sig for at gøre sig lækre for det modsatte køn. Dette er blot endnu en omgang feministisk vrøvl fra Guardians side. I dag ser det ud til, at kvinder nærmest lader alting gro vildt på deres kroppe for bare at ærgre mænd. Og hvis I ikke gør det for at ærgre mænd, så held og lykke med jeres private lille hobby, så længe I bare holder den for jer selv«.
Og her er et eksempel på en kommentar på Laura Bates-artiklen om ’Ti sexistiske scenarier, som kvinder kan udsættes for på deres arbejdsplads’, som blev offentliggjort 30. juli og udløste nogle af de værste kommentarer, vores moderatorer endnu har set:
»Åh Gud, endnu en dosis smålig feministisk bævl fra Guardian – er det mon ved at være den tid på måneden? Hvornår har avisens grundløse udfald om ’sexisme’ nogensinde handlet om ’drengene’? Hvorfor ignorerer artikler om vold i hjemmet de 40 procent af ofrene for dette, som er mandlige. Hvorfor handler omtale af undersøgelser om enlige forældre kun om enlige mødre baseret på mødre? Og hvad skyldes den fuldstændige mangel på seriøse undersøgelser af de meget højere selvmordsrater blandt bestemte kategorier af mænd. Hvorfor skriver I ikke om de svinske måder, enlige fædre bliver behandlet på i vores utroligt forudindtagede retssystem?«
Anonymitetens konsekvenser
Natalie Hanman, redaktør af Guardians kommentarwebsite, Comment is free, vil ikke gå vidt som til at sige, at der er tale om et stigende kvindehad i kommentartrådene, og hun vil gerne forholde sig konstruktivt til kritikken for skævvridning.
Hun siger: »Vi gør en stor indsats for at sikre en mangfoldighed af stemmer på Comment is free, men jeg skal gerne medgive, at vores dækning af kønstemaer godt kan tendere imod at fokusere overvejende på kvinder, selv om der også kunne være meget at sige om mænd, og det er fint nok at blive mindet om det. Men vi ønsker også, at debatterne i vores netoffentlighed skal være konstruktive og indbydende for alle, så derfor opfordrer vi samtidig vores læsere til at indberette adfærd, som, de mener, strider imod normerne for god tone i vores onlinefællesskab.« De fleste redaktører er enige om, at en hurtig indgriben i tråden fra artikelforfatternes side for at bringe den tilbage på saglighedens spor kan være en rigtig god metode til at mindske spændinger, selv om den næppe vil virke på de kommentatorer, der har en dagsorden om at ødelægge eller forstyrre debatten.
Måske er det på tide at tage op til overvejelse, hvorvidt anonymitet snarere skal være en mulighed, man aktivt skal kunne tilvælge, snarere end standardindstillingen. Selv om det ofte siges, at kommentatorer fint er i stand til at opbygge en identitet omkring deres pseudonym, har de kommentarer, hvor folk skal udtrykke deres mening under eget rigtige navn, mere vægt, ligesom disse kommentatorer i reglen er mere forsigtige med, hvad de ytrer og hvordan.
Jemima Kiss, chef for Guardians digitale platform, siger: »Det er velkendt, at kvaliteten af de indsendte indlæg stiger, når kommentatorerne skal logge på under deres rigtige navn. I et lille mindretal af situationer kan anonymitet give mening for kommentatorerne, f.eks. hvis det er nødvendigt at beskytte deres identitet, når de har brug for at henvise til deres arbejdsgivere eller afslørende personlige oplevelser. Det kunne godt se ud til, at anonymitet kun tjener til at sabotere ellers interessante historier, der kunne fortjene input i form af gode diskussioner, og at den skaber et truende miljø for læserne, der afholder nogen fra at bidrage med værdifulde indlæg.«
Chris Eliott er læsernes redaktør på The Guardian.
© The Guardian og Information.Oversat af Niels Ivar Larsen

