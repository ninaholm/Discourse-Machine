Skal guderne redde miljøet?
Bunkevis af nedslående klimarapporter forslår ikke. Vi skal have gang i en ny grøn spiritualitet, hvis vi skal afværge det forestående miljøkollaps. Det mener religionshistoriker Jens-André P. Herbener, der har skrevet debatbogen ’Naturen er hellig’ om forholdet mellem klimakatastrofe og religion
 Hinduister i Allahabad i Indien, hvor de tre floder Ganges, Yamuna og den mytiske Saraswati mødes. Ifølge filologen Jens-André P. Herbener har vi elementært brug for en genkomst af gamle religioner, der udskifter antropocentrisme med økocentrisme, og som ikke erklærer naturen død


 Vi har overset en blind vinkel på størrelse med en ladeport i klimadiskussionerne, nemlig religionen. Og hvis vi ikke tager vores religiøst betingede kulturhistorie i betragtning, får vi aldrig vendt skuden og afværget den klimakatastrofe, som virker mere og mere præsent, i takt med at stigende mængder kuldioxid pumpes ud i atmosfæren.
Det mener Jens-André P. Herbener, der er filolog, religionshistoriker ved SDU og tidligere medredaktør af tidsskriftet Faklen. Han har netop udgivet debatbogen Naturen er hellig, der både polemisk og med religionsvidenskabeligt overblik opfordrer til, at vi begynder at tage andre midler end blot vindmøller og elcykler i brug. Metafysikken skal også på banen.
»Klimakrisen berører hele vores verdensbillede, værdier og selvforståelse, som jeg ikke mener har været dækket tilstrækkeligt i debatten. Og det er et aspekt, som i allerhøjeste grad har rødder i vores religion. Jeg mener, at vores natursyn ikke blot er en egenskab ved naturen selv, men i allerhøjeste grad er kulturelt og herunder religiøst betinget. Det har jeg forsøgt at zoome ind på,« siger Jens-André P. Herbener.
Hedensk renæssance
Forholdet mellem natur, religion og klimakrise er komplekst. På den ene side finder man i Naturen er hellig en sønderlemmende kritik af de monoteistiske religioner – kristendommen, jødedommen og islam – som med deres idé om mennesket som verdens omdrejningsakse har banet vejen for tingsliggørelse og dermed naturødelæggelse i kapitalvækstens hellige navn.
På den anden side opfordrer bogen også til, at vi tager fortidens naturorienterede religioner op til genovervejelse. »Kommer det tredje årtusind til at stå i hedenskabens navn?« som et af bogens kapitler spørger. Animismen – forestillingen om, at kosmos er besjælet – udgjorde nemlig en barriere for menneskets udnyttelse af naturen.
»Vi har elementært brug for en genkomst af de gamle religioner, der udskifter antropocentrisme med økocentrisme. Vi har brug for de polyteistiske religioner, der ikke siger, at naturen er død. For det er jo sygt at sige, at naturen er død. Den er fyldt med liv på alle mulige måder og har ret til at eksistere på egne betingelser. På den måde er naturen hellig, ligegyldigt om du er økocentrisk ateist eller religiøs,« siger Jens-Andre P. Herbener, der som privatperson tøvende betegner sig selv som agnostiker.
– Den udbredte opfattelse er ellers, at klimakampen skal vindes med videnskab, teknologi og gode argumenter?
»Ja, og det har vi jo haft enorm succes med,« siger Jens-André P. Herbener i et tonefald, der drypper af ironi.
Han forklarer, at flere og flere på verdensplan er begyndt at tilslutte sig forskellige former for grøn religion og spiritualitet. Han identificerer en større hedensk renæssance i Vesten de sidste par århundreder. Det tolker han som en modreaktion på den tiltagende miljøkrise og fremmedgørelse fra naturen.
»Der er brug for en erkendelse af, at teknologien og videnskaben slet ikke kan gøre nok, fordi vores adfærd har rødder i vores kulturelle værdier. Når du prøver at teknologisere dig ud af krisen, behandler du blot symptomerne. Ondets rod er vores syn på naturen og os selv, og hvis man ikke tager fat om det, vil teknologisk innovation blot være symptombehandling.«
Udvikling er afvikling
En af de mere kontroversielle konsekvenser af Jens-André P. Herbernes udlægning er, at alt det, vi normalt kalder ’den moderne civilisation’, snarere fremstår som en afvikling.
»Den generelle holdning er, at okay, det moderne samfund har uheldige bivirkninger, men det kan justeres,« siger Jens-André P. Herbener og fortsætter:
»Jeg mener, at hele den forestilling om udvikling er præget af sideløbende radikal økologisk afvikling. Jo mere vi har givet os hen til industri og er begyndt at dyrke den ene gud, jo mere har vi ødelagt naturen. Det såkaldte fremskridt har økologisk set været et titanisk tilbageskridt ud fra en betragtning af menneskelig overlevelse og biodiversitet,« siger Jens-André P. Herbener.
Han understreger dog, at det ikke er muligt at vende tilbage til en jæger-samler-tilstand. Og at man i øvrigt skal være varsom med at romantisere fortiden.
– Men kan vi vinde klimakampen uden at få sjælen med?
»Det er et forfærdelig godt spørgsmål. Nogle gange skal der store katastrofer til, krige eller naturkatastrofer, før folk begynder at rykke sig i større skala. Men det virker, som om folk lever i en fortrængningspsykose. Det er så velbeskrevet, at det vil gå galt, hvis vi bliver ved med at gøre, som vi gør,« siger han.
»Så jeg er ikke optimist, men jeg er heller ikke fuldstændig pessimist. I over 95 procent af menneskehedens historie har vi levet som jæger-samlere uden at ødelægge naturen nævneværdigt. Det ligger ikke iboende i vores biologi, at vi vil destruere os selv. Det moderne Vesten er en kulturhistorisk ekstrem undtagelse.«
Afkoblet fra naturen
Jens-André P. Herbener forklarer, at vi befinder os i en ond cirkel, hvor vi afkobles mere og mere fra naturen, hvilket fører til stadig større naturødelæggelse og erstatning af naturoplevelser med forbrug og vækstdyrkelse – som han opfatter som vor tids egentlige religion.
»Konsumerisme er et surrogat af naturoplevelser, der skal udfylde et mere eller mindre tomt liv. Det er aldrig the real thing. Det er naturen, der er the real thing,« siger Jens-André P. Herbener, der bevidst har bosat sig i naturskønne omgivelser på Ringsted-egnen.
Han har en række konkrete forslag til, hvad moderne storbymennesker selv kan gøre. For eksempel kan økologisk bevidste begynde at gå fra dør til dør ligesom Jehovas Vidner for at overbevise folk om en økologisk livsstil. Man kan også prøve at indtage shamandrikken ayahuasca eller andre bevidsthedsudvidende plantebrygge, der for de fleste giver en oplevelse af enhed med kosmos. Og endelig opfordrer Jens-André P. Herbener til decideret økotage, det vil sige civil ulydighed, der målrettet går efter at destruere naturødelæggende maskineri.
»Men det vigtigste er at erkende, at en opprioritering af naturen ikke er et aftenskoletilbud eller en ny hobby, der skal udfylde et mere eller mindre tomt liv. Det er en eksistentiel overlevelsesnødvendighed. Det er altafgørende, at vi ændrer vores syn på naturen radikalt. Det kræver en voldsom bevidstgørelse.«
– Og der kan religionen være behjælpelig?
»Ja, i og med at de naturorienterede religioners forsvinden udgør en af de historiske årsager til fremkomsten af klimakrisen. Hvis vi kan udpege, hvordan og hvornår vi er blevet afkoblet fra naturen, kan vi måske også komme frem til, hvordan vi kan blive forbundet med naturen igen.«
Jens-André P. Herbeners bog ’Naturen er hellig’ udkommer på Informations Forlag i dag.

