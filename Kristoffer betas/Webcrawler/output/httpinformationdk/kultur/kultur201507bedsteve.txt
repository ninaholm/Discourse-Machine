’Hvad er det bedste ved Danmark?’ ’Lønnen’
Sidste år arbejdede godt 40.000 polakker i Danmark. Information fulgte et sjak polske kabellæggere et døgn på arbejde og hjemme i det hus, 11 af dem deler på Lolland
 I et nedlagt købmandsbutik ved et vejkryds uden for Maribo bor 11 af de polske arbejdsmænd. De står op sammen, arbejder sammen og sover på værelser to eller tre mænd sammen. Familien hjemme i Polen ser de kun i ferierne.


 Klokken er 9.30. Hylden blomstrer, fuglene triller og blæsten får kornet til at bølge. I det bakkede landskab syd for Nykøbing Sjælland dukker mænd i gult, selvlysende sikkerhedstøj pludselig frem i det grønne. De er jævnt fordelt langs vejene i landsbyen Egebjerg, hvor de lægger fiberkabler til internet.
Arbejdet udføres af KF Enterprise – et lollandsk firma med 40 ansatte, som lægger fjernvarme og graver kabler over hele Sjælland. 23 af firmaets ansatte er polakker.
En af dem er Mariusz Feldman – der ikke bliver kaldt andet end Zorro. Sammen med Leszek Halik udgør de et fronteam, der graver huller. Med hurtige hænder over håndtagene styrer Zorro den lille gravemaskine, mens hans makker gør hullerne færdige med håndkraft. Derefter kommer en anden kollega og skyder et hul under eller langs med vejen med en metalraket. Der bliver ført et plastikrør gennem hullet. Dernæst fiberkablet gennem røret. Så kommer et makkerpar og fylder jord i hullerne. Til sidst stamper to andre mænd jorden med en maskine. Grave. Skyde. Rør igennem. Fiberkabel. Jord på. Stampe. Sådan har de arbejdet siden klokken 07.
Mændene er et sammentømret sjak. Alle ved hvad de skal gøre. Ingen spildtid. Den ældste polak er 65 år – den yngste 23. Langsomt æder de sig langs landsbyens veje. Der er ikke tid til snak, for formanden holder øje med sine arbejdere. De skal gerne være færdige her i morgen, så de kan komme videre til den næste by.
Modsat alle andre i sjakket kan Mariusz Kunkel flydende dansk og fungerer som fagforeningens kontaktperson til mange af polakkerne på Lolland. Han har boet på øen i 15 år og fungerer som tolk i forbindelse med alt fra lægebesøg til fagforeningsspørgsmål.
»Den nye regering taler om, at de vil have mindre udenlandsk arbejdskraft. Nogle mener, vi stjæler deres arbejde. Men hvis vi tog hjem – oh la la. Meget arbejde ville ikke blive lavet her i Danmark,« siger Mariusz Kunkel.
Flere af polakkerne har arbejdet i Danmark i mange år. De har opholdstilladelse og er medlem af 3F på Lolland, og de får 160 overenskomstfastsatte kroner i timen.
Mariusz Kunkel har været i Danmark siden 2002 og har også arbejdet på en grisefarm og inden for rengøring. Efter nogle år flyttede hans kone også hertil med børnene. De har tre på 7, 17 og 20 år.
»Vi udfører det arbejde, som danskerne ikke kan eller vil. Børnepenge? Det er ikke ydelser, der trækker polakkerne til, det er arbejde,« siger han
Og polakkerne har en anden arbejdskultur, forklarer Mariusz Kunkel:
»Hvis vi er i gang, er vi i gang.«
Sikkerhedschefen i firmaet, Niels Nielsen giver ham ret:
»Polakkerne knokler. Og der er for eksempel ikke ret mange danskere, som gider køre så langt for at komme på arbejde.«
Det tager over to timer at køre hertil fra Lolland, hvor mændene bor.
 Hver eftermiddag klokken 16, når arbejdsdagen er slut mødes alle de polske arbejdsmænd i sjakket og trykker hånd inden turen går sydpå. Fra arbejdspladsen ved Nykøbing Sjælland er der to timers kørsel hjem for kabellæggerne, der bor på Lolland.
Ulrik Hasemann
Klokken er præcis 12.00. Maskinerne stopper og mændene samles om bilerne. De sidder i førerhuset og fisker madpakker frem og skruer låg af termokander. Hvidt brød klappet sammen med polsk pølse og skinke. Nogle af mændene er murere, malere og mekanikere af uddannelse. Men her har de titel af arbejdsmænd. Stort set alle har koner og børn hjemme i Polen.
»Nogle tager hjem i bil hver anden weekend, hvis de bor tæt på Danmark. Så splejser de om turen. Men de fleste bor for langt væk til, at det kan betale sig i tid og penge,« siger Mariusz Kunkel.
Zorro er 1.250 kilometer hjemmefra. Så han ser kun familien i ferierne og en sjælden gang en lang weekend. Savner han ikke konen og de tre børn?
»Jo og en uge er dejligt at være hjemme, men så begynder konen at brokke sig, og så vil jeg gerne hjem til Danmark igen,« forklarer han med hjælp fra Mariusz Kunkel.
Alle mændene griner og nikker. Det er lige præcis sådan, det er.
Klokken er 12.20. Alle er i gang igen, selv om pausen egentlig varer ti minutter mere. Men brødet er spist, og arbejderne vil gerne være sikre på, at de bliver færdige, så de slipper for at køre så langt i næste uge også.
»Ja, der er tempo på,« siger Torben Christensen, en af de få danskere på holdet. Han står for at lave forundersøgelser og markere, hvor der skal graves.
»Polakkerne er pligtopfyldende. Og man hører aldrig nogensinde mukkeri.«
Zorro nikker:
»Jeg arbejder på den polske måde,« siger han. »Det danske system er ikke det samme. I Polen er det: ‘Go! Go! Go!’ Danskerne siger: ‘Rolig nu.’
Lydløst og koncentreret bøjer alle sig over arbejdet. Håret er svedigt under kasketterne. Mellem skyerne titter solen frem og bager på nakkerne.
Grave. Skyde. Rør igennem. Fiberkabel. Jord på. Stampe.
»Det er målbart, det vi laver,« konstaterer Torben Christensen.
Klokken er 16.10. Alle samles på en parkeringsplads i nærheden. De vender bunden i vejret på en dåseøl eller en Faxe Kondi. Og så giver alle hånd til hinanden, før turen går sydpå. Arbejdsbilen med Zorro og kollegaen Stanislaw Stanislawski racer ad snoede sjællandske veje. Ned fra en hylde over bilruden hiver chaufføren en dagmartærte frem, som han placerer over instrumentbrættet.
»Spis, spis,« opfordrer han.
Ved hjælp af google translate på telefonen og en blanding af tysk, engelsk og dansk forklarer mændene, at de har kendt hinanden lige så længe, som de har arbejdet i Danmark. Otte år. De har altid boet sammen på Lolland.
Mens Stanislaw Stanislawski fører rattet, holder Zorro øje med eventuelle fartkontroller på ruten og ringer rundt til de andre i sjakket på vej i samme retning, så de kan være sikre på at holde sig under fartgrænsen. I nærheden af kontrolposterne.
– Hvad er det bedste ved Danmark?
Zorro gnider pege- og tommelfinger mellem hinanden.
»Lønnen.« Stanislaw Stanislawski nikker.
Her kan man tjene 15.000 for det samme arbejde, der giver 5.000 i Polen.
»Polakkerne rejser til Tyskland, England og Danmark for at arbejde. Så rejser ukrainerne og russerne til Polen for at arbejde. Og så kommer kineserne til Rusland. Sådan kører det rundt og rundt,« forklarer Zorro.
Inden vi er kørt på motorvejen ved Køge, har han vist billeder af kone, børn og ikke mindst sit hus: Stuen med fladskærmsfjernsyn. Udsigten fra altanen. Køkkenet. Det hele ser nyt og flot ud. Det er det, lønnen går til.
Zorro og Stanislawski er glade for arbejdet og kan godt lide fagforeningen. Der er i det hele taget ikke noget skidt at sige om Danmark.
»Dobra. Dobra,« siger de hele tiden: »Det er okay.«
Zorro ville gerne lære dansk, men han har ikke tid, for han arbejder jo, og han er kun sammen med polakker. Måske til vinter. Så går de på dagpenge og venter på, at frosten går af jorden. Keder sig. Søger arbejde. Sidste år stoppede de i november. Arbejdet begyndte igen i april. De skal blive i Danmark for at beholde retten til dagpenge.
Klokken er 18.10 Arbejdsbilerne rammer Maribo, der skal tankes op og købes ind. Flokken af polakker i selvlysende tøj sværmer målrettet gennem Lidl. Zorro smider boller, langtidsholdbar mælk og jordbær-yoghurt op i forruden.
Ulrik Hasemann
I et kryds lige ud for byen Tågerup, overfor et nedlagt plejehjem bremser bilerne op. På hjørnet er en gammel købmandsbutik bygget om til beboelse. Her bor 11 polske mænd fordelt på to etager. Bortset fra to af mændene arbejder de alle i samme sjak. De hænger arbejdstøjet på knager i entréen, skifter sikkerhedssko ud med plastiksandaler, går i bad og smider sig bagefter i nogle af husets mange slidte lædersofaer. En enkelt går direkte i seng med computeren på skødet og høretelefoner på.
Mændene bor i værelser med køjesenge – to eller tre sammen. Zorro går i gang med at lave mad i køkkenet. Overkroppen er bar – kun snoren med e-cigaretten beholder han om halsen. Han tager et par slevfulde tomatsuppe fra en gryde i et køleskab. Varmer det i mikrobølgeovnen og sætter sig bøjet ind over sofabordet og spiser. En efter en kommer mændene ind, henter mad, varmer og spiser. De køber mange varer med hjem, når de er på ferie i Polen – frost-retter, pølse, skinke og søde sager. Selv danskvanden på flaske er polsk.
De kan godt lidt den danske tynde bacon. Og hakkebøf med bløde løg og brun sovs.
»Men polsk mad er bedst,« siger Zorro.
Det er deres chef i firmaet, der ejer huset. De betaler 1.650 kroner hver for at bo her. Det er en rimelig pris for området. Men bliver man ikke træt af at bo så mange sammen? Zorro ser ud som om, han ikke forstår, hvad jeg mener. »Nej, nej nej. Det er som familie.«
Klokken 19.20 kommer Mariusz Kunkel forbi. Han bor lige i nærheden. 3F organiserer omkring 100 polakker i området – primært rengøring, landbrug og håndværkere. For nogle år siden var Mariusz Kunkel med til at starte og drive et ’Videnscenter for udenlandsk arbejdskraft’ blandt andet med midler fra den lokale fagforening. Her holdt man kurser om den danske model. Selv om del polakker i dag arbejder efter overenskomsten, er det stadig kun omkring hver femte udlænding på Lolland, der er organiseret.
De fleste gider ikke betale fagforening.
»Men de bliver kloge efter skaden,« som Mariusz Kunkel siger.
Der er flere, der har oplevet, at det giver sikkerhed at være med i en fagforening, eller omvendt at de kan tabe ved at stå udenfor.
For nogle år siden hjalp den lokale afdeling af 3F omkring 80 polakker, herunder de 11, der bor her i huset, da deres tidligere arbejdsgiver gik konkurs. De fik hver eneste krone, de havde til gode. I alt over 6 millioner.
»Det handler om tillid, men når først det er gået op for dem, hvad de kan bruge fagforeningen til, er de utroligt taknemmelige.«
Luften er tyk af røg. På bordet i stuen ligger to farvestrålende lykønskningskort med balloner – håndskrevne og på polsk. Det er til Zorro fra børnene hjemme i Polen i anledning af fars dag.

 Når mændene har fri ryger de smøger, ser polsk fjernsyn eller skyper med familierne derhjemme. Når de ind imellem tager turen til Polen, køber de varer med hjem: syltede agurker, chokolade og ikke mindst pølse og skinke, som de bruger til deres madpakker.
Ulrik Hasemann
»Var der også pengesedler i kuverten,« spørger en af de andre.
»Nej de bliver kun sendt den anden vej,« svarer Zorro.
Alle brøler af grin.
Deres familier har aldrig været heroppe på besøg.
»Det er alt for dyrt. Og hvad skal de her? Vi vil hellere holde ferie i Kroatien eller Tyrkiet og få varmen,« siger Maciej Winkel, der sidder og ryger i sofaen.
Og ingen af dem kunne forestille sig at hente familien herop permanent.
»Hvad skulle min kone lave her? Hun bor i en storby i Polen. Hvis hun kom herud på landet ville hun spørge: ‘Hvor er forretningerne. Hvor er cafeteriet?’« siger Maciej Winkel.
 Nerderst i køjesengen Stanislaw Stanislawski.
Ulrik Hasemann
Klokken er 20.35. Over Zorros seng hænger et billede af hans yngste søn Allan på syv år samt en børnetegning, han har lavet til sin far. Et hus med en strålende sol over. På endevæggen i værelset hænger et stort kors. I overkøjen skyper en af de andre med sin kone. Stanislaw Stanislaski ser polsk tv. Mere er der ikke tid og kræfter til, når mændene kommer hjem på hverdage. I weekenden vasker de tøj og gør rent. Andre tager ud at fiske eller cykler en tur.
Piotr Olszanski står på trappestenen og ryger. Svalerne flyver lavt over markerne for at fange insekter. Lyset er ved at forsvinde.
» Piekny,« siger han på polsk og forklarer:
»Schön. Beautiful.«
Da solen er gået ned finder Zorro en stor røget skinke frem fra fryseren, som hans kone hjemme i Polen har lavet efter en særlig opskrift. Han giver Mariusz Kunkel den med hjem.
»Det er en god skinke, og min kone elsker den,« siger han. »Tak for i aften.«
Klokken er 22.22. Køkkenet er ryddet og opvasken taget. Vinden får de hæklede gardiner i de åbne vinduer til at blafre. Flere af mændene skyper, liggende i sengen, med deres koner. Ovenpå er en af mændene i gang med at producere et lager af hjemmerullede cigaretter til morgendagen.
 I et nedlagt købmandsbutik ved et vejkryds uden for Maribo bor 11 af de polske arbejdsmænd. De står op sammen, arbejder sammen og sover på værelser to eller tre mænd sammen. Familien hjemme i Polen ser de kun i ferierne.
Ulrik Hasemann
Himlen lyser skyerne op i et sidste brændende bål. Stanislaw Stanislaski slukker lyset i opholdstuen og siger »Dobranoc.« Godnat.
Set ude fra vejen flimrer lyset fra fjernsynet stadig i nogle få af værelserne. Ellers er her mørkt og stille. Gadelygten i krydset tænder. Der er ikke en lyd i huset bortset fra køkkenurets tikken.
Klokken er 03.30, da Zorro tænder lyset i køkkenet. I horisonten over markerne ses en smal stribe lys. Han laver en kop nescafe og topper med mælk. Kort efter kommer resten af mændene på skift ind og gør det samme.
Ulrik Hasemann
Zorro sætter sig i sofaen med en pakke skivet brød og polsk skinke. Med en reklametryksag som underlag smører han fire klemmer med polsk margarine, ruller dem ind i sølvpapir og laver en thermokande kaffe. Efter en kort klatvask ved håndvasken bliver den første cigaret tændt. Zorro checker vejrudsigten, og mændene skifter badesandaler ud med sikkerhedssko, trækker i arbejdstøjet og hopper ind i bilerne.
Klokken er 04.29. På motorvejen er bilen tæt på at ramme en lastbil, der trækker pludseligt ud. »Kulva. Kulva,« lyder det med en høj polsk ed.
»Bremserne virker,« siger Zorro bagefter.
Stanislaw Stanislawski griner. Han synger med på de polsk popmusik i bilradien. Fugletræk. Solopgang.
Klokken er 06.15, da 21 mænd i selvlysende gult mødes på en rasteplads ved Egebjerg. De trykker alle hinanden i hånden som et fodboldhold inden kampen. »Dzien dobry«. Godmorgen. Arbejdet bliver fordelt af formanden. En hurtig kop kaffe fra thermokanden. Og så er de i gang, hvor de slap i går. Søvnige parcelhusejere kigger ud af vinduet. En hund gør i en have. Mændene arbejder sig rytmisk fremad: Grave. Skyde. Rør igennem. Fiberkabel. Jord på. Stampe. Indtil klokken 16 i eftermiddag. Så gentager historien sig.

