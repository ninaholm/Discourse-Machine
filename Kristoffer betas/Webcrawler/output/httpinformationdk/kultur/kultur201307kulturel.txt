Min kultur: Elisa Kragerup

 
	Elisa Kragerup, teaterinstruktør


 
– Hvilken kulturel udendørsaktivitet vil du deltage i i sommerferien?

	»Metropolis Festival - fra 1. august. Der er noget skønt og uforudsigeligt ved den måde, festivalen invaderer byens rum med teater og levende kunst.«

– Hvad er den bedste/sjoveste/klogeste udendørsaktivitet, du har været til?

	»Den kan heldigvis gentages i forskellige variationer. En lys sommeraften ved kanalen, i en park eller en gård med grill, vin og et par venner.«

– Hvilken bog vil du læse i sommerferien?

	»Jeg vil gerne tage mig god tid til at læse Inger Christensens Sommerfugledalen.«

– Hvilken bog, du har læst, vil du anbefale andre at læse i sommerferien?

	»Kejseren af Portugalien af Selma Lagerlöf. En bog, jeg næppe havde fundet frem til, hvis ikke jeg havde fået den så varmt anbefalet af en veninde. Den blæste mig helt omkuld. Smuk, barsk og gribende.«

– Hvad hører du af radio om sommeren?

	»Jeg ville ikke være foruden det hyggelige og rolige sommeraftenprogram Karlavagnen på Sveriges Radios P4. Der er god tid til samtalen. Så god tid at man ikke er i fare for at glemme, at man er på sommerferie.«

