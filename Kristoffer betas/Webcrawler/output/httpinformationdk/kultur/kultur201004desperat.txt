En desperat mands sejr
I en hård, hård kamp sent lørdag aften i Herning slog Mikkel Kessler engelske Carl Froch snævert på point. Kessler blev dermed verdensmester for tredje gang og meldte sig tilbage i Super Six World Boxing Classic
Mens Kesslers største sejre hidtil er blevet vundet med cool teknik og overblik, var det med hjertet, han vandt over Froch.


 Klokken var godt 01, da Carl Froch stadig i shorts og boksestøvler og med en dyb flænge henover sin hævede næse gik ind til pressemøde side om side med sin træner Robert McCracken.
»Du viste ham for meget respekt i begyndelsen,« hviskede McCracken til Froch, der nikkede stille og blinkede hastigt med øjnene, som om han endnu ikke havde rystet de hundredvis af slag, hans kranium og krop havde absorberet blot en time tidligere, af sig.
Det havde Froch selvfølgelig heller ikke. Det kommer til at tage dage, uger, måneder. For det var en af den slags kampe. Det fremgik også af Mikkel Kessler, da han traskede ind til pressemødet et par minutter efter Froch. Men Kessler smilede; en kraftanstrengelse for et ansigt, hvorpå der syntes at gro tennisbolde frem under huden omkring den flænge, der i al hast var blevet syet sammen mellem kampen og pressemødet.
Skrammerne i ansigtet var, hvad Mikkel Kessler måtte betale for igen at kunne kalde sig verdensmester i supermellemvægt, og vigtigere, for på ny at melde ind i kampen om at vinde bokseturneringen Super Six World Boxing Classic. For han vandt, Kessler, og han vandt på en måde, kun få havde troet, han ville kunne efter nederlaget til Andre Ward i november.
Afgørelsens øjeblik
Mod forventning var det danskeren, der gik fremad i kampens første tredjedel. Med sit jab fulgt op af en højre, ofte til Frochs torso.
»Kill the body, and the  head will die,« plejede Joe Frazier at sige, og det var Kesslers intention.
At få banket energi og overskud ud af Froch. Tvinge ham til at gå baglæns, en stil han ikke er vant til, og som gør hans boksning mindre effektiv. Men Froch ville det selvfølgelig anderledes. Omgangene var tætte og i sidste del af fjerde runde besluttede Froch sig endegyldigt for ikke at lade Kessler diktere kampens rytme og landede kampens hidtil hårdeste hook. Mere af det samme i femte runde, Froch dominerede, og Kessler var momentant rystet.
Og det var så afgørelsens øjeblik for den 31-årige dansker. Efter det selvtillids-destruerende nederlag i november, var det nu, at Kessler - på ny presset af hårde slag i hovedet - kunne være begyndt at tvivle på sig selv. I stedet kom han ud fra ringhjørnet til sjette runde og leverede sin hidtil bedste omgang. For Froch-ved-hvilken-gang ramte han englænderen med en lige højre til kroppen, og denne gang kunne den forsvarende mester ikke skjule smerten. For en stund. Så fyrede Froch tilbage. Mere af det samme i syvende og specielt ottende runde, hvor Froch til sidst var tæt på at gå ned. For så at komme tilbage og dominere niende runde mod en efterhånden mærket Kessler.
Al teknik røg over bord
Tiende og 11. runde var lige, næsten umulige at pointscore. Begge boksere ønskede det, men ingen af dem var i stand til at betvinge den anden med sin vilje.
Og så 12. runde. Hvor al teknik røg over bord, hvor der kun var slagsmålet. Kessler så ud til at være på vej i gulvet med 30 sekunder igen, for så at have held til at holde Froch fast i fem-syv sekunder. Det var, hvad Kessler behøvede for finde kræfterne til at afslutte kampen med en rasende kombination, der sendte Froch i tovene, hvorfra englænderen selv sendte alt, hvad han havde i sig, mod danskeren.
Den afslutning redefinerede Kessler som bokser. Mens hans største sejre hidtil er blevet vundet med cool teknik og overblik, var det med hjertet, han vandt over Froch.
De tre dommere havde Kessler som vinder med henholdsvis 117-111, 116-112 og 115-113. Den sidste forekom at give det mest retvisende billede af styrkeforholdet de to boksere imellem. Froch mente selv, han havde gjort tilstrækkelig skade på Kessler til at gøre sig fortjent til sejren, og det var ganske rigtigt en tæt, tæt kamp. Blandt de danske, engelske, tyske og amerikanske journalister, der fulgte kampen fra ringside, var der både nogen, der pointscorede kampen til Kesslers fordel, og andre der havde Froch som vinder. Men sidstnævnte var i undertal, og der var intet kontroversielt ved sejren. I flere af runderne var det bare næsten umuligt at sige, hvem der var bedst.
En desperat mands kamp
For Kessler var det en gigantisk oprejsning efter nederlaget i november. Der skuffede han ikke bare ved at virke uskarp, han skuffede også ved nærmest at virke fornærmet over, at Andre Ward tillod sig at gå hårdt til ham.
Helt anderledes mod Froch, hvor Kessler heller ikke var for nobel til at slå et par slag i baghovedet på englænderen eller til at løfte albuerne. For Kessler var det overlevelse i Super Six-turneringen og hans plads i verdenseliten, der var på spil, og med den indstilling gik han i ringen.
»Han boksede en desperat mands kamp,« konstaterede den amerikanske journalist Steve Farhood over for Information efter kampen.
Desperationen fik næring af Kesslers nye træner, Jimmy Montoya, der før de sidste omgange lagde verbalt tryk på den stadig mere forslåede københavner. Læg pres på ham, gå fremad, kampen er for tæt, var essensen af de hæse bulletiner fra den amerikanske veteran, som vitterligt så ud til at have gjort en forskel for Kessler. Lørdag aften i Herning gik Kessler i ringen med en plan, og han kombinerede sine slag bedre, end man har set de sidste 3-4 år.
På pressemødet efter midnat sagde Jimmy Montoya, at Kessler kun havde givet publikum en forsmag på alt det, han er i færd med at lære danskeren, og at Kessler vil være væsentligt bedre i sin næste kamp. Måske har Montaya ret. Eller måske efterlod såvel Kessler som Froch så meget af sig selv i ringen i Herning Messecenter, at de ikke vil være de samme boksere, når de går i ringen næste gang. Det er set før. Og virker plausibelt, ikke mindst i lyset af, at Froch bokser næste gang til august og Kessler til september.
Det er kort tid til at restituere. Normalt ville de vente med at gå i ringen igen til november eller december efter et møde som det lørdag, og måske finde en svagere modstander. Men sådan er det ikke i Super Six.
En hård kamp følges af en hård kamp og med kort tid imellem. Det kan være en fordel for turneringens yngre amerikanere, Andre Ward og Andre Dirrell, som Steve Farhood bemærkede efter pressemødet.
Men det er spekulation, og Kessler viste lørdag aften, at han besidder evnen og viljen til at gøre spekulationer til skamme.

