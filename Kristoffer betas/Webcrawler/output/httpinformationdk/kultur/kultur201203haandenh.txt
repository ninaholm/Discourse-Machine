Hånden er hjernens seismograf
I et hus i Ballerup sidder en 81-årig dame, der ved alt om håndskrifter. I årevis har Anny Bennike rådgivet myndigheder og advokater om forfalskede testamenter og anonyme breve. Hun har afsløret både Rasmus Trads og Stein Bagger – og så hævder hun, at vores krogede kragetæer kan sige noget om, hvem vi er. Hvis bare vi lærer at tyde dem
Anny Bennike bliver ved med at analysere håndskrift, så længe hun har øjne til at se med, som hun siger.


 Anny Bennike har set utallige håndskrifter i sit liv. Men det var først som 46-årig, hun begyndte at lægge mærke til dem. Det var en tirsdag eftermiddag i 1976, husker hun. Som skolesekretær på Lindeskolen i Ballerup sad hun og førte elevernes karakterer ind i eksamensprotokollerne – en ren rutineopgave – men hele tiden søgte hendes øjne væk fra de snorlige kolonner og ned mod bunden af siden, hvor lærere og censorer havde skrevet under: Et mylder af forskellige underskrifter med hvert deres særpræg; fyldige og ranke, smalle og skæve; nogle med bløde buer og sirlige sammenbindinger, andre med kantede bogstaver og hårde overgange.
Anny Bennike lagde kuglepennen fra sig og stirrede på de mange navne: Sæt enhver underskrift også var en afskrift, tænkte hun; en seismografisk gengivelse af hjernens impulser, af vores inderste følelser og sindstilstande, af vores selvtillid og selvforståelse; sæt det hele trådte frem som et vandmærke i vores personlige signatur, så alle med de rette egenskaber kunne se, hvem vi var, alene ved at læse vores skrift.
Dengang var det bare en tanke. Men i dag, 36 år senere, er Anny Bennike ikke længere i tvivl:
»Håndskriften er hjernens skrift,« siger hun. »Det er ikke mere rigtigt at skrive langsomt og pyntet end hurtigt og usammenhængende. Men det betyder noget, om vi gør det ene eller det andet.« Hun står i døren til sit hus i Ballerup i en strikket rød nederdel og en stribet skjorte med guldknapper. Hun er blevet 81 år. Hun er blevet pensionist. Hun er blevet dårligt gående. På rollatoren, som hun skubber foran sig, er monteret et invalideskilt. Men hovedet fejler ingenting.
»Jeg vil gerne forstå mennesker. Det rager mig en høstblomst, hvem folk stemmer på, og hvad de laver i sengen, jeg er ikke nyfigen, men jeg vil gerne vide noget om den menneskelige psyke, og dét kan grafologien hjælpe med – for det, der foregår oppe i hjernen, kommer ud gennem fingrene,« siger Anny Bennike.
Du er, hvad du skriver
På hendes kontor er en lyslup monteret på kanten af skrivebordet; på væggen hænger hendes grafologiske eksamensbevis fra 1983; og i reolen står bøger med titler som Handwriting: A key to personality af Klara G. Roman, Du bist, wie du schreibst af Alfons Lüke og Vad avslöjar handstilen? af Bruno Strandberg.
Selv om Anny Bennike er gået på pension, bliver arbejdet ved med at hobe sig op på kontoret. Det er især erhvervslivet, der efterspørger hendes ekspertise.
»Jeg har over årene hjulpet mange virksomheder med karakteranalyser og personlighedsprofiler. De siger selv, at hvis de er i tvivl om, hvem de skal ansætte, så er det den grafologiske analyse, de tyer til. Jeg kan se, om der bag den skriftprøve, jeg modtager, gemmer sig en sælger eller en bogholder.« Grafologi kommer af det græske gráphein, som betyder at skrive, og logia som betyder lære. Grafologi er altså læren om skrift og mere præcist om de karaktertræk, som håndskriften hævdes at være et spejl af.
Helt grundlæggende mener grafologer, at de på baggrund af analyser af skriftprøver kan udlede personlige egenskaber hos den analyserede – om han for eksempel er målrettet, ambitiøs og fyldt med selvtillid, eller om han er veg og søgende og uden tro på sig selv.
»Jeg plejer at bruge det her skema,« siger Anny Bennike og trækker et papir ud af en mappe på bordet.
»Når man analyserer, må man gå alle skriftens kendetegn systematisk igennem. Er den hurtig eller langsom? Er den lige eller skrå? Er den sammenhængende eller usammenhængende? Ét kendetegn kan ikke stå alene. Man må vurdere mindst 20-25 forskellige karakteristika og rangere hver af dem på en skala.« 
Hvilke kendetegn, der svarer til hvilke karaktertræk, beror på en tolkning, som kræver lige dele grafologisk og psykologisk indsigt. Selv sværger Anny Bennike til den tyske skole og psykoanalytikeren C.G. Jungs typologi.
»Det centrale er, om man er indadvendt eller udadvendt. Og man er en tænketype eller føletype. Realtype eller intuitionstype,« siger hun.
Thorsen og Trads
Man skelner typisk mellem grafologer og skrifteksperter, selv om Anny Bennike er begge dele. Mens grafologer er interesserede i den skrivendes psykologi, er skrifteksperter udelukkende optagede af at sammenligne forskellige skrifter – og som regel med det formål at kunne afsløre dokumentfalsk og bedrageri.
I netop dén disciplin er Anny Bennike en af landets bedste. Når advokater, medier og myndigheder kaster sig over sager om uklare testamenter, anonyme breve og forfalskede underskrifter, er Anny Bennikes skøn ofte tungen på vægtskålen.
Tag nu for eksempel Stein Bagger-sagen, hvor TV-Avisen bad den aldrende skriftekspert om at vurdere ægtheden af Asger Jensbys underskrifter. Eller tag PFA-sagen, en af danmarkshistoriens største finansskandaler fra slutningen af 1990’erne, hvor Anny Bennike spillede en helt afgørende rolle i anklagerens bevisførelse. Hun husker stadig tydeligt, hvordan hun en tidlig formiddag blev ringet op af en advokat fra et af de større advokatbureauer i København.
»Vi har en hastesag, kan du tage dig af den?,« lød det i den anden ende af røret.
Anny Bennike svarede bekræftende, og kort efter var advokaten på vej i bil fra Østerbro til Balleup for at aflevere en mappe med fortrolige papirer. Det var, skulle det vise sig, dokumenter, som alle bar adm. direktør i PFA André Lublins underskrift – men var de alle ægte, og hvem stod i givet fald bag de forfalskede?Anny Bennike gik ind i stuen, satte et par ekstra plader i stuebordet og bredte de mange papirer ud foran sig. Én efter én gennemgik hun underskrifterne og sammenlignede dem med originale forlæg.»Det kunne ikke være dén, det kunne heller ikke være dén og heller ikke dén. Hele tiden vendte mine øjne tilbage til én bestemt skrift, som skilte sig ud fra alle de andre.«
Anny Bennike strøg ind til skrivemaskinen og udfærdigede i al hast et notat, som hun kunne faxe tilbage til advokaten.
»Det gik forholdsvist hurtigt, og allerede i pressens radioavis klokken halv et hørte jeg, at Rasmus Trads var blevet arresteret. Det første, jeg tænkte, var: Nej, det er frygteligt, det er min skyld. Men det viste sig, at han rent faktisk selv havde tilstået, og jeg så bare kunne levere dokumentationen.«
Sort kat på skulderen
Mens skriftekspertise er et alment anerkendt fag, er ikke alle lige overbeviste om grafologiens styrker. Lige siden den italienske læge Camillo Baldos i 1662 udgav den første systematiske behandling af emnet i bogen Hvordan man af et brev lærer den skrivendes karakteregenskaber at kende, er grafologien blevet kritiseret for at mangle videnskabeligt belæg.
I Danmark anerkender den etablerede akademiske psykologi ikke grafologien, ligesom psykologistuderende ved danske universiteter heller ikke undervises i faget. Men i udlandet forelæses der jævnligt i grafologi ved flere af de større universiteter.
»I Tyskland er det for eksempel et obligatorisk universitetsfag, hvis man vil være psykolog. Men herhjemme har vi altid været lidt bagstræberiske og ’nej, det tror vi ikke på, det er overtro’. Som en af mine venner sagde, da jeg havde bestået min eksamen: ’Nu mangler du bare den sorte kat på skulderen’.«
Nedtur
De seneste år har været hårde ved grafologien, der har måttet kæmpe med svigtende tilgang og naturlig afgang – som Anny Bennike siger:
»Jeg har læst hos Tove Scherer, som er død. Hos Hanna Jarvø, som er død. Hos Hanne Bøje, som er død. Og hos Elna Kornerup, som er død. Jeg blev eksamineret af Irmgard Wassard, som er død. Og hos Vera Slæbo, som rent faktisk stadig lever, men som er gammel og har skruet ned for sin praksis.«
Også Grafologisk Selskab, som oprindeligt stod for uddannelsen, er afgået ved døden med det resultat, at man ikke længere kan uddanne sig til grafolog i Danmark. Spørger man Anny Bennike er fagets nedtur nært beslægtet med håndskriftens gradvise uddøen.
»Man skriver ikke så meget i hånden, som man gjorde engang, og derfor er der heller ikke så meget brug for at analysere håndskrift som tidligere,« forklarer hun. Men så ringer det på døren.
»Det må være posten,« siger hun og griber ud efter sin rollator. Det er det. Og han har en pakke med, endnu en stak papirer, endnu en opgave til den aldrende grafolog, som bliver ved med at tage imod, til hun ikke længere kan.
»Så længe jeg har øjne til at se med og omløb i hovedet,« som hun selv siger:
»Det er jo noget, der giver mit liv indhold.«

