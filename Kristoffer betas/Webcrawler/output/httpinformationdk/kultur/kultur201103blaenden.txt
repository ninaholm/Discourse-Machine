Blændende flotte digte
Søren Ulrik Thomsens første digtsamling i ni år modtages med (næsten) unison anerkendelse
'Man skal vist være en stor buddhist for at føle sig hævet over dem', har Søren Ulrik Thomsen udtalt om anmeldelserne af hans digtsamling 'Rystet spejl'.


 I et af de interview, Søren Ulrik Thomsen med usædvanlig gavmildhed har strøet ud over aviserne som optakt til udsendelsen af Rystet spejl, hans første digtsamling i ni år, siger han om anmeldelser: »Man skal vist være en stor buddhist for at føle sig hævet over dem.«
Med det meste af anmeldelseshøsten i hus, må man konstatere, at han bestemt ikke har grund til distanceret tilbagetrækning. Fem hjerter i Politiken, fem stjerner i Jyllands-Posten, fem stjerner i Berlingske, kun Nordjyske Stiftstidendes Christian Stokbro Karlsen fedter med det himmelske drys og nøjes med fire.
»Søren Ulrik Thomsen har skrevet 42 fremragende digte fulde af fravær og smerte, men også af sanseligt nærvær, atmosfære,  erkendelse af vilkår og accept. Det er den slags digtsamlinger, det er værd at vente længe på,« mener således Jørgen Johansen i Berlingske.
»Rystet spejl rummer nogle blændende flotte digte. Mesterskabet manifesterer sig i de på en gang præcise, komplekse og originale poetiske billeder, som fyres af i hver eneste tekst,« skriver Peter Stein Larsen i Kristeligt Dagblad og fremhæver »en stærk appel i de utrolig smukke beskrivelser af kærligheden og kunsten og i det dynamiske samspil mellem skønhed og hæslighed, patos og humor, og hverdagssprog og poetisk højstil«.
»Rystet spejl vil utvivlsomt også få flere læsere end de fleste andre digtsamlinger fra de seneste år,« fastslår han.
I Jyllands-Posten fremhæver Erik Svendsen digtenes åbenhed og prunkløshed. »Der er en tematisk koncentration om døden, om tidens fylde, gensyn med gamle bekendte  sjældent glædesfyldt, livet får tyngde, når man bliver midaldrende,« hedder det.
I Information, der hverken uddeler stjerner, hjerter, ankre eller firkløvere, mener Tue Andersen Nexø, at det »er, som om jeget og skriften fylder mindre i Rystet spejl, verden til gengæld mere«, og Thomas Bredsdorff supplerer i Politiken med at konstatere, at »det mærkelige ved Thomsens digte er, at det faktisk lader sig gøre at referere dem. Vist er der arbejdet med sproget til mindste detalje. Men Thomsen opererer med scener mere end med sammenligninger«.
Rystet spejl opfattes altså på sin vis som en udadvendt digtsamling, trods dens kredsen om døden, samtidig med at den også fremhæves for sin meditative tone. Thomas Bredsdorff leger med både hentydninger til buddhismen og til den kristne Søren Ulrik Thomsens velkendte kærlighed til storbyen: »City Slang er blevet til City Zen«, skriver han, »men selvfølgelig er Citizen Thomsen stadig mere kristen end buddhist.«
Små forbehold
Anerkendelsen er alt i alt temmelig unison, men har Søren Ulrik Thomsen grund til ligefrem at levitere? Her og der anes små forbehold.
Søren Ulrik Thomsen har mange gange understreget, at han nok er både kristen og digter, men at han ikke er en kristen digter. Når Thomas Bredsdorff derfor finder »en af bogens lykkeligste formuleringer« i beskrivelsen af en grav, som »nu engang er det sted i verden/hvor du ikke er«, og dette tolkes som at den døde er »i gang med at leve det evige liv«, så gøres Thomsen mere til en kristen digter, end man strengt taget kan lægge i digtets åbne udsagn.
I interview har Søren Ulrik Thomsen fortalt om de flere og flere dødsfald omkring ham som en konkret inspiration til digtsamlingen, men »med sin kredsen om temaer som død, tab og forgængelighed rækker den ikke hånden frem til læseren«, mener Peter Stein Larsen.
»Det lyder som intellektuel gymnastik,« lyder det fra Erik Svendsen, der dog straks relativerer udsagnet. Digtene »kreerer stemninger og skaber situationer, der fremstår som genkendelige,« og altså ikke intellektualiserede. Men »vanen tro svinger Thomsen dialektikkens stok«.
Peter Stein Larsen mener, at sproget taler mere direkte til læseren, »end man har set det i en række andre af Thomsens poetiske værker.«
Og Tue Andersen Nexø, at »digtene er mere skrabede, mindre fuldfede i deres vellyd. Der er skruet ned for den ciselerede patos.« Tue Andersen Nexø føler sig mere velkommen i Rystet spejl, end han har gjort i Thomsens foregående digtsamlinger. Begge udsagn kan jo læses som betinget ros.
Direkte kritisk er dog kun Nordjyskes Christian Stokbro Karlsen. Han mener »at Thomsen i snart sagt alle digte arbejder sig frem mod en afslutning/ klimaks, som resten af digtet agerer basis for«. Det lugter lidt af poetikteksten fra Hjemfalden, hvor det hedder: »Når jeg bliver dygtig nok, vil jeg skrive et digt, der starter så tøvende og toner så usikkert ud som et første og sidste kærtegn: Indtil da må det smælde som en pisk over nakken«.
»Siden da har pisken smældet så tilpas mange gange, at man efterhånden begynder at ane en vis mekanisk stilsikkerhed,« skriver han.
Alt i alt hilses Rystet spejl dog velkommen med både glæde og behørig respekt. De små forbehold føles nærmest som den velkendte, danske tendens til ikke at lade træerne vokse ind i himlen, som heller ikke de i disse dage så omdiskuterede anmeldere kan unddrage sig.
Men eftersom Rystet spejls store tema er de døde, som vi savner, kan den digter, der har skrevet nedenstående, tage det let:
»Træerne vokser ikke ind i himlen/Men de vokser ud i luften, som vi ånder/og ned i jorden til de døde/som vi savner. Og det er alt nok«.

