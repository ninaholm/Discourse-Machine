Vi spiller alle skuespil
Ang Lee, som vandt en Oscar for sin forrige film, den kritikerroste 'Brokeback Mountain' om homoseksuelle cowboys, er nu biografaktuel med endnu en film, 'Lust, Caution', der udforsker forholdet mellem fornuft og følelse og begær og forsigtighed
Begær og forsigtighed. -Vi har ingen religion, ingen guddom, i stedet er nationalismen blevet det vigtigste for os, især i krigen mod Japan. Det er meget macho og ganske almindeligt. En anden ekstrem er kvindelig seksualitet - i kinesisk kultur og litteratur får man aldrig at vide, hvad en kvinde får ud af sex,- siger Ang Lee om kinesisk kultur. Og det er netop de to temaer, Lees nyeste film, -Lust, Caution-, også handler om.


 Fornuft og følelse, Lust, Caution - titlerne på to ellers meget forskellige af Ang Lees film kunne også være overskriften på den kinesiskfødte og i USA bosatte instruktørs værk. Fra sine første samtidsskildringer lavet i Taiwan - Tre der 'elsker' hinanden (1993) og Spis drik mand kvinde (1994) - til det internationale gennembrud med periodefilmene Fornuft og følelse (1995) og The Ice Storm (1997), blockbusteren Hulk (2003) og Oscarvinderen Brokeback Mountain (2005) har Lee været optaget af sociale strukturer, uskrevne regler, kulturelle koder, generationskløfter og den evige kamp mellem netop fornuften og følelsen og begæret og forsigtigheden.
Det er også et af hovedtemaerne i hans nye film, det kinesisksprogede, erotiske og noir-agtige spiondrama Lust, Caution, der foregår under Anden Verdenskrig og den japanske besættelse af Shanghai og Hong Kong og handler om en ung, kinesisk kvinde, Wong Chia Chi (Wei Tang), som indleder et forhold til den magtfulde politiker og kollaboratør hr. Yee (Tony Leung), som hun udspionerer for den kinesiske modstandsbevægelse.
Fra følelse til begær
"Måske er jeg venstreorienteret," siger den 53-årige instruktør, da jeg møder ham på et hotel i Stockholm for at tale om Lust, Caution.
"Jeg tænker altid over, hvad der er det helt rigtige at gøre i en given situation. Fornuft og følelse, begær og forsigtighed. Lust, Caution er anderledes end mine tidligere film, fordi begær er dernede."
Han peger på skridtet.
"Mens forsigtig er heroppe."
Han peger på sit hoved.
"Det er ikke på samme måde en mere vandret bevægelse eller en balancegang som fornuft og følelse."
Ang Lee synes selv, at der så småt skete et skift fra fornuft og følelse til begær og forsigtighed, mens han lavede The Ice Storm, et skarpt portræt af forvirrede, sårbare mennesker fanget af 1970'ernes seksuelle frigjorthed.
"Jeg begyndte at føle det, som om jeg skrællede lag på lag af et løg og nåede ind til underbevidstheden, hvor der findes begær eller vrede, hvis det er Hulk, eller hvis der mangler noget i ens liv, f.eks. romantik som i Brokeback Mountain."
Lee ved ikke rigtig, hvorfor han tager disse emner op igen og igen, men han forklarer, at han forsøger at udfordre og skubbe til grænserne for, hvad man kan tillade sig i det kreative spændingsfelt mellem arthouse og mainstream, hvor han bevæger sig med sine film.
"I min forrige film handlede det om homoseksuelle, amerikanske cowboys. Det var på tide for amerikanerne at få fortalt den historie, men var samtidig så skjult, at der skulle en kvinde til at skrive om det (forfatteren bag bogen, E. Annie Proulx, red.) og en udenlandsk filmskaber til at skubbe det ud over kanten."
Ud over kanten
Lust, Caution er også baseret på en historie, en delvist selvbiografisk novelle, skrevet af en kvinde, den kinesiske forfatter Eileen Chang, der døde i 1995, og også hun skubber til grænserne, siger Ang Lee.
"Det er indlysende, at man skal være forsigtig, når det kommer til begæret. Seksualiteten, følelserne bliver virkelig forstærket og forvredet af krigen og angsten og frygten. De sociale koder bliver mere ekstreme. Jeg kender det kinesiske samfund, og der er intet, som overgår patriotisme. Vi har ingen religion, ingen guddom, i stedet er nationalismen blevet det vigtigste for os, især i krigen mod Japan. Det er meget macho og ganske almindeligt. En anden ekstrem er kvindelig seksualitet - i kinesisk kultur og litteratur får man aldrig at vide, hvad en kvinde får ud af sex. Eileen Chang satte de to ting over for hinanden i sin novelle, og det var det vildeste, det mest angstprovokerende, jeg kunne finde på at beskæftige mig med lige nu."
Alle spiller skuespil
Sandheden kan være grusom og skræmmende. Det er en af de ting, Ang Lee har erfaret i løbet af de 16 år, han på film har udforsket den menneskelige psyke og de samfundsmæssige, sociale spilleregler.
"Sandheden findes et sted i mørket, og man er bange for den," siger han.
"Det er gået op for mig, at vi alle spiller skuespil ligesom Wong Chia Chi. Den eneste måde at være ærlig på er ved at lade som om. Hvad enten det er hendes seksualitet eller legen femme fatale, så når hun ind til sit sande jeg. Vi skjuler os hele vores liv, og det, man ser, er vores dække, det, der skjuler sandheden. Vi bedrager ikke hinanden, det er bare sådan, man gør. Man vælger, hvem man er, og i processen er man nødt til at fornægte det, man nogle gange føler, ikke er godt, men som er meget stærkt."
"Det kan godt være, at det er sandheden - jeg kan ikke fortælle dig, hvad sandheden er, men jeg kan bruge kunsten til at afdække falskheden. Måden, man skjuler sig på, kan man se og afkode og analysere og lave kunst ud af. Og kun ved at fjerne vores dække kan vi for alvor kommunikere og oprigtigt forstå hinanden."
De meget voldsomme og afslørende sexscener mellem Tony Leung og Wei Tang i Lust, Caution har vakt opsigt, og selv om jeg ikke ligefrem spørger til det, kommer Ang Lee ad omveje selv ind på vanskelighederne ved at optage scener, der går så tæt på: "Det er svært at kombinere sexscener med brutalt drama," siger instruktøren.
"Det er meget intimt, og man vil gerne være blid, men samtidig skal det være barsk og skræmmende. Det er en stor mundfuld for skuespillerne, og det er svært. De første dage er de værste, men efterhånden bliver det rutine. Men det er en kontinuerlig straf for mig, at jeg er nødt til at sætte ord på det hele, hver eneste stilling, hvordan de skal bevæge sig, hvordan vi skal filme det."
Han kigger ned i gulvet og griner lidt forlegent, inden han fortæller, at han så en masse film, både klassisk Hollywood, film noir og kinesiske film fra sin barndom, inden han skulle lave Lust, Caution: "Og jeg fandt ud af, at det mindst brugbare var at se andre sexfilm. Det var ikke spor frugtbart. Jeg så dramaer, soft core, hard core, porno og fandt hurtigt ud af, at jeg ikke kunne gøre som dem. Jeg måtte selv finde ud af det."

