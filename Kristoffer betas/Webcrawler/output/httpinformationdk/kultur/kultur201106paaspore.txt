På sporet af 'Adams Æbler'
FilmFyn slår som de første i Danmark dørene op for filmturisme. Information var med på en guidet tur, som bød på skøn natur, pæne herregårde og en spandfuld små anekdoter
En af attraktionerne på den guidede bustur er Horne Kirke, hvor dele af filmen 'Adams Æbler' er optaget. Der er imidlertid ikke noget æbletræ i virkeligheden. Det blev importeret til lejligheden.


 »Her er så slagterbutikken fra De Grønne Slagtere,« fortæller guiden.
Fotografen og jeg kigger lidt fra side til side, inden vi bliver enige om, at vi ikke helt kan finde ud af, hvilken bygning der er tale om. Huset, vi leder efter, er blevet godt og grundigt renoveret og indgår nu i en række af helt almindelige parcelhuse på en lille villavej i Faaborg, så det ligner mildest talt ikke den slagterbutik, vi lige har set i et klip i bussen.
Guiden hedder Leon Nørgaard. Han er producer og instruktør, og de næste fire timer skal han føre Information og et udsnit af den lokale turistbranche og presse gennem det idylliske Sydfyn rundt til forskellige film locations. Vi skal ud og se, hvor det skete. Og vi skal mærke den særlige sydfynske stemning, der hvert år trækker både små og store danske film til området. En udvikling, der indtil videre er kulmineret med en Oscar til Susanne Bier for Hævnen, der netop er optaget her i området. Men allerførst skal vi lige have styr på besætningen.
»Buschaufføren hedder Sanne, og jeres steward hedder Brian,« fortæller Leon, mens bussen ruller af sted.
Forsøgsfase
Det er den regionale filmfond FilmFyn og Turistforeningen for Faaborg-Midtfyn, der har inviteret til smagsprøve på en af sommeren satsninger. Siden 2002 har FilmFyn investeret i flere end 40 film på betingelse af, at de er blevet helt eller delvist optaget på Sydfyn. Det vil man nu udnytte ved at kopiere succeser fra udlandet med filmturisme.
»I første omgang er det kun danske turister, vi regner med at tiltrække. Det er et forsøg, der skal vise, om der er interesse for det,« fortæller Julie Lindegaard, der er udviklingschef i FilmFyn.
Som turist kan man så enten købe en billet til en af de guidede busture rundt i det sydfynske, men FilmFyn har også lavet en applikation til telefoner, der indeholder omkring 40 locations, så man selv kan vælge, hvad man vil se.
Det kunne f.eks. være slagterbutikken, vi netop har forladt, eller en scene fra egnens stolthed, Hævnen, som er næste stop.
Her går bedre med at genkende scenariet, der udspiller sig foran et autoværksted. I filmen sprænger to drenge her en bil i luften, og Leon Nørgaard er klar med en anekdote. Det gik nemlig ikke helt som planlagt, da bilen skulle sprænges i luften, og i stedet for at lande ude på vejen, slog bilen en fin kolbøtte og endte oven i autoværkstedets skilt. Siden da har automekanikeren dog fået et nyt skilt, og stedet ligner ellers et helt almindeligt, ja, autoværksted.
Udbredt fænomen
Filmturisme er allerede udbredt flere steder i verden og tiltrækker mange turister, der vil se kendte locations. I New Zealand strømmer turisterne til for at se den storslåede natur fra Ringenes Herre, mens fantasyfans drager til banegården King's Cross i London, hvor man har markeret det hemmelige spor 9 3/4 fra Harry Potter- filmene. Og på den anden side af Øresund i den sydskånske by Ystad spindes der guld på den populære Wallander-krimiserie. Spørgsmålet er så, hvad det særlige ved Sydfyn er, som skal tiltrække turisterne.
»Det er jo det smukke Sydfyn og idyllen. Men jeg regner ikke med, at folk tager til Sydfyn for at udelukkende at se film locations. Jeg tror, de tænker det ind i den række af muligheder, der er, hvis man tager på ferie i området,« siger Julie Lindegaard og tilføjer, at arrangørerne har bestræbt sig på at udvælge let genkendelige scener.
»Det skal være noget, man kan genkende fra filmene. Der er masser af locations i de film, der er optaget hernede, men det er ikke alle locations, hvor man tænker, at det giver mening at se dem. Det skal være nogle steder, der har en betydning i filmen,« siger Julie Lindegaard.
Et eksempel på det er kirken og æbletræet fra Adams Æbler, hvilket også er næste stop på turen.
»Fyns eneste rundkirke,« konstaterer Leon, mens følget trisser ud af bussen og stiller op på kirkegræsset.
Der er bare ikke noget æbletræ. Det blev nemlig gravet op i Dyreborg og transporteret de fem kilometer til Horne Kirke, og så blev det kasseret efter optagelserne.
»Træet begyndte at visne under optagelserne, så derfor fandt de nogle nye grene   men de var godt nok fra et pæretræ, som den lokale præst bemærkede. Det kan man heldigvis ikke se i filmen,« fortæller Leon, og der kvitteres med let klukken, inden en ny anekdote serveres.
For de interesserede
Anekdoterne kan i det hele taget være ret afgørende for, om man får noget ud af at se en location, medgiver Julie Lindegaard.
»Jeg tror ikke, folk kommer farende for at se Horne Kirke og et æbletræ, der ikke er der længere. Men jeg tror, det giver en oplevelse, man ikke kan få andre steder, og hvis man er interesseret i film, så er det sjovt og nogle gode anekdoter.«
Imens er bussen nået til Arreskov Slot, hvor Far til Fire i Stor Stil er optaget. Leon Nørgaard fører an ned i en dyster fangekælder, hvor familien i filmen bliver spærret inde.
»Nu må vi ikke håbe, det går os som i filmen,« joker en af turistfolkene.
Det lykkedes imidlertid at slippe helskindet ud, hvorefter vi runder et hjørne af slottet og står ansigt til ansigt med en enormt stor græsplæne.
»Det er så her, de har ridderturnering og spiller tennis,« fortæller Leon, mens græsplænen beskues.
Men der er hverken turneringsplads eller tennisbane, for begge dele blev som i de fleste tilfælde bygget til lejligheden og efterfølgende revet ned igen.
Til gengæld får vi at vide at Niels Olsen næsten ikke var til at rive fra tv-skærmen, fordi optagelserne foregik under Tour de France.
»Ja, der sker mange sjove ting, når man laver film,« bemærker Leon.


