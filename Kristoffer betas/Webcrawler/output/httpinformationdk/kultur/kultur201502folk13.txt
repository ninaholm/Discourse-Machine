FOLK



 Skadevoldere
Det kan være risikabelt at bruge bil til indkøb i butikscentre uden for bymidten. I lørdags påkørte folketingsmedlem for Dansk Folkeparti Bent Bøgsted en parkeret bil, da han med en trailer bakkede ud fra Jem & Fix uden for Frederikshavn by.
Flugtbilister
Ifølge et vidne stod Bent Bøgsted ud af sin bil og inspicerede de skader, han havde forvoldt på den anden bil. Hvorpå Bent Bøgsted igen satte sig ind i sin bil og forlod gerningsstedet. Uheldigvis for Bent Bøgsted var vidnet en lokal politibetjent.
Lovovertrædere
Ifølge færdselsloven har man pligt til at underrette skadelidte eller politiet, hvis man ved en påkørsel forvolder skade på ejendom eller ting. Det undlod Bent Bøgsted. Ejeren af den beskadigede bil er vred og skuffet over, at en folkevalgt gør sådan.
Dårligdagsoplevere
Til Nordjyske Medier udtaler Bent Bøgsted som forklaring: ’Jeg havde helt igennem en dårlig dag.’ Aha, var dagen dårlig, fordi a) Bøgsted gjorde sig skyldig i en påkørsel? b) Bøgsted flygtede fra gerningsstedet? c) Bøgsted blev genkendt?

