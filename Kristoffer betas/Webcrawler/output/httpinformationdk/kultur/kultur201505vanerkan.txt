’Jo, vaner kan godt ændres’
To unge kvinder dementerer udsagnet fra meningsmåling om, at danskerne ikke vil ændre vaner til gunst for klimaet. På de sociale medier følger en voksende skare deres ihærdige bestræbelser for at leve økologisk og komme affald til livs
 Høst fra Fødevarefællesskabet på Korsgade på Nørrebro.


 »Mit mål er at redde verden én hverdagsvane ad gangen.«
Sådan. Emma Slebsager sætter ikke barren for lavt. Fra sin lejlighed på Nørrebro har hun lige som veninden Janne Wohlfeil i Aarhus indledt et personligt felttog for at ændre vaner og gøre livsstilen og forbruget bæredygtigt.
Emma Slebsager, der læser psykologi på Københavns Universitet, har lagt sine madvaner om til økologi og vegetarisk, nogle gange vegansk kost, og det fortæller hun om på sin facebookside og sin blog emmaslebsager.dk, hvor man næsten dagligt kan se, hvad hun køber, hvor hun gør det, og hvordan hun tilbereder det. Det gøres så levende, at omkring 300 personer følger Emma Slebsager, diskuterer med hende og spørger hende om gode råd. Og antallet vokser hele tiden.
Janne Wohlfeil, der også er studerende, har gennem længere tid spist økologisk, brugt cyklen, genbrugt papir, sparet på vandet m.m., men nu er hun gået til kamp mod affaldet i sin hverdag.
»En dag stødte jeg tilfældigvis på en udstilling om plastikaffald i havene. Videoer med tonsvis af flydende plastikaffald i havet og billeder af opsprættede fuglemaver fyldt med låg fra plastikflasker efterlod et stort indtryk på mig. Jeg gik derfra med en dårlig fornemmelse i maven, næsten som om jeg selv havde en masse plastiklåg liggende derinde. Det var pludselig gået op for mig, at der var én ting, jeg fuldstændig havde glemt i min grønne plan: Affaldet,« skriver Janne Wohlfeil på sin blog Tag skraldet!
Så hun er gået i gang med som eksperiment at nedbringe mængden af affald fra sit hverdagsliv. Målet er zero waste, intet affald, og Janne går systematisk frem efter en unwrapped-liste: varegruppe for varegruppe leder hun efter produkter, der kan købes uden emballage. Ligesom Emma Slebsager fortæller hun om det på de sociale medier, og lige som hende har hun et voksende antal likes på sin blog. P.t. godt 300.
Bloggen har også ført til dannelsen af en Zero Waste-gruppe i Aarhus, mens Emma Slebsager i København har mødtes på gadehjørner med sine bloglæsere og lånt dem bøger og udvekslet gode råd og erfaringer om den bæredygtige levevis.
De to unge kvinder ligner et dementi af det billede, en meningsmåling lavet for Dansk Kommunikationsforening tegnede forleden:
Danskerne er i høj grad bekymrede over klimaforandringerne, men ikke særlig tilbøjelige til at ændre deres vaner hvad angår flyrejser, bilkørsel, kødspiseri m.m. De to går også mod den anbefaling, som flere erhvervsfolk afsendte på tirsdagens konference om klimakommunikation: Drop den moralske snak, tal til pengepungen og økonomien.
– Emma, hvad er meningen med dag for dag at fortælle danskerne om dine indkøb af økologiske varer?
»Jeg prøver at vise helt lavpraktisk og fra et hverdagsperspektiv, hvordan man kan ændre sine vaner og leve mere bæredygtigt. Helt ned til, hvordan man gør sine daglige indkøb, hvordan man planlægger sin ferie, hvilken bank man har sine penge i – alle de konkrete ting, man kan foretage sig. Og så prøver jeg hele tiden at tegne forbindelsen mellem mine værdier og min hverdagspraksis.«
– Er det ikke meget få, der kan og vil gøre som du?
»Jeg oplever, at folk er meget interesserede i at høre om mine valg og spørger ind til dem. Det tyder på, at mange er begyndt at overveje, hvordan de selv lever. Måske inspirerer det med en slags rollemodel, der prøver meget eksplicit at leve bæredygtigt.«
– Men holder det i længden for dig selv? Det er vel anstrengende?
»Det er ikke specielt anstrengende, kun i overgangsfasen hvor man f.eks. begynder at spise mindre kød. Men så snart man har gjort det til en vane, er det jo lige så nemt som alle mulige andre vaner. Det er jo det gode ved vanens automatik. Derfor tror jeg også, at det holder – dette er vaner, jeg har grundlagt bevidst, frem for at holde fast i de vaner, der er de mest fremherskende.«
– Hvad forslår jeres indsats i en verden af milliarder af mennesker, hvor de fleste handler mindre bæredygtigt?
»Det er det evige spørgsmål. For mig hjælper det at fokusere på, at jeg gør det, jeg kan i mit liv. Og kan det inspirere, så har det gjort en forskel. Man er en lille prik i verden, men jo flere små prikker, desto bedre.«
– Meningsmålingen peger på, at mange danskere godt ved, at den er gal med klimaet, men ikke rigtig gør noget ved det?
»Det nager nok samvittigheden, hvis man bliver ved at handle mod det, som man inderst inde godt ved, er det rigtige. Omvendt giver det en slags ro eller fornemmelse af frihed og tilfredshed at handle i overensstemmelse med sine værdier. Men jeg ved godt, at jeg er privilegeret ved, at der er plads i mit liv til at tænke over disse ting – det er der ikke nødvendigvis i alle menneskers liv,« siger Emma Slebsager.

