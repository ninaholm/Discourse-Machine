Himlen over Jerusalem
Gerhard Richter er en malerkunstens virtuos. Hele hans værk og hele hans person er en slags sindbillede på det 20. århundredes Tyskland. Lige nu hyldes han i anledning af sine 80 år med en omfattende retrospektiv udstilling på Neue Nationalgalerie i Berlin
Gerhard Richters værk er et slags sindbillede på det 20. århundredes Tyskland, og blandt tyskerne er der også bred enighed om, at han er landets største nulevende kunstner.  Her er det ’Lesende’ fra 1994.

BERLIN – Netop fordi billederne befinder sig på en besynderlig grænse mellem drøm og virkelighed, er man nødt at komme tæt på. Først når man står foran dem og ser penselstrøgene, malingens konturer, bliver man overbevist om, at det er håndværk og ikke magi.Køen foran Neue Nationalgalerie er lang, men er man først inde, venter en kunstoplevelse af de helt store. I sidste ende betaler det sig at holde ud. Den tyske maler Gerhard Richter hyldes i anledning af de 80 år, han fyldte i februar, med en stor retrospektiv udstilling i Mies van der Rohes vidunderlige udstillingsbygning. Værkerne er i alder fra helt tilbage til 1962 og frem til i dag, og hele Richters enorme spektrum er repræsenteret: De nøjagtige og samtidig uskarpe fotoafbildninger, hans til gengæld særdeles skarpe kvadratiske farvepuslespil, hans storladne abstrakte kompositioner og hans skulpturelle arbejder i glas og træ. Richters værk er så overmåde rummeligt, og tyskerne er ret enige om at kalde ham deres største nulevende maler.’Himlen over Jerusalem’ er formentlig aldrig malet med større sarthed og lethed end på Richters billede fra 1995. Kun den romantiske maler Caspar David Friedrich formår at male en himmel af samme velsignelse. Blomsterne på datteren Bettys rød-hvide hættetrøje står ud af billedet. Det klør i fingrene efter at kunne røre ved stoffet. Billedet, der er fra 1988, viser datterens bortvendte hoved og overkrop. Lyset spiller i hendes blonde sammenbundne hår, melankolien og længslen er allestedsnærværende. Den danske kunstner Vilhelm Hammershøi, der også gerne portrætterede unge kvinder set fra ryggen, er lige på tungen. Hammershøi kaldes i øvrigt ’den danske Vermeer’ efter den hollandske 1600-talsmaler. Netop Vermeer nævner Richter i et interview i udstillingens katalog som et forbillede.»Det klassiske var altid mit ideal, lige fra jeg var barn, og det er det også forblevet lige indtil i dag. Det har naturligvis også noget svært i sig, fordi jeg i forhold til idealet altid har klaret mig meget dårligt,« siger Richter.Beskedenheden virker ægte nok, men rigtig bekymret behøver han ikke at være. Richter er en malerkunstens virtuos, men ikke blot det. Hele hans værk og hele hans person er et slags sindbillede på det 20. århundredes Tyskland.Personlig historieRichter blev født i Dresden i 1932. Da byen blev lagt i ruiner af De Allierede i februar 1945, levede den 13-årige Richter dog i en landsby 100 kilometer væk. Ikke desto mindre tog den unge maler tidligt fat i tyskernes trauma og malede billedet Bomber i 1963. Fra de syv afbildede flyvemaskiner ser man 99 bomber falde. På det tidspunkt var der nærmest ingen andre kunstnere, der så meget som overvejede at tage hul på tyskernes ugerninger og deres følger.Men Richter er en mand, der på mange måder var tidligt ude. Allerede i marts 1961, fem måneder før man rejste Muren i Berlin, forlod han den østtyske demokratiske republik. Nyheden om opførelsen af Muren i august nåede ham på en ferie på Fanø. Skønt han i et brev til en ven skrevet i de bevægede dage kalder danskerne »venlige og beskedne«, vil han alligevel »ikke gerne være dansker«. Sine forældre i Østtyskland skulle Richter aldrig gense.Måske på grund af adskillelsen spiller familie en betydningsfuld rolle i Richters værk. Også her er Richters personlige historie uløseligt forbundet med Tysklands selvvalgte ulykkelige skæbne. Det bevægende billede Tante Marianne fra 1965 viser en pige med en baby på skødet. Babyen er den lille Gerhard og pigen hans tante, der senere blev offer for nazisternes såkaldte eutanasiprogram.Modsætningen er billedet Onkel Rudi fra samme år. Det forestiller malerens afslappede onkel i værnemagtsuniform. Han smiler stort med kasketten på sned. Et skattet motiv, som findes i millionvis i tyske familiealbum, der blev gemt lidt væk efter 1945.Pollock og FontanaMen det er ikke kun de store gamle mestre som Vermeer og Friedrich, der har påvirket Richter. I en af katalogteksterne fortæller Richter selv, hvorfor han valgte at forlade DDR, hvor hans karriere som socialrealistisk vægmaler ellers tegnede lovende. I 1959 besøgte han documenta II i Kassel, og der gjorde især Jackson Pollocks og Lucio Fontanas abstrakte værker stort indtryk på den unge kunstner:»Denne uforskammethed! Den var jeg meget fascineret og ramt af. Jeg kunne næsten sige, at disse billeder var den egentlige grund til at forlade DDR. Jeg mærkede, at et eller andet ikke passede sammen med min måde at tænke på,« har Richter sagt om påvirkningen fra to af de helt store avantgardekunstnere, som måske utilsigtet blev til politisk kunst, der flyttede en stor kunstner.Også nyere tysk traumatisk historie som ’det tyske efterår’ i 1977 har Richter forholdt sig til. Leder man på udstillingen i Neue Nationalgalerie efter Richters berømte billeder af de døde RAF-terrorister Gudrun Ensslin, Ulrike Meinhof og Andreas Baader malet i 1988, leder man forgæves.Richter lod et tiår gå, før han malede serien, der også omfatter ungdomsportrætter, celleinteriør og terroristernes stærkt besøgte begravelse. Men billederne er i Berlin. Man må bare ind til museumsøen i centrum, hvor man finder dem udstillet i Schinkel-salen på Alte Nationalgalerie.’Gerhard Richter: Panorama’, Neue Nationalgalerie, til 13. maj
