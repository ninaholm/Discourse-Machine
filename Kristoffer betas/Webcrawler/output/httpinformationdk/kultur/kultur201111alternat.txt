Et alternativt rum for litteraturen
En række forfattere og litterater opretter i fællesskab en litteraturblog. De er trætte af, hvad de kalder en kommerciel og udvandet litteraturdækning i medierne


 Når litteraturbloggen Promenaden lanceres den 1. december, er det resultatet af en frustration. Bloggens skribenter er frustrerede over det, de opfatter som en overfladisk litteraturdækning i medierne — både i dagbladeog de elektroniske medier. I en pressemeddelelse fra redaktionen hedder det, at der i Danmark hersker en »stadig mere kommerciel og udvandet litteraturformidling.«
Én af initiativtagerne er litterat og forsker ved Lund Universitet, Elisabeth Friis, der fortæller, at bloggen vil skabe et alternativt rum.
»Vi er trætte af den ensartede dækning af litteraturen. Der sker sjældent mere, efter en bog er blevet anmeldt. Det er en meget nem og hurtig måde at komme om ved litteraturdækningen på, men samtalen må jo fortsætte efter det, hvis man vil tage litteraturen alvorligt, og det vil vi gerne skabe et rum for.«
Ud over Elisabeth Friis er skribenterne Lene Asp, Thomas Boberg, Niels Frank, Pia Juul, Maja Lucas, Martin Glaz Serup og Lars Skinnebach.
»Vi er en række temmelig forskellige skribenter, men vi har et fælles ønske om at tilbyde et mere nuanceret billede af litteraturen. Hvis ikke der var tale om en fælles frustration og et ønske om at samle en gruppe, der kunne skabe et reelt alternativ, så havde vi jo bare skrevet på vores egne blogs. Hvad der også er nogle, der allerede gør. « siger Elisabeth Friis.
Netop litteraturen er ellers for de fleste dagblade et vigtigt område. Flere af dem, som Politiken og Information, har deciderede bogtillæg, men det er ikke mængden, men måden, påpeger Elisabeth Friis.
» Man fokuserer på bestsellerne. Der er meget relevant litteratur, der forsvinder i den ensartede selektion på redaktionerne. Den litteratur, der bliver udvalgt og anmeldt, er stort set den samme alle steder. Og man undervurderer i virkeligheden læserne. Lixtallet, der stræbes efter, er meget lavt, og der tales ned til læseren,« siger Elisabeth Friis.
Mærkeligt kriterium
På bloggen Promenaden vil man også skrive mere om udenlandsk litteratur.
»Litteratur fra andre lande end lige netop Danmark får sjældent opmærksomhed i aviserne, og hvis man vil tage litteraturen alvorligt, er nationalitet et mærkeligt kriterium. På bloggen vil man finde både rent litterære tekster, men også de mere polemiske. Mange af skribenterne har tidligere skrevet holdningsprægede indlæg, og det vil de også gøre her,« siger hun.
Men bloggen er ikke tænkt som et reservat for forfattere og litterater.
»Det er ikke en snævert litterær blog. Meget litteratur er samfundsrelevant på en måde, der ofte bliver overset, og derfor vil bloggen ikke kun beskæftige sig med litteraturen, men også med det, der foregår rundt om litteraturen. Vi mener, at det hænger sammen, og det ene udelukker bestemt ikke det andet,« siger Elisabeth Friis.
Hun fortæller, at der på bloggens første aktive dag vil blive offentliggjort tekster fra alle skribenter. Det sker den 1. december på http://prmndn.blogspot.com

