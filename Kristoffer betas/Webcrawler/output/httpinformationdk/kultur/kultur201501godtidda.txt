Det var en god tid for Danmark ...
Danskere er i mange år blevet undervist ud fra mangelfuldt undervisningsmateriale i forhold til Danmarks kolonihistorie. Men de seneste 10-15 år er der sket et markant skifte. Nyere undervisningsmateriale til folkeskolen behandler emnet nøgternt, nuanceret og uden nostalgi, mener forskere
 Litografi af havnen i Christiansted på St. Croix midt i 1800-tallet


 De 20 år, Frederik V regerede enevældigt, var på mange måder en god tid for Danmark. Handelen blomstrede. Der blev anlagt flere danske kolonier i Indien, og staten overtog nogle private øer i Det Caribiske Hav – det blev til kolonien Vestindien.«
Med disse to sætninger behandles Danmarks rolle som kolonimagt i en grundbog for historie i syvende klasse fra 1997. Det faktum, at Danmark var den 7. største medspiller i den globale handel med slaver, bliver ikke nævnt med et ord, kolonitiden beskrives med en vis nostalgi som »en god tid for Danmark«, og der er intet fokus på efterspillet i kolonierne.
Som Information tidligere har beskrevet, peger forsker Mathias Danbolt fra Københavns Universitet på, at historien om, at Danmark har været kolonimagt og en central medspiller i den globale slavehandel, erindres meget selektivt og mangelfuldt, og at det blandt andet gør, at racistiske tankesæt fra kolonitiden videreføres – for eksempel i kolonialvarers emballage.
Og det er meget sandsynligt, at den mangelfulde bevidsthed kan spores tilbage til skolebænken. For når man dykker ned i arkiverne over ældre undervisningsmaterialer i historiefaget, er Danmarks tid som kolonimagt og involvering i slaveri og slavehandel stærkt underrepræsenteret. Det fortæller pædagogisk konsulent ved Center for Undervisningsmidler Morten Buttenschøn.
»Der har været meget lidt materiale om Danmarks rolle i kolonitiden, og når der har været noget, har det altså ofte været både mangelfuldt og præget af nostalgi i forhold til, at Danmark på det tidspunkt var en stor nation,« siger Morten Buttenschøn.
»Det er selvfølgelig ikke sådan, at man kan sætte lighedstegn imellem det, der står i undervisningsmaterialet, og det, der reelt sker i undervisningen. Læreren kan jo være kritisk over for skolebøgerne og selv være med til at nuancere indholdet. Men det er jo klart nok, at skolebøgerne har en vis indflydelse på undervisningen og dermed på, hvad eleverne får med sig fra skoletiden.«
Morten Buttenschøn mener dog, at emnet er godt repræsenteret i dag.
»Havde du som sagt spurgt mig for bare 10-15 år siden,« siger han, »ville svaret have været et helt andet. Og hvis man går endnu længere tilbage, ser det endda værre ud, men i dag – måske især på grund af historiekanonen, hvor et af punkterne hedder ’Ophævelse af slavehandlen’ – er det et langt mere positivt billede, der tegner sig.«
Det mener forsker i historie- og erindringspolitik ved Aarhus Universitet Astrid Nonbo Andersen også. Hun har sammen med Information kigget nærmere på materiale fra de to største udbydere på tryk, Gyldendal og Alinea, og den største danske online-portal for undervisningsmateriale på nettet, Clio Online, som har undervisningsportalen historiefaget.dk, og hun er positivt overrasket:
»I materialet behandles mange forskellige aspekter af kolonitiden og Danmarks rolle, og de lægger ikke fingrene specielt meget imellem. Jeg synes, at det ser rigtig godt ud,« siger hun.
Nuanceret materiale
Da historiekanonen trådte i kraft i 2006, og Astrid Nonbo Andersen så det punkt, der hed ’Ophævelse af slavehandlen’, havde hun ellers sin tvivl om, hvad det ville medføre, fortæller hun. For kanonpunktet fokuserede på afskaffelsen af slavehandlen – og Danmarks rolle i kolonitiden har i lang tid været glorificeret netop på baggrund af, at Danmark officielt var de første til at afskaffe slavehandlen. »Det var den historie, jeg blev præsenteret for i min barndom. Den historie, der kunne vendes til en nostalgisk fortælling, hvor vi var the good guys,« siger Astrid Nonbo Andersen.
Men materialet, hun har kigget på, som – på nær Alineas Det sorte guld – alle er udgivet, efter kanonen trådte i kraft, er altså langt mere nuanceret, end hun havde turdet håbe på, siger hun. Og dermed har lærerne et langt bedre udgangspunkt for at undervise eleverne ordentligt i emnet, hvilket måske kan være med til at give de nye generationer af danskere en bedre historisk bevidsthed om Danmarks fortid som kolonimagt.
Mytedræber
I Gyldendals bog Dansk slavehandel er der en række afsnit, der er skrevet fra slavernes perspektiv, og det at bruge slavernes synsvinkel er ifølge Astrid Nonbo Andersen med til at nuancere fortællingen.
»Det føjer nogle perspektiver til, som man ikke får med, hvis man holder sig til den mere klassiske vestlige måde at fortælle historien på – den, hvor man kun ser tingene med kolonisatorernes blik,« siger Astrid Nonbo Andersen. Desuden styrer de nye undervisningsmaterialer som nævnt godt uden om den nostalgi, som har præget tidligere materialer, og som Astrid Nonbo Andersen har mødt mange andre steder i sin forskning af, hvordan koloni- historien er blevet fremstillet og mange steder i den danske debat. Og materialet på historiefaget.dk punkterer myten omkring, at Danmark skulle have været mere humane end de andre nationer, fordi danskerne var de første til at afskaffe slavehandlen i 1803. De fortæller nuanceret om, at der var nationer, som var tidligere ude end Danmark i forhold til at problematisere slaveriet. I England havde man for eksempel langt mere debat om slaveriet, end man havde i Danmark, og det var muligvis mest af alt, fordi danskerne var pressede af interne stridigheder, at de var de første til at forbyde slavehandlen. »Så det bliver sat lidt i relief, hvad det egentlig var for en rekord, danskerne har brystet sig af lige siden,« siger Astrid Nonbo Andersen.
Når man taler om slaveriets afskaffelse, har fortællingen ofte været, at det var Peter von Scholten, der helt egenrådigt fik den her gode idé, og at danskerne så fulgte med: »Men i virkeligheden gjorde han det jo i høj grad, fordi han var presset af, at slaverne begyndte at gøre oprør,« siger Astrid Nonbo Andersen.
»Den historie er fint med i materialet, især måske på historie-faget.dk. Her tildeles slaverne altså også en handlekraft, som ofte har manglet i fortællingen.«
Efterspillet mangler
Men der er dog plads til forbedringer i undervisningsmaterialet, mener Astrid Nonbo Andersen. Blandt andet er der en tendens til, at materialet indkapsler historien i fortiden, som hun siger. Der står altså ikke særligt meget om kolonitidens efterspil, især om, hvad der skete efter danskerne solgte De Vestindiske Øer til USA i 1917, men som hun dog også påpeger, så er det meget almindeligt, at man stopper fortællingen dér.
»Det er en generel mangel i historieskrivningen, så det er altså ikke kun dette materiale, der begår den fejl. Men hvis man alligevel kigger på materialet i det perspektiv, så mener jeg helt klar, at det er en mangel, for man kan sagtens beskrive tiden efter kolonierne er blevet solgt, og man burde også godt kunne trække tråde op til nutiden.«
Hun mener, at man måske især bør beskrive, hvad der sker efter 1848, hvor slaveriet officielt bliver afskaffet: »Det er en historie, man tit glemmer, men det var jo altså ikke sådan, at de frigivne slaver fik gode forhold med et trylleslag. Der var en stor sort underklasse, som blev ved med at leve under elendige kår. Der var sågar oprør igen i 1878 på St. Croix, og det er desværre kun Alineas Det sorte guld, som – meget kort – nævner det.«
I forhold til at trække tråde helt op til nutiden mener hun både, at man kunne man gå mere ind i det perspektiv, der handler om, hvordan kolonitiden har påvirket globale magtforhold, og at det ville være interessant helt specifikt at kigge på, hvordan tilstanden er på de tidligere kolonier i dag:
»Gyldendals Dansk slavehandel har noget til allersidst, hvor den lige får rundet det. Den beskriver ganske kort, hvordan Danmark og historien har sat spor ude i verden, men det er et punkt, som man sagtens kunne udfolde langt mere – måske også gerne med mere fokus på de socioøkonomiske konsekvenser, som koloniseringen har haft for de tidligere kolonier,« sigerAstrid Nonbo Andersen.
Det kunne også åbne op for diskussionen om, hvorvidt Danmark skal betale erstatning, som hun tror kunne være interessant for både lærere og elever, og i så fald ville det være godt at have mere materiale at undervise ud fra.
»Jeg kan selvfølgelig ikke udelukke, at det er for ambitiøst at tage den diskussion på folke-skoleniveau, men jeg synes umiddelbart, at det ville være relevant at gøre det – det kunne jo også brede emnet ud, sådan at man kan tale om de andre tidligere danske kolonier som for eksempel Grønland.«

