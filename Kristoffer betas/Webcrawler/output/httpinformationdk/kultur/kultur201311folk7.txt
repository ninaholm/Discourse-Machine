Folk



 
	Utroværdige

	Hvem er ’Danmarks mest utroværdige politiker’? Det er der utvivlsomt mange bud på. Men faktisk fandt en kåring sted i går i den nordsjællandske kommune Allerød. Vinderen af titlen blev Venstres borgmesterkandidat John Køhler.

	Afsatte

	Kåringen af John Køhler til titlen ’mest utroværdige politiker’ blev foretaget af den nuværende konservative borgmester, Erik Lund. Erik Lund er afgående, fordi Venstre og Køhler har brudt en VK-aftale og fået flertal for Køhler som borgmester.

	Returkampspillere

	Ved sidste kommunalvalg havde Allerøds V og K også en aftale om, at den, der blev størst ved valget, skulle have borgmesterposten. Den aftale brød de konservative imidlertid, og efter en ny række aftalebrud blev Erik Lund borgmester.

	Advarende eksperter

	Kommunalvalgseksperter advarer mod at tro, at borgmestervalget i Allerød nu er endeligt afgjort. De peger på, at de udmanøvrerede konservative i de kommende uger frem til konstitueringsmødet vil satse alt på at udmanøvrere Venstre.

