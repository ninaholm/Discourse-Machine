Vegetarvampyren og den kyske jomfru
Med romanserien om teenageren Bella og hendes kæreste, den domesticerede vegetarvampyr Edward, er forlagsfænomenet og mormon Stephene Meyer blevet den nye J.K. Rowling. Det er udtryk for såvel nyromantik som puritanisme, mener forsker
Første bind i Stephenie Meyers romanserie er udkommet i en dansk tobindsudgave på forlaget Sesam. 'Tusmørke', som bøgerne hedder, er udsolgt, men forlaget udgiver en revideret etbindsudgave i januar 2009.


 På en eng i en skov står et ungt par. Kvinden er ganske almindelig. Manden er uvirkeligt smuk. De taler forelsket med hinanden. Han fortæller hende, at han er så tiltrukket af duften af hende, at han har svært ved ikke at slå hende ihjel. Og slubre hendes rosenrøde blod i sig.
Stephenie Meyer, mormon og mor til tre, vågner den 2. juni 2003 op hjemme i glohede Phoenix i ørkenstaten Arizona. Hun har drømt sig til en af årtiets største bestsellere. Nu handler det bare om at få den skrevet. Da hun har lavet morgenmad til småbørnene, sætter hun sig til tasterne. Og hun fortsætter med at skrive hver dag. På dårlige dage bare et par sider. På gode dage et helt kapitel. 
Allerede i september har hun skrevet sin første roman færdig. Twilight kalder hun den. Og i dag, fem år senere, er hun en af det amerikanske bogmarkeds største succeshistorier. Hun har netop udgivet bog nummer fire i den serie, hun drømte sig til i sit tidligere liv som ukendt husmor. Den er udkommet i et ubeskedent førsteoplag på 3,7 millioner eksemplarer. 
Alt i alt har Stephene Meyer solgt 10 millioner bøger i USA, hvor hun for tiden besætter plads 1-4 på dagbladet USA Today's bestsellerliste. En liste, som de senere års helt store bestsellerforfatter, J.K. Rowling nu er forsvundet ud af.
I resten af verden er der blevet langet mere end fem millioner af hendes bøger over disken. Særlig i England er læserne vilde med Meyers mystiske univers. Og det er de også i Tyskland, hvor kritikerne forbavset så til, mens den amerikanske husmor sidste år fortrængte det hjemlige vidunderbarn Daniel Kehlmann fra toppen af bestsellerlisten.
Men det er selvsagt hjemme i USA, at hysteriet omkring Twilight-serien er størst. I mere end 4.000 boghandlere landet over deltager fanatiske Twilight-læsere klædt ud som figurerne i Meyers mystiske univers i store midnatsfester natten til den dag, romanerne udkommer. 
Internetcommunities, fanhjemmesider og Facebook-grupper som 'Because I read Twilight I have unrealistic expectations in Men' vokser frem i hundredvis. Og Twilight-fans kommer rejsende langvejs fra for at besigtige den lille flække Forks, hvor serien foregår. Og hvor bystyret afholder en årlig Stephenie Meyer-dag.
Set i det lys er det ikke så mærkeligt, at de amerikanske produktionsselskaber har været overordentlig opsatte på at købe rettighederne til at filmatisere romanerne. Det relativt lille Summit Entertainment vandt kapløbet, og mandag i sidste uge havde den første film i serien premiere i USA. Forventningsfulde fans var så ivrige, at Twilight røg ind på en tredjeplads på listen over film med flest forudbestilte billetter nogensinde, kun overgået af Star Wars III og Batmanfilmen The Dark Knight, der vel at mærke begge er opfølgere til massive succeser.
Paranormal romance
Twilight-serien hører til i den hybridgenre, som amerikanerne har døbt paranormal romance. Genren er en moderne arvtager til 'gothic fiction' og er kendetegnet ved at blande romance med metafysiske elementer fra fantasy og horror. Typisk består romancen i, at et menneske forelsker sig i et overnaturligt væsen i form af en vampyr eller en varulv.
'Paranormal romance' har endnu ikke slået igennem for alvor i Danmark. Selv om specialforretningerne rapporterer om stærkt stigende interesse for bøger inden for genren, er der stadig tale om et beskedent samlet salg.
Ude i den store verden har paranormal romance til gengæld vokset sig monstrøst stor. Fra 2002 til 2004 mere end fordobledes antallet af bøger, der blev udgivet inden for genren på det amerikanske marked. Den udvikling er forsat, og læserne strømmer til. Det bekræfter ikke alene forlagsfænomenet Stephenie Meyers enorme succes. Også andre forfattere, der begår sig inden for paranormal romance, indtager netop nu topplaceringer på alverdens bestsellerlister. Det gælder blandt andre Laurell K. Hamilton, J.D. Robb og Sherrilyn Kenyon.
Også på fjernsyn hitter det kuriøse miks af romantik og metafysik. Den amerikanske tv-station HBO har netop åbnet op for første sæson af serien True Blood, der er produceret af manden bag blandt andet Six Feet Under, Alan Bal. True Blood handler om en servitrice, der forelsker sig i en 175-årig vampyr, og seertallene er så høje, at man vurderer, serien vil blive HBO's tredje mest populære nogensinde efter The Sopranos og Sex and the City.
Og der er mange andre populære tv-serier inden for paranormal romance på programmet for tiden. Canadiske Blood Ties til eksempel, der handler om en kvindelig privatdetektiv, som bliver voldsomt tiltrukket af en ikke helt almindelig allieret i opklaringen af bestialske forbrydelser, nemlig en 480-årig vampyr. Eller amerikanske Moonlight, der følger vampyr og privatdetektiv Mick St. John, som udvikler et hedt forhold til den unge intelligente journalist Beth Turner.
Tween- og teenagers
Den primære målgruppe for paranormal romance er kvindelige læsere fra 15-25. Tween- og teenagegirls, som de hedder. Det kan Morten Søndergaard godt mærke i sin dagligdag. Marvel-Morten, som han bliver kaldt, er ansat i den gamle københavnske bog- og tegneseriehandel Fantask.
"Vi sælger rigtig mange af de her paranormal romance-bøger. Genren har ligesom overtaget lidt efter den mere rendyrkede horrror, der dominerede op igennem 1980'erne og 1990'erne. Men det er et lidt andet publikum. Der er mange flere piger og unge kvinder imellem," fortæller Marvel-Morten. 
Det lykkes da også kun for Information at finde frem til kvindelige læsere af Stephenie Meyers bøger. De peger alle sammen på, at al den kærlighed nok ikke er noget for mænd.
"Det er ikke så meget en historie om vampyrer, som det er en historie om to mennesker, der bliver helt vildt forelskede. Og så er bøgerne endda fortalt fra en piges synsvinkel. Så det er ikke så mærkeligt, at de appellerer mest til piger," konkluderer 24-årige Maria Røkke Mariager fra Greve.
Men som Bodil Højgaard Larsen på 21 år fra Hemmet grinende indrømmer:
"Min kæreste læser dem altså også, og han er helt vild med dem. Faktisk var det ham, der læste dem først. Han introducerede dem til mig. Først blev jeg helt bekymret. Jeg mener, det er jo amerikanske teenagetøsers favoritbog. Men jeg synes nu, det er godt, han har kontakt til sine feminine sider."
Der er rigtignok også mandlige læsere af Twilight-serien, bevidner Marvel-Morten fra sin plads bag disken i Sankt Peders Stræde. Selvom de er i undertal. Måske er de bare ikke helt så ærlige omkring det, mener den erfarne bog- og tegneseriehandler.
Nyromantik
Rikke Schubart er lektor på Institut for Litteratur, Kultur og Medier ved Syddansk Universitet. Hun forsker i populærkulturelle film, primært inden for action- og horrorgenren. Og så har hun selv skrevet den action- og erotikmættede vampyrroman Bid.
Vampyrgenren opstod under romantikken, forklarer Rikke Schubart. Som en reaktion imod oplysningstidens fornuftsdyrkelse begyndte man at dyrke de store følelser. Og vampyrfiguren er netop repræsentant for den stærke passion. For en utæmmelig seksualdrift. Åndshistorisk betragtet ligger en genre som paranormal romance således i forlængelse af romantikken. Allerede dengang hørte vampyrer og passion sammen. 
I det hele taget befinder vi os for tiden i en nyromantisk periode, hvor vi længes efter passion og spontanitet, mener Rikke Schubart. Og derfor er det ikke så mærkeligt, at bøger om mennesker, der forelsker sig i vampyrer, sælger i millioner.
"Vi lever et liv, hvor hele vores hverdag er gennemorkestreret og rationaliseret. Vi arbejder og går til møder eller går i skole og til fritidsbeskæftigelser dagen lang, og hver dag de næste mange uger er detaljeret planlagt i kalenderen," siger Rikke Schubart.
"Men så kan vi forsvinde ind i et romantisk univers, hvor der ikke er noget, der er planlagt, og hvor passionerne råder. Man bliver kastet hid og did, og man reagerer spontant på, hvad der sker. Når man bliver vildt forelsket i en vampyr, så spørger man altså ikke, nå men hvad så med min månedsløn, og hvad gør jeg med ejerlejligheden?"
Nypuritanisme
Passionerne spiller rigtignok en central rolle i Twilight-serien. Det hele begynder med, at 17-årige Bella flytter fra solrige Arizona til den regnvåde lilleby Forks i staten Washington i det nordvestligste hjørne af USA. Her ender hun i samme gymnasieklasse som den forunderligt smukke Edward. Instinktivt føler hun sig tiltrukket af ham. Selv da hun erfarer, at han er vampyr, drages hun mystisk af ham. Og han kan på sin side kun lige nøjagtigt holde sig tilbage, da han mærker duften af den sprøde jomfrus delikate blod.
Efterhånden vokser tiltrækningen til intens forelskelse. Men i mormonen Stephenie Meyers univers er sex før ægteskabet langt fra i orden. Edward er en domesticeret vegetarvampyr, der højst drikker dyreblod for ikke at forgribe sig på indbyggerne i Forks. Og han ved, at springer han først i kassen med Bella, så vil hans lyst til at suge hende tom tage magten fra ham.
Jovist, drifterne er dødsensfarlige. Men selvom begæret syder og bobler i de to teenagere formår den moralske blodsuger at holde snabelen i bukserne. Og den lidenskabelige længsel forbliver ligesom dyden intakt.
Således er Twilight ikke alene udtryk for en nyromantisk vækkelse, men paradoksalt nok også et produkt af amerikansk nypuritanisme, mener Rikke Schubart, hvis egen vampyrroman er anderledes frivol.
Det er Benni Bødker enig i. Han er forlagsredaktør på Gyldendal og har også selv begået sig inden for vampyrgenren med Nattens børn, der er en romanserie i fire bind, tiltænkt børn og unge.
"Hvor sådan en som Anne Rice førte vampyrerne ind i 1980'erne på en meget eksplicit erotisk måde, er mange moderne forfattere ude i et helt andet ærinde," siger Benni Bødker, der peger på, at vampyrfiguren i løbet af litteratur- og filmhistorien er blevet brugt i overensstemmelse med vidt forskellige dagsordener, der knytter sig til bestemte historiske perioder:
"Vampyren i Nosferatu fra 1920'erne er for eksempel den fremmede, den uhyggelige. Og det er jo ikke tilfældigt, at det er lige inden nazismen, vi ser dette onde overmenneske. Ligesom det ikke er tilfældigt, at romanen I am Legend, der helt klart handler om kold krig, om frygten for atomvåben, blev skrevet i 1950'erne."
Afholdenhedens erotik
Selv har Stephenie Meyer sagt til Time Magazine, at det er J.K. Rowling, der med Harry Potter-sagaen har banen vejen for hendes succes. Børn er nu parate til at læse 500 siders tykke bøger, mens voksne er parate til at læse bøger, skrevet til børn og unge.
Hvad hendes religion angår, forsøger forfatteren at lægge en dæmper på debatten om forholdet mellem hendes tilhørsforhold i en sekt og Twilight-serien. Medierne har fokuseret meget på hendes tro. Og det, synes hun, er lidt underligt, forklarer hun i et interview i USA Today:
"Man hørte ikke folk sige 'Jon Stewart, jødisk forfatter', da hans bog udkom. Åbenbart er det at være mormon bare underligt nok, til at folk synes, det stadig er en interessant historie. Men selvfølgelig er det supernormalt for mig. Det er bare min religion.".
Over for Time Magazine erkender Stephenie Meyer dog, at det, at hun er mormon, spiller en vis rolle for, hvordan hun skruer sine bøger sammen.
"Fordi jeg er en meget religiøs person, er der en tilbøjelighed til, at det i nogen grad kommer ud i mine bøger, men altid ubevidst," lyder det fra bestsellerforfatteren.
Ubevidst eller ej. Det er et faktum, at den afholdenhedens erotik, som Stephenie Meyer prædiker, i dén grad sælger bøger.


