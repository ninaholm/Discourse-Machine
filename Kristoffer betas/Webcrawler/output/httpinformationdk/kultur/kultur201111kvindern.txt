Kvinderne invaderer USA’s stand-up-scene
Sarah Silverman. Tina Fey. Chelsea Handler. Kvindelige komikere bryder stadig mere vellystigt tabuer i USA, så det giver genlyd i medierne
Chelsea Handler.


 WASHINGTON DC — »Jeg blev voldtaget af en læge; det er så bittersweet for en jødisk pige.«
»Jeg vil gerne sige til alle amerikanske kvinder: Hvis din vagina lugter, så brug for Guds skyld ikke vaginalspray. Parfume. Det er jo vanvittigt.« Pause. »Søg læge!«
»En mand og en kvinde står i en elevator. Manden spørger: ’Undskyld, men er det din kusse, jeg kan lugte?’. Kvinden siger: ’NEJ!’ Manden svarer: ’Åh. Nå. Men så må det jo være dine fødder’.«
Sarah Silverman — ophavskvinden bag de tre indledende vittigheder — er den ukronede, jødiske, smukke, på overfladen uskyldigt nuttede dronning af en ny generation af kvindelige, amerikanske komikere, der med brask og bram og munde som havnearbejdere har indtaget stand-up/comedy-verdenen og fået egne talkshows.
Farlig understrøm
Den nu 40-årige Silverman startede på NBC’s populære underholdningsprogram Saturday Night Live (SNL) for lidt over 10 år siden og tilbragte de næste mange år som gæst på andre lignende programmer. Hun har medvirket i film (Jeff Garlins I Want Someone To Eat Cheese With samt sin egen Jesus Is Magic). Hun turnerede i foråret med sit eget show, Peep World, og afsluttede sin tredje sæson af The Sarah Silverman Program. Hendes seneste bog har titlen Sengevæderen. Fortællinger om Mod, Forløsning og Tis.
Silverman har vide grænser. Voldtægter, analt sam- leje, jøder, 9-11, patriotisme, homoseksualitet. Alt sammen leveret med hendes karakteristiske ’sød jødisk pige next door’-attitude, der de seneste år har gjort hende til en fast bestanddel af den amerikanske stand-up-scene.
Mange medier taler om en bølge med bl.a. Silverman, Tina Fey fra SNL og 30Rock — verdensberømt efter sine parodier på Sarah Palin — og den også populære og særdeles vulgære Chelsea Handler, som aldrig er bange for at gøre grin med eget køn i Chelsea Lately, der sendes på tv-kanalen E!. Handler excellerer i sex-vitser, som da hun for to år siden lancerede Obama-kondomet, hvor hun gjorde sig lystig over, hvem der mon havde lyst til at få præsidenten »up her oval orifice« (ordspil på det Ovale Værelse i Det Hvide Hus, red.)
Silverman har også inspireret flere kønsfæller, f.eks. Phoebe Robinson, en diminutiv komiker fra Cleveland, der har turneret med vitser som:
»Når jeg ser en film, hvor der optræder en rigtig laber voldtægtsmand.« Pause. »Så tænker jeg: Hey girl, hvad brokker du dig over.«
Morsomme kvinder?
Og hvor en vittighed som den sidste måske blot ville medføre en trækken på skuldrene i Danmark, kan dristige, direkte kvinder fortsat føre til ballade i det noget mere bornerte USA. Hvor der fortsat langtfra er enighed om, at kvinder overhovedet kan være morsomme.
Nok har komikere som Silverman snart 10 år på bagen, men som The New York Times gør opmærksom på i en artikel i denne uge, er det ikke mere end fire år siden, Christopher Hitchens skrev en klumme i Vanity Fair med overskriften »Hvorfor kvinder ikke er morsomme«.
Selv siger Silverman med karakteristisk deadpan i samme artikel:
»Klage over vittigheder om voldtægt. Helt ærligt. Hvem vil klage? Voldtægts-ofrene? De kan jo ikke engang finde ud af at klage over voldtægterne.«

