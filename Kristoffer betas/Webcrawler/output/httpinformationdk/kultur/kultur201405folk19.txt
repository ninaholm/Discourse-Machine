Folk



 
	Universalister

	’Efterlad toilettet i den stand, du ønsker at forefinde det’, lyder en variant af Kants kategoriske imperativ. Og således holder danske skoler i dag en såkaldt Skole-toiletdag, der skal inspirere til bedre toiletetikette blandt elever (og lærere).

	Nicolás Maduro

	Venezuelas præsident er absolut på de fattigste landsmænds side. Han dekreterer nu, at nationens minimumløn skal hæves med hele 30 procent. Nobelt, men næppe nok: Venezuelas inflation var nemlig på 56 procent i 2013 og galopperer stadig.

	Kalif al-Nahyan

	Forfængeligheden synes grænseløs hos Abu Dhabis toprige enevældige monark. Monumenter og bygninger verden over bærer sheikens navn, deriblandt verdens højeste bygning, et universitet i Wales og nu også Fontaine-bleaus teater i Frankrig.

	Per Mikael Jensen

	Det velspækkede Saxo Bank-finansierede parti Liberal Alliance kan ikke blot tiltrække markante debattører som Henrik Dahl. Nu får partivirksomheden også en rigtig direktør med ledelseserfaring fra TV 2 og Metro-xpress. Et drømmehold?

