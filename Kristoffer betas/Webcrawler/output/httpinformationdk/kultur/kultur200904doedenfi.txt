Døden fik ikke det sidste ord
I går udkom det første af i alt tre værker, som Jakob Ejersbo efterlod sig ved sin død i 2008. Det var forfatterens udtrykte ønske, at trebindsværket, som han selv betragtede som sit hovedværk, skulle blive den litterære offentlighed til del. Selv nåede han aldrig at følge udgivelsen til dørs
Ejersbo. I juli 2008, blot en uge før sin død, talte Jakob Ejersbo for sidste gang i telefon med sin forlægger Johannes Riis. Sammen planlagde de udgivelsesrækken på Ejersbos tre sidste værker. Det er den plan, der trådte i kraft i går med udgivelsen af -Eksil-.


 Den 10. juli 2008 døde en af dansk litteraturs mest lovende stemmer. Måneders strålebehandling og kemoterapi var ikke nok til at redde Jakob Ejersbo fra den kræftknude, der havde sat sig på hans spiserør og endte med at gøre ham tavs. Han blev 40 år.
Men døden fik ikke det sidste ord. Til det sidste kæmpede Jakob Ejersbo for at færdiggøre, hvad han selv betragtede som sit livs værk. Et opus på 1.600 sider, der skulle handle om forholdet mellem Vesten og Den Tredje Verden og udgøre et fornemt punktum for hans forfatterskab, der begyndte med brevromanen Fuga i 1998 og nåede en foreløbig kulmination med udgivelsen af den laurbærkronede kollektivroman Nordkraft i 2002 om narkomiljøet i hans egen hjemby Aalborg.
Ejersbo havde skrevet på historien om Den Tredje Verden siden sin tidligste ungdom, og manuskriptet var så godt som færdigt, da han i 2007 fik konstateret kræft. 
I går, ti måneder efter hans død, udkom den første og længe ventede del af det digre værk. Eksil, som romanen hedder, nåede Ejersbo selv at redigere færdig, ligesom han også selv nåede at sætte punktum for novellesamlingen Revolution, der udkommer senere på året. Men den sidste udgivelse i det ambitiøse værk på i alt tre bøger, romanen Liberty, måtte han slippe før tid, da de belastende følger af kræftbehandlingen blev ham for meget. 
I november 2007 sendte Ejersbo en mail til sin betroede forlægger på Gyldendal, litterær direktør Johannes Riis, der havde forestået redigeringen af gennembrudsromanen Nordkraft. Ud fra en række konkrete instrukser bad Ejersbo Johannes Riis om at gøre manuskriptet færdigt, hvis han, som han skrev, "skulle drage herfra i utide".
I juli 2008, blot en uge før sin død, talte de to for sidste gang i telefon sammen, hvor de planlagde udgivelsesrækken på bøgerne. 
Det er den plan, der trådte i kraft i går med udgivelsen af Eksil. Ifølge forlaget vil bøgerne kunne læses uafhængigt af hinanden, men de vil samtidig komme til at rumme gennemgående personer, der får mere og mere fylde for læseren, efterhånden som man læser om dem. 
Godt rustet
Johannes Riis har af gode grunde ikke haft mulighed for at rådføre sig med Jakob Ejersbo undervejs i redigeringen af den ufuldendte Liberty. Alligevel mener han sig godt rustet til at udføre opgaven. 
"Jeg føler mig på ret sikker grund, når det gælder Jakobs intentioner med værket. Ud over de detaljerede instrukser, han efterlod sig, har vi talt om værket mange gange, både ansigt til ansigt og i telefon flere gange, og i forsommeren 2007 sad vi og gennemgik hele manuskriptet over to dage i mit sommerhus," siger Johannes Riis.
Han understreger, at det kun er almindeligt redaktørarbejde, der forestår, før Liberty er klar til udgivelse.
"Romanen er allerede skrevet igennem fra Jakobs side, så der er ikke tale om, at jeg selv skal skrive til eller finde på nyt. Min opgave består udelukkende i at få proportionerne på plads, rette i åbenlyse uoverensstemmelser og så ellers afstemme forholdet mellem længde og drøjde." 
Johannes Riis medgiver dog, at der ikke er tale om nogen ønskesituation: "Det ville have været optimalt, hvis jeg havde kunnet spørge Jakob til råds undervejs, så jeg kunne være helt sikker i min sag, men sådan skulle det ikke være. Men jeg gør selvfølgelig det, han bad mig om, og gjorde jeg ikke det, ville jeg svigte den tillid, han viste mig. Jakob var meget determineret på at få bøgerne udgivet, for han opfattede projektet som sit hovedværk." 
Personligt projekt
Den udlægning er Christian Kirk Muff, en af Jakob Ejersbos tætte venner og førstelæser på manuskriptet, enig i: "Allerede inden Jakob blev syg, sagde han til mig, at de her bøger ville blive de sidste, han nogensinde skrev. Jeg sagde selvfølgelig 'den er god med dig'. Han smilede og sagde: 'Okay, det er det måske ikke, men der kommer til at gå lang tid, før jeg skriver noget nyt'. Han skrev dem, som var de hans sidste."
Derfor var det også et hårdt slag for Jakob Ejersbo, da det gik op for ham, at han ikke ville leve til at se modtagelsen af bøgerne, fortæller Christian Kirk Muff.
"Trebindsværket var selve grunden til, at Jakob overhovedet begyndte at skrive. Det var et meget personligt projekt for ham, som blev til af en dyb indre nødvendighed og uden kompromiser," siger han og tager en dyb indånding: "Jeg tror, det er enhver forfatters værste mareridt aldrig at komme til at se sine egne værker udkomme. Og det var i hvert fald et af Jakobs værste."
Johannes Riis lægger ikke skjul på, at ansvaret for bøgernes udgivelse hviler tungt på hans skuldre. Selv nåede han undervejs at blive gode venner med Jakob Ejersbo. 
"Jeg føler selvfølgelig en stor forpligtelse til at yde mit allerbedste som redaktør i den her situation. Jeg er glad for, at vi er kommet så langt, og jeg håber, at Jakobs mange læsere ligesom jeg vil finde, at de tilføjer meget til indtrykket af Jakob Ejersbo som forfatter." 

