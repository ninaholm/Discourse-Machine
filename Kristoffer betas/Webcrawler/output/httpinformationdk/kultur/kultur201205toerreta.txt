Tørre tal fastslår filmfondes betydning
For første gang i Danmark har man målt den økonomiske effekt, en regional filmfond har haft på området. Rapporten, som bygger på tal fra FilmFyn, blev fremlagt i Landstinget i går


 Allerede inden Jens Gaardbo får budt velkommen til de fremmødte i Landstingssalen – hvor en undersøgelse af den regionale filmfond FilmFyns effekt på området i går blev fremlagt – bliver lyset slukket, og traileren til En kongelig affære ruller over storskærmen. Filmen er et stykke danmarkshistorie med den meget danske Mads Mikkelsen i hovedrollen, men den er indspillet i Sverige med støtte fra den svenske filmfond Film i Väst, og derfor er produktionsomkostningerne også blevet lagt i det svenske.
I den seneste tid har Information i flere artikler og ledere beskrevet, hvordan Danmark på grund af manglende regionale filmfonde går glip af store investeringer, når produktionsselskaber skal vælge, hvor i verden de vil indspille deres film. Og formålet med gårsdagens erhvervs- og kulturseminar på Borgen var netop at vise, hvilken effekt en regional filmfond har på et område.
2,5 gange pengene tilbage
Som rygdækning for påstanden om, hvad regionale filmfonde betyder for en filmproducent, havde man hentet Peter Aalbæk fra Zentropa ind for at fortælle om de økonomiske overvejelser i forbindelse med en filmproduktion.
»Det første, vi tænker på, når vi skal lave en film, er, hvordan vi kan dreje produktionen, så vi rammer de økonomiske fikspunkter i Europa. Vi sidder simpelthen med et europakort fra begyndelsen, og det er yderst sjældent, at vi rammer Danmark,« fortæller han og fortsætter: »Film, der koster over et vist beløb, har ingen gang på jord i Danmark. Dem skal vi pinedød lave i udlandet, som det ser ud i dag.«
Undersøgelsen, der er den første af sin art, viser, at for de 36 millioner kroner, som FilmFyn investerede i filmprojekter over en femårig periode fra 2007 til 2011, fik man pengene 1,8 gange igen. 60 millioner kroner, lagde filmholdene i området.
Men med et årligt budget på syv millioner kroner har FilmFyn kun mulighed for at støtte produktionsomkostninger fire-fem måneder om året. Hvis man i stedet øgede det årlige budget til 22 millioner kroner, ville man kunne yde støtte året rundt. På sigt vil det ifølge undersøgelsen betyde, at man vil få pengene 2,5 gange igen, og at man over en femårig periode vil kunne skabe 330 arbejdspladser i området.
»Vi tør godt lægge hovedet på blokken i forhold til de tal. Og den faktor, som man kan udregne for Fyn, må forventes at være større for København, fordi de alt andet lige har flere filmfolk, filmstudier og så videre,« siger Anna Porse, der er direktør i Manto A/S, som har lavet undersøgelsen.
Ifølge undersøgelsen er der også gevinster at hente udover økonomisk vækst og arbejdspladser, for filmproduktioner bidrager også til en kulturel udvikling i området, og den øgede omtale og eksponering har gjort det fynske til et mere attraktivt turistmål. De seneste tre år har FilmFyn ifølge undersøgelsen skabt eksponering og omtale til en samlet værdi af 11,9 millioner kroner.
For Peter Aalbæk er det udelukkende en økonomisk vurdering, når han skal vælge, hvor i verden hans film skal indspilles, men det ærgrer ham, at han ikke kan indspille flere film i sit hjemland.
»Dybest set kan jeg være ligeglad med, om jeg skaber 500 arbejdspladser i Danmark eller i Tyskland. Måske bortset fra, når jeg engang imellem har fået et glas rødvin og bliver en smule sentimental,« siger filmproducenten.

