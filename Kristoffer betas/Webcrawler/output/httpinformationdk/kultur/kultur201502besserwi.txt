Besserwissere
Det er både smigrende og skræmmende for forfattere, at der stilles meget større krav til fiktion – digtede historier, der aldrig har fundet sted i virkeligheden – end der gør til beskrivelser af virkelige hændelser


 Selv om jeg selvfølgelig godt ved, at det er misbrug af den magt, der er forbundet med at skrive klummer i Information, føler jeg mig på ingen måde for fin til at give en boganmelder, der har skrevet en vrippen og dum anmeldelse af min seneste bog, Den erigerede vendelbo, et par på lampen. Der er tale om Weekendavisens Klaus Rothstein. Han holder triumferende et enkelt ord op fra min bog og råber Fejl, fejl! Det drejer sig om det vendsysselske dialektord ’kav’, som i bogen forklares og oversættes med ’klodset’ eller ’nærmest klodset’. Så er det at Weekendavisens besserwisser komme rendende og blærer sig med, at han har en fætter i Aalborg. Jo jo, det har han skam, og denne fætter har forklaret ham, at ’kav’ på ingen måde betyder klodset. Det betyder tværtimod (?) akavet! Pis mig i øret, Klaus Rothstein. Hvad er forskellen på klodset og akavet? Efter min mening er det første en glimrende oversættelse af det sidste. Hvis du i øvrigt ikke ved, hvad ’vrippen’ betyder, kan du jo spørge din fætter i Aalborg.
Ahh, det lettede. Med det tyndest tænkelige fernislag af Ytringsfrihed, Version Ubegrænset, over sig, skulle der herefter have stået noget om fede svin. Men på trods af de umådelige mængder af ondt, man kan sige om Weekendavisens fjogede anmelder, må man indrømme, at han ikke hører til de fede. Hverken i den ene eller den anden betydning, forstås. Han er nærmere en mager hund og en prikilut, som vi siger nord for Aalborg. Men selvfølgelig har vi også et seriøst ærinde med denne klumme, vi skammer os allerede over at have brugt typografiske enheder inkl. mellemrum på paphovedet fra Weekendsprøjten. Man kunne selvfølgelig sige, at ærindet i grunden er det samme, den afgørende forskel er bare, at resten af klummen gerne må tages alvorligt. Foranstående svarer til at rømme sig, rense taleorganet for uønsket halskriller. Så vi kan komme videre. Ærindet er fejlfindere og evnen til overhovedet at læse fiktion.
Knep dit blækhus
En bekendt har på min anbefaling læst Julian Barnes’ Flauberts papegøje, en roman – eller snarere en afhandling – hvor Barnes bl.a. fortæller om Flauberts næsten sygelige sans for detaljer og nøjagtighed. Som mange af læserne sikkert ved, var Flaubert også den, der engang gav en kedelig og jævnt talentløs forfatterkollega et godt råd: knep dit blækhus! sagde han. Det skulle Klaus Rothstein prøve, men det er selvfølgelig et sidespring. Barnes fortæller om en engelsk Flaubert-ekspert, intet mindre, der triumferende har råbt fejl, fejl, fordi – mener hun – Flaubert åbenbart ikke har kunnet beslutte sig for, hvilken øjenfarve Madam Bovary havde. Så er de blå, så er de brune, så har de et grønligt skær. Men Barnes gør opmærksom på, at Flaubert netop skriver – endda flere steder – at Madame Bovarys øjne var af »ubestemmelig farve«. Barnes slutter med at give litteraturdamen og Flauberteksperten et fur: det kunne kællingen sgu da godt have lagt mærke til, skriver han. Når alt kommer til alt, er det jo Flaubert, der har betalt hendes husleje! I samme bog beskæftiger Barnes sig også med andre eksempler på fejl i romaner, også fejl der rent faktisk findes, fejl der virkelig er fejl. Min bekendt havde især lagt mærke til en fejl i William Goldings Fluernes herre. Det gjorde ham trist. Nu kunne han ikke læse den bog mere, sagde han. Han havde ellers altid sat stor pris på den. Fejlen er dér, hvor de strandede drenge genopfinder ilden, så at sige. En af drengene tager sine briller af og bruger dem som brændglas. Desværre for forfatteren – og for min bekendt – er det forinden blevet fortalt, at drengen er nærsynet. Og de linser, man bruger til at udligne nærsynethed, kan lige præcis ikke bruges som brændglas. Skid da hul, sagde jeg til min bekendt. Men nej, det ville han ikke. Fluernes herre var død litteratur for ham fra nu af. På grund af Fejlen. Jeg er selv nærsynet, og da jeg fik mine første briller som ti- eller elleveårig, prøvede jeg også at bruge dem som brændglas, sådan som jeg havde set en anden dreng gøre med sine briller. Han var langsynet og for ham virkede det. Jeg forestillede mig ikke andet, end at jeg bare ikke havde tålmodighed nok, for mig var det også en nyhed at læse Barnes’ ’afsløring’ af Fejlen i Goldings bog. Men skid da hul, sagde jeg til min bekendt. Og det mener jeg virkelig. Fejl er ærgerlige, men de forekommer. At forvente andet er småligt og dumt. Når Dickens blev grebet i fejl i sine romaner, udsendte han rettelsesblade, hvor han nærmere forklarede baggrunden for det, der lignede fejl. Så de alligevel ikke var fejl, højst en smule uklart formulerede omstændigheder. Det er selvfølgelig både smigrende og skræmmende for forfattere, at der stilles meget større krav til fiktion – digtede historier, der aldrig har fundet sted i virkeligheden – end der gør til beskrivelser af virkelige hændelser. Men derudover er det nu også meningsløst, hvis en enkelt fejl, som den i Goldings roman, får læseren til at synes, at det er en hel verden, der styrter i grus. Fiktion er jo under alle omstændigheder også noget vi leger, i de bedste tilfælde i smuk fællig. Besserwissere er ikke gode legekammerater. De skal lære, at man kun skal give den som bedrevidende, hvis man virkelig ved bedre. Ellers skal de holde deres kæft. Og i øvrigt tage og tænke lidt over, hvem det egentlig er, der betaler deres husleje.

