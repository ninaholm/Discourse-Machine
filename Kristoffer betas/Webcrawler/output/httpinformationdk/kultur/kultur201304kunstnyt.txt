Kunstnyt

 Olafur Eliasson: Little Sun. Foto: Merklit Mersha  

 Louisiana holder lukket resten af året. Direktør Poul Erik Tøjner har fået kvalme efter at have erfaret i en undersøgelse, at det kun er rige, hvide, midaldrende mænd, der besøger museet for at købe designerskeer. Han udtaler: »Hele formålet med at kunst er at udvide horisonten og vise gæsterne nye måder at tænke på. Men som udviklingen har været for Louisiana, er stedet over de sidste år udelukkende blevet et reservat for en lille gruppe velhavende, etnisk danske personer.«
	Det var sådan cirka nyheden der ramte danske kulturjournalisters mailbokse onsdag sidst på eftermiddagen. Samtidig kom der telegrammer fra kunst­nyhedssites, og når man klikkede på de forskellige links, kom man sågar ind på en falsk udgave af Louisianas hjemmeside, der stadig kan ses på louisianaartmuseum.com.
	Torsdag kunne Kulturnyt på P1 så afsløre, at det var den russiske kunstner Petro Wodkins, der stod bag. Han ønskede at klæde kunstscenen af til skindet. Men spørgsmålet er, om Wodkins overhovedet eksisterer. Måske var han den fake-nyhed, som nogen ønskede at placere. For at klæde medieverdenen af til skindet. Svaret blafrer i vinden et sted derude.
 Samme dag oplyste MoMA i New York i øvrigt, at det fremover vil være åbent alle ugens syv dage.
 Den danske kunstrådgiver Nicolai Frahm, der længe har arbejdet for den engelske storsamler Frank Cohen, åbner i næste uge et udstillingssted sammen med ham i Bloomsbury i London. Stedet, der bliver som en kunsthal, hedder Dairy Art Centre, og første udstilling bliver med John Armleder.
 Til maj åbner Andersens Little Sun Kiosk i Gammel Mønt 2 i København. Det bliver den første kunst-kiosk i verden. Den skal sælge Olafur Eliassons lampe Little Sun, som er udviklet til Den Tredje Verden. Og så skal den vise kunst. Kiosken er åben i to måneder.

