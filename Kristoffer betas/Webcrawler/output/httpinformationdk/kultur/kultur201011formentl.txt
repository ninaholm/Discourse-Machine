'Jeg er formentlig elitær, men det trænger man også til'
Kunst skal ikke frelse verden eller stoppe forurening eller give sigøjnerne tag over hovedet, fastslår billedkunstner Per Arnoldi, der til april tiltræder som ny formand for Kunstrådet. I modsætning til sin forgænger, Mads Øvlisen, mener han ikke, kunst skal provokere og skabe debat
Kunst skal ikke provokere. Slet ikke. Kunst skal heller ikke skabe debat, nej, kunst skal berige. Provokation og debat kan så eventuelt udspringe af berigelsen, mener Per Arnoldi, der i april overtager formandsposten for Kunstrådet.


 »Grænserne for kunst er blevet uklare. I stor kærlighed til og åbenhed over for amatører er meget mere kommet ind under kunstbegrebet, end der er rum for,« siger Per Arnoldi, nyudnævnt formand for Kunstrådet.
Han er foruroliget.
»Ikke over at grænserne er blevet flydende, men over, at de er totalt flydende.«
Når Per Arnoldi til april tiltræder, vil han, sammen med udvalgene, begyn- de med at finde frem til kriterier.
»I stedet for at starte med en handlingsplan. Eller man kan sige, at definitionen af kriterier skal være første skridt til en handlingsplan.«
For ham selv er kriteriet værket. »Det er værket, der skaber sin egen berettigelse, kunst er det, der koncentrerer sit udtryk til det punkt, hvor det ikke kan være anderledes. Det være sig et digt, en dans, et stykke musik eller et billede. Man kan både skabe kriterier for den ordløse kunst og den, der benytter sig af ord.«
»Kunst skal ikke frelse verden eller stoppe forureningen eller give sigøjnerne tag over hovedet,« fastslår han. »Hvis man vil tale om budskab, skal det udspringe af værket selv, ikke tilføjes som noget ekstra. Hvis man vil have debat, kan man skrive en kronik.«
Samtidig understreger han, at al kunst i hans optik er brugskunst: »Man bruger den bare til noget forskelligt i de forskellige udtryk og forskellige sammenhænge. Man kan blive vemodig, glad, opstemt, danselysten, eftertænksom, man kan blive væk, måske lidt klogere, måske lidt rystet og overrasket, måske dejligt dummere,« funderer han. »Men fælles for al kunst er, at kunsten tilbyder sin færdige form som et 'værktøj til oplevelse', et redskab, et instrument vi kan betjene os af.«
'Formentlig elitær'
I modsætning til Kunstrådets afgående formand, Mads Øvlisen, der ønskede provokerende og debatskabende kunst, mener Per Arnoldi ikke, at kunst skal provokere. Slet ikke. Kunst skal heller ikke skabe debat, nej, kunst skal berige. Provokation og debat kan så eventuelt udspringe af berigelsen.
»Kunstens etiske fordring består i at skabe den ypperste artikulation af vores kultur, i sit eget sprog, et æstetisk sprog, som er kunstens eget. Kunst skal være kunst, ikke for sin egen skyld, men for alles skyld. Og er den det, kan man også eventuelt debattere den.«
Per Arnoldi vil desuden skelne skarpt mellem amatørkunst og professionel kunst, som han foretrækker at kalde 'forpligtende kunst'. Den sidste er den kunst, der udsætter sig for at blive målt med den hårdeste alen, siger han.
»Derfor er jeg formentlig elitær, men det trænger man også til.«
»Og lad os så også tage amatørbegrebet alvorligt. En amatør skaber ud af kærlighed til det, han laver, lad det blive ved det.«
- Du taler om værket som det centrale, men er det ikke netop opløsningen af værket, det meste af den moderne kunst er optaget af, i installationer osv.?
»En installation er jo bare et temporært værk, en teaterting. Kunst kan finde sted alle mulige steder, det er ikke det, jeg er ude efter, der er ikke noget, der falder udenfor. Hvis det, der bliver skabt, har kunstnerisk kraft, er der frit valg på alle hylder. Men det kræver, at kunsten har potens.«
Det offentlige rum
Per Arnoldi fremhæver den engelske kunstner Richard Long, der skaber kunst ved at spadsere i landskabet og afsætte spor, på stederne og i tiden. Richard Long arbejder med afstande og størrelsesforhold, udført med det materiale han finder undervejs og med hans egne menneskelige dimensioner som målestok.
»Hvis du går en tur i Kongens Have en dag, hvor det har sneet, ser du måske en sti, der går ved siden af den, der er anlagt, eller som går et helt andet sted. Mennesker går en anden vej end den planlagte, at få øje på det giver blik for vores strukturering af omverdenen.«
Derfor ønsker Per Arnoldi også, at arkitektur og design skal have deres egne udvalg i lighed med musik, scenekunst, billedkunst og litteratur.
»Arkitektur er måden, vi lever på. Arkitektur er måske for flere mennesker meget vigtigere end billedkunsten.«
- Hvad med al den såkaldte kunst, der står foran ethvert rådhus i Danmark?
»Nu er det Kunstfonden, der opstiller den, men det er da rigtigt, at der altid er et problem med det offentlige rum. Værkerne får en permanens, de måske ikke skulle have haft, hvem siger, at netop den komité, der besluttede det og det, var ufejlbarlig?«
En ukvalificeret debat kan dog også få det modsatte resultat, påpeger Per Arnoldi og henviser til den årelange diskussion, der endte med en afvisning af Hein Heinsens skulptur Ringen, Vogterne og Kilen på Store Torv i Århus. Også af den grund er der brug for kriterier, mener han.
»At definere kriterier opfattes som regel som umuligt og for øvrigt også som reaktionært. Men uden kriterier er alt lige godt.«


