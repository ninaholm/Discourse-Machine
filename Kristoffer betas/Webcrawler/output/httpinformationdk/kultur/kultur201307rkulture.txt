R: Kulturen skal inkludere udsatte
De Radikale vil afsætte ’en lille sjat penge’ fra Satspuljen, til at kommuner igennem kulturelle institutioner kan nå ud til socialt udsatte grupper. Det er en god idé, men midlerne skal være mere sikre, mener Dansk Folkeparti


Den kommunale kulturpolitik skal bruges til at løfte socialt udsatte ind i fællesskabet og mindske stigmatiseringen af dem, mener Radikale.»Vores forslag er at bruge en lille sjat penge fra Satspuljerne til at lave kulturpolitik for udsatte grupper,« siger partiets socialordfører, Liv Holm Andersen.»Fordi vi mener, at det kan være en løftestang til at komme ud af et misbrug, ind i uddannelsessektoren eller tilbage på arbejdsmarkedet. Og fordi vi føler, det er helt på sin plads, at vi også ad den vej forsøger at skabe inklusion i samfundet.«Hun har selv fire konkrete bud på tiltag, som nogle kommuner allerede har succes med, og hvor inklusionen styrkes via kulturpolitikken. Det drejer sig om, at bibliotekerne skal oprette læsegrupper for udsatte borgere, kulturen skal bruges som alternativt aktiveringstilbud til unge arbejdsløse på kontanthjælp, frivillige ’kulturguider’ skal tage udsatte børn, unge og deres familier med til kulturelle oplevelser, og det sidste tiltag: ’oplevelsesbusser’, som kan køre børn og unge rundt til for eksempel teatre og museer.Men Liv Holm Andersen lægger vægt på, at eksemplerne skal opfattes som inspiration, fordi det er forskelligt fra kommune til kommune, hvad der fungerer.»Pointen er, at når vi nu putter så mange offentlige midler i kultur – hvilket vi skal blive ved med – så vil vi gerne have, at der bliver sigtet bredere.«Kulturradikal religionPå et møde på Vartov i København har Radikales kulturordfører, Marlene Borst Hansen, tidligere været ude med budskabet om at kombinere kulturpolitik og socialpolitik og bruge kulturen som social løftestang. Dengang sagde Venstres kulturordfører, Michael Aastrup Jensen, til Berlingske, at »det kommer der ikke noget godt ud af.«»Vi skal på Christiansborg ikke detailstyre, hvad museerne skal gøre. Hvis et museum har en god idé til, hvordan man kan gøre noget for en svag gruppe, så fint. Det kan de gøre, uden at vi beder dem om det, og uden at de skal lave rapporter om det,« sagde han dengang.Men Liv Holm Andersen mener ikke, at der er tale om detailstyring: »Ligesom man beder kulturinstitutioner om at lave noget til børn og unge, så vil vi gerne bede dem om også at lave noget til socialt udsatte. Men de skal selv finde ud af, hvordan de vil gøre det, for det tror vi, de er bedst til,« siger hun.Hos Dansk Folkeparti er kulturordfører Alex Ahrendtsen positivt indstillet over for forslaget, hvis man vel at mærke griber det rigtigt an: »De radikale er også kulturradikale. De ser ofte kulturen lidt som en religion med museerne som kirker, der kan bruges til at omvende folk til et bedre liv. Hvis det er den hat, de har på, så kommer de ikke langt,« siger han og peger på, at man i stedet for de usikre satspuljemidler, som udløber efter en periode, bør omprioritere kulturmidlerne, så støtten bliver fast.Desuden mener han, at musikskolers sociale projekter bør prioriteres højt: »Sociale projekter med musik som omdrejningspunkter har en helt enorm effekt. Eleven tager jo musikken med hjem, så på den måde bliver familien også delagtiggjort, det giver disciplin, for det kræver disciplin at lære at spille musik. Man lærer at samarbejde, for ellers kan man ikke spille sammen med andre, og man lærer at lytte til en myndighed, nemlig dirigenten. De egenskaber smitter også af på for eksempel skolen, hvor man også skal lære at lytte og samarbejde,« siger han.
