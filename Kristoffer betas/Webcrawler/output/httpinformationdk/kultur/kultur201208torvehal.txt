Torvehaller med Tivoli-status
Med eller uden solafskærmning er Torvehallerne i København blevet en stor succes som livligt byrum


 Opringning til Arkitekturværkstedets chef, Hans Peter Hagens, en af hovedmændene bag virksomheden Jeudans Torvehaller ved Nørreport i København:
– Jeres markedshaller fylder et år i disse dage. Tillykke med det!
»Jo tak! Tallene viser, at 90.-100.000 personer i alle aldre krydser forbi hver uge. Det er i niveau med Tivolis besøgstal. Og salgstallene i staderne er dobbelt så høje som estimeret.«
– Men der har været problemer med sollyset ...
»Ja, og det blev så gjort til det sædvanlige spørgsmål om, hvorvidt arkitekten skal bestemme alt, hvad der foregår med huset og omgivelserne. Forholdet er, at vi fra starten har skitseret og projekteret flere forskellige slags solafskærmninger, som bare ikke blev udført. Og når så stadeholderne klager, gennemfører bygherren på egen hånd en lappeløsning af problemet.«
– Blev Jeudan ikke sure over dine kritiske avisskriverier for et par måneder siden? Det er vel til syvende og sidst dem, der bestemmer.
»Der er klare juridiske retningslinjer for vores indsats i både udbudsmaterialet og lokalplanen for området.«
– Nu hænger der så et enkelt sted forskellige prøver på andre løsninger af samme billige skuffe med andre materialer og ikke helt så tæt ud til facadeglassets rammer.
»Det vigtigste for os er transparensen, så man kan kigge ind under taget. Fordi hele torvepladsen skal betragtes som et grønt område med overdækninger. Det ligger i forlængelse af Ørstedsparken og Botanisk Have, det gamle voldterræn. Og derfor skal Torvehallerne og området imellem staderne være til at gennemkrydse og opfatte under ét.«
– Er de ikke det nu?
»Jo, delvis om sommeren, når glasportene er hejset op. Men når det bliver koldere udendørs, vil cafeerne gerne have det varmt, hvorimod stadeholderne med madvarer vil have det køligt. Det er åbenbart en vanskelig balance. Jeg synes, det er fint med gode kaffebarer og takeaways, men kød, fisk, ost og grøntsager er blevet underprioriteret.«
– Er det jer, der har tegnet teltene til de udendørs stader?
»Nej, det er det bestemt ikke! Det er helt lukkede plastickuber, hvor vi har tegnet teltoverdækninger rundt om de træer, der ikke er blevet plantet. De skulle stå i samme mønster som hallernes stålsøjler, så det hele kan ses som en stor sammenhæng med løvtag, konstruktioner og passende afskærmning.«
– Hvorfor er der ikke flere udendørs stadeholdere?
»Vel også fordi den side af sagen endnu ikke er prioriteret højt nok. Der skal også gerne være mulighed for at leje en stadeplads for en dag eller en uge ad gangen, så pladsen kan bugne af danske æbler og pærer i sæsonen, eller svampe og blommer. Det er en vigtig del af ideen bag Torvehallerne, som vi netop har fortalt om i Australien.«

