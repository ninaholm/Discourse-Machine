Grauballemanden — gys eller guf!
Er der skeletter i skabet på Moesgaard? Eller under Metroringen i København? Og må der stå lysende halloweenhoveder på kirkegården?


 Opringning til Jane Jark Jensen, udgravningsleder ved Københavns Museum:
— Har I fundet mange skeletter under udgravningen til Metroringen på Kgs. Nytorv?
»Næ. Kun et enkelt kranium, hvor der dengang var voldgrav. Måske stammer det fra svenskekrigene, måske fra en krop på hjul og stejle.«
— Men da I for et par år siden gravede på en byggegrund ved Rådhuspladsen, hvor Skt. Clemens Kirke i sin tid har ligget, fandt I mange børneskeletter fra middelalderen. Nogle af dem er I færdige med at analysere. Hvad er der siden sket med knoglerne?
»De er blevet genbegravet i indviet jord, et andet sted!«
— Hvor befinder resten sig?
»Nogle på Panuminstituttet, nogle på Museet, i åbne papkasser til nærmere undersøgelse, når vi har fået vasket jorden af dem.«
— Og I er ikke nervøse ved dem nu op til halloween?
»Næ, de bliver nok hvor de er ...«
Græskar på grav
Telefon til Klaus Frederiksen, Garnison Kirkegård, formand for foreningen af danske kirkegårdsledere:
— Må man placere græskarhoveder med lys i på danske grave?
»Der er i forvejen både buketter og levende lys og bamser. Så hvis ikke det strider mod egentlige servitutter ...«
— Hvad kunne det være?
»Hensynet til en nærliggende kirke eller kirkegårdens samlede karakter, for eksempel beplantningen. Men af hensyn til de efterladte prøver vi generelt at være imødekommende, uden at det skal ende som ren tivoli. Der har været en enkelt sag på en kirkegård, hvor man diskuterede, om der måtte opsættes elektrisk lyskæde på en grav.«
Forseglet i sin montre
Forbindelse til Bodil W. Johannsen, skoletjenesten på Moesgaard Museum, som huser Danmarks bedst bevarede moselig:
— Er børnene bange for Grauballemanden?
»Det er meget forskelligt. Nogle bliver forskrækkede og tør ikke gå ned i hans mørke rum, andre er mest nysgerrige.«
— Han ser jo temmelig monsteragtig ud. Har I ikke overvejet at sætte en skål slik ind til ham, nu vi nærmer os halloween?
»Nej, han ligger jo godt forseglet i sin montre! Men på allehelgensdag har vi tidligere haft en skuespiller til at agere Grauballemandens morder. Og vi har også haft besøg af Den Hvide Dame oppe i hovedbygningen. Det var meget stemningsfuldt.«

