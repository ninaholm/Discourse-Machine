'Vi var da lidt spændte ...'
Det var et atypisk statsministerportræt malet af en tidligere BZer med hanekam, som i går blev vist frem på Christiansborg
42-årige kunstner Simone Aaberg Kærn taler for Anders Fogh Rasmussen ved gårsdagens afsløring af den tidligere statsministers por-træt på Christiansborg. Hun er venstreorienteret og tidligere BZ'er, men hun er professionel - 'og for mig er det vigtigere, end om vi tilfældigvis ser ens på al-ting,' sagde Fogh i sin tale.


 »Vi var da lidt spændte på, hvordan det ville tage sig ud,« sagde en synligt lettet Peter Fogh Rasmussen efter gårsdagens afsløring af sin ældre og mere kendte bror Anders Fogh Rasmussens statsministerportræt i Samtaleværelset på Christiansborg.
»Det er jo en lidt anderledes kunstner, han har valgt. Men der er noget i hende, som Anders godt kan lide. Hendes mod og hendes idealisme. Det er også det, der driver ham selv  bare på en lidt anden måde.«
Simone Aaberg Kærn, der selv var mødt op til fremvisningen iført sort kjole og med hanekam, er den første kvindelige kunstner, der har portrætteret en tidligere statsminister til samlingen af statsministerportrætter på Christiansborg  og det er Anders Fogh Rasmussen selv, der har udpeget hende.
»Da vi mødtes første gang, gik du direkte til sagen og meddelte, at du var vokset op i et venstreorienteret miljø, og at du var tidligere BZer,« sagde Anders Fogh Rasmussen henvendt til den 42-årige kunstner.
»Og for at være helt sikkert på, at budskabet var forstået, føjede du til, at det ville være højrisiko at vælge dig til at udføre portrættet. Det er det, vi i min branche kalder forventningsafstemning.«
Siden Simone Aaberg Kærn blev færdiguddannet fra Det danske Kunstakademi i 1998, har hun mest gjort sig bemærket med videokunst og især dokumentarfilmen Smiling in a Warzone. I filmen fløj hun i et lille propelfly til Kabul i Afghanistan for at finde en ung kvinde, hvis største ønske var at blive pilot. Anders Fogh Rasmussen lagde ikke skjul på, at netop det projekt var afgørende for hans valg af hende som kunstner.
»Den slags mod er der ikke mange, der demonstrerer. Du krydser grænser, du prøver det nye, du skiller dig ud, du har en dybt professionel tilgang til dit arbejde. Og for mig er det vigtigere, end om vi tilfældigvis ser ens på alting.«
Malet med godkendelse
Det er et farverigt og stærkt symbolladet maleri, Simone Aaberg Kærn har begået. En smilende og solbrændt Anders Fogh Rasmussen er placeret midt i billedet med en bøgeskov på sin venstre side, der symboliserer hans egen rodfæstethed i de danske værdier, og på sin højre side et ørkenlandskab side med et lavthængende Hercules-fly fra krigene i Afghanistan og Irak. Over det hele lyser en fjern ledestjerne som en slet skjult reference til hans nuværende hverv som generalsekretær i NATO. I sin tale afslørede Simone Aaberg Kærn, at maleriet ikke var blevet til uden Anders Fogh Rasmussens godkendelse.
»Han er modig. Men dumdristig er han ikke. Så han bad mig først lige komme med en skitse,« sagde billedkunstneren, der kun havde rosende ord til overs for den person, hun ellers tidligere har beskrevet som sin politiske hovedfjende nummer et.
»Jeg har set dig hjemme hos familien i tryghedens akse, og jeg har overfløjet din barndoms landskaber. Jeg tror, man kan se noget om mennesker ud fra deres geografi, og da jeg hang over Hvidding kunne jeg se dig på cyklen i modvind. Enten hopper man af cyklen og lægger sig i snedækket. Eller også begynder man at elske modvinden,« sagde hun til en lettere blussende Anders Fogh Rasmussen.
Både politiske med- og modspillere var mødt op for at overvære gårsdagens afsløring heriblandt SFs Ole Sohn:
»Til at starte med, tænkte jeg, at der var sådan lidt Scherfigs junglebillede over det. Men nu kan jeg godt se, at der er meget symbolik i forhold til NATO og Afghanistan, og som sådan er det vel en meget rammende beskrivelse af Anders,« sagde han.
Også nuværende statsminister Lars Løkke Rasmussen fandt maleriet rammende.
»Jeg synes, det er et fantastisk billede både af Anders som person, men også af hans tid som statsminister, hvor Danmark med afsæt i danske værdier påtog sig et større internationalt ansvar,« sagde Lars Løkke Rasmussen.
Selv er han endnu ikke begyndt at spekulere i, hvordan han vil lade sig portrættere.
»Nej, det varer forhåbentlig længe, og så må jeg orientere mig i, hvad der er de kunstneriske strømninger til den tid. Det er jo umuligt at forudsige noget om.«

