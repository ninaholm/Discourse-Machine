De afviste elskere
Firserne: De af datidens digtere og forfattere – og kunstnere i det hele taget – der aldrig er kommet ud af 80’ernes skygge, minder i uhyggelig grad om et vokskabinet; udstillede fysiognomier, der ikke længere er i stand til at bevæge sig


 Min teori er aldeles hjemmetilvirket, det vedgår jeg, men det er der vel så mange teorier, der er. Til gengæld er den baseret på erfaring, såvel egen som andres, jeg har talt med om det. Den går ud på, at i de år, hvor man er i trediverne, gør det årti, man befinder sig i på det tidspunkt, ikke rigtig noget indtryk på én. Tidens stil, tendens, smag og behag, man kan ikke tage sig af det. Man er optaget af private anliggender, arbejde, at stifte hjem og familie.
I mit tilfælde er det firserne, der er det årti, der aldrig rigtig gik op for mig. Hvad de betød, og hvad de i det hele taget skulle være godt for. Jeg tænker selvfølgelig ikke på de store begivenheder, som Murens fald i ’89 og den slags, men på gældende mode, tøjstil og også hvad der rørte sig af tidstypiske ting i kulturlivet. Jeg registrerede dog, at hvad det sidste angår, var det en vældig kunstnerisk periode. Hvis absint ellers havde været tilladt og til at få, ville mange af firsernes digtere sikkert helst tilbringe hele døgnet i sortblå huler, læsende op af deres tyndere og tyndere digtbøger, og så ellers hengivende sig til kunstnertilværelsens søde melankoli. Det har aldrig været noget for mig, den slags. Heller ikke de nye cafeer, der dukkede op dengang, hvor kæmpemæssige spejle gjorde det muligt at spotte en kendt, hvis sådan en skulle dukke op, eller selv blive set af så mange som muligt, hvis man tilfældigvis selv skulle høre til stjernerne. Føj og tvi, tænkte jeg de gange, jeg alligevel frekventerede den slags steder, det her er ikke noget for Dem, Nielsen. De er et 70’er-fænomen, kysk og proletarisk, i jævne klæder og med en afgrundsdyb, arbejderkorrekt afsky for mælkekaffe. Men ellers: Hvad folk egentlig lavede – ikke i firserne, men som en følge af årtiets ånd og stil – det interesserede mig faktisk ikke. Nogle blev stinkende rige, lagde man jo mærke til, andre talte om fattigfirserne. Men jeg havde travlt med mig selv, som sagt. Jeg var i trediverne. Engang skulle jeg parkere min kommunistrøde Lada i parkeringskælderen under Israels Plads. Ved et rent og skært tilfælde, absolut utilsigtet, valgte jeg en bås mellem en parkeret Porsche og en anden luksusøse. Da tænkte jeg da godt nok: Der er sket noget, det ser ikke ud til at være 70’erne, det her.
Gudbevares: Oven på 70’ernes kyskhed var det naturligt nok, at unge kunstnerspirer havde et behov for at markere sig og gøre opmærksom på, at de absolut ikke skammede sig over at være kunstnere. Da jeg selv debuterede som forfatter sidst i halvfjerdserne, var der nogle af vores daværende naboer, der bemærkede det. Det var skam interessant, syntes de. Men, spurgte de, har du aldrig haft et rigtigt arbejde? Og i den datidige nutids ånd spurgte de også, hvad jeg mon kunne have af budskab, siden jeg havde skrevet en hel bog. Underforstået, naturligvis: Hvilken nytteværdi havde den i kampen mod det kapitalistiske samfund? Kunst, kunstnerisk ambition, blev opfattet som noget helt privat, dvs. noget samfundsmæssigt aldeles uvedkommende.
Man skal blive til noget
At firsernes kunstnerspirer ikke gad høre på den slags, er absolut forståeligt. Men hvis jeg skal være helt ærlig, havde jeg som sagt meget svært ved at interessere mig for det. Der kom gode digtere ud af årtiet, det er ikke det, men de er netop gode, fordi de ikke helt og holdent lader sig beskrive som ’firserdigtere’. De af datidens digtere og forfattere – og kunstnere i det hele taget – der aldrig er kommet ud af 80’ernes skygge, minder derimod i uhyggelig grad om et vokskabinet. Udstillede fysiognomier, der ikke længere er i stand til at bevæge sig.
Jeg var gode venner med en ældre, nu afdød prosaist dengang. Han havde set det hele før, sagde han. De fleste af dem, belærte han mig, ender med at få sig et rigtigt arbejde – om ikke andet, så fordi det går op for dem, at det er gældende vilkår, at folk selv skal betale deres husleje. Og usikre kunstnerindkomster, så stor en pris for et liv som fri fugl har de trods alt ikke lyst til at betale. Deres fa’er og mo’ar vil også kræve, at de tager sig sammen og tager deres eksamen. Sådan er det jo, sluttede han – som et tidligt forvarsel om en nuværende politikers yndlingsreplik. Som han beskrev det, fik jeg helt ondt af de stakkels mennesker – dvs. gu gjorde jeg da ej. De er altså bare nogle forkælede snotunger, der lever af SU og deres forældres velvilje? spurgte jeg, hyklerisk medfølende. At blive til noget, det er sådan et slags borgerligt mantra. Man skal blive til noget, ens børn skal blive til noget. Det var stadig den ældre forfatter, der docerede for mig. Nogle bliver aldrig til noget, men bliver ved med at drømme om at blive kunstnere. At kunne leve af det. Den ældre forfatter var selv overklassebarn, om end et gammelt og prøvet ét, så han vidste, hvad han talte om. For dem føles det, sagde han, som at blive ved med at rende efter den samme pige, selv om hun hver gang siger nej. Det var da muligt, sagde han – der var en succesrig skørtejæger i det virkelige liv – at de kun elsker hende, fordi hun bliver ved med at sige nej. Men det føles som den store kærlighed. Og det er nu engang ikke de ulykkelige og afviste elskere, der elsker mindst. Vær venlig at skrive om det om et par årtier, når folk forhåbentlig er blevet klogere. Hvis de da nogen sinde bliver det.
Skal jeg nok, lovede jeg. Og det være hermed gjort.

