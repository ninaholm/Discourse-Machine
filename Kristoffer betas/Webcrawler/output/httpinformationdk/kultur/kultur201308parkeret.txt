’Jeg blev parkeret foran fjernsynet på den gode måde’
Hjemme i Sdr. Felding som barn så Thomas Skov tv – masser af tv – ’Lykkehjulet’ og TV/Midt-Vest og Linie 3 og ’Lågen i bogen’. Nu er han selv i tv – som vært på en række DR-programmer. I øjeblikket handler det om små sportsgrene. Han skelner ikke mellem højt og lavt i sin tilgang til tv
Tv-værten Thomas Skov ser op til folk, der tager verden alvorligt, for eksempel tv-dokumentaristen Anders Agger: ’Han har det der stille og rolige noget, det er helt vildt. Når han laver noget, så rydder jeg kalenderen. Ham ser jeg op til.’


 
	Jeg er opvokset med Linie 3 og Amin Jensen og Jydekompagniet. Jeg er gennemsnitlig, men lidt til den mærkelige side.«

	Sådan sagde Thomas Skov fra sit soveværelse med de mørke, brede øjne rettet mod kameraet i en af de små reklamer, der for to år siden introducerede den kække tv-vært i DR’s nye ungeunivers, DR MAMA. Sara Frost havde et tjekket forhold til populærkultur og neglelak. Jacob Hinchely var den uglede selvironiker med fan-boy-T-shirts. Skov var provinscharmøren og allerede kendt som journalistpraktikanten i Anders Lund Madsen De Sorte Spejdere på P3 og dernæst i Det Nye Talkshow på DR1.

	Thomas Skovs seneste selvtilrettelagte tv-program hedder mundret Thomas Skovs Sportsprogram. Og han har sendefladens måske mest langsommelige form for kækhed. Sådan en både lun og lunefuld én af slagsen. Han er sådan en, som alle ville kunne drikke te og spise småkager med. Og som mange godt kan lide på tv. Måske lidt på samme måde som han selv kunne lide den slags tv, han voksede op med i Midtjylland.

	Så det meste

	»Jeg ved ikke, hvornår man i børneopdragelsen begyndte at parkere børn foran fjernsynet, men jeg blev parkeret foran fjernsynet på den gode måde. Det var fedt at sidde og se fjernsyn. Det var også fedt for mine forældre, for så havde de tid til andet. Så jeg tror, at jeg har set det meste,« siger Skov.

	Hans sportsprogram kører nu på anden sæson. Folk kan lide det. Vi sidder midt på gågaden i DR Byen og drikker kaffe, mens Lise Rønne kommer springende forbi. Thomas Skov er opvokset i Sdr. Felding, tæt på Herning, dengang i 1990’erne, hvor der var to kanaler at vælge imellem. Sdr. Felding var en landsby, hvor alle kendte hinanden. Ligesom på DR, siger han. »Man ved, hvornår folk får ny hofte. Man ved alting i Sdr. Felding og i DR.«

	Og man så meget fjernsyn i Sdr. Felding.

	»Jeg husker gode tider, hvor jeg har siddet og set TV/Midt-Vest derhjemme. Jeg husker sådan en som Kai Hartmeyer, hed han, ankeret på TV/Midt-Vest, som lavede en masse gode udsendelser. På et tidspunkt lavede han også en landsdækkende udsendelse, hvor han var ude at spille golf med store personligheder, statsministeren, blandt andre. Og jeg syntes, at det var stort, at Kai Hartmeyer, som var MIN Kai Hartmeyer, pludselig lavede fjernsyn til hele landet.«

	Ned i gear

	I en reklame for DR MAMA siger Skov alvorligt: »Jeg vil gerne portrættere virkeligheden.« Men så stikker han to fingre i halsen og simulerer opkastning over det, han netop har sagt. Det gør han ikke, fordi han ikke vil portrættere virkeligheden, som jo var ungekanalens lille, heroiske mission. Opkastbevægelsen skal måske nærmere ses som en slags ironi over den evindelige distance, som han og ligesindede har til den rene alvor. Man skal pille sig selv ned igen. Ikke stå oven på for store ord.

	Sådan er Skovs introduktioner i hans tv-programmer også. I sidste års bilprogram på DR MAMA lød det: »Thomas vil være en rigtig mand. Sådan en, der ved alt om biler, knastaksler og aerodynamik. Men Thomas ved intet om biler …«

	Og hvis Skov kan sige tingene enkelt, så skal de siges enkelt. Gennemsnitligt, men lidt til den mærkelige side. Sidste år og igen i år har han lavet et såkaldt fordybelsesshow i forbindelse med Zulu Comedy Awards. »Det bliver en time, hvor han sammen med publikum sørger for at komme helt ned i gear og op i humør. Kom og fordyb dig,« står der i reklamen for det.

	Helt ned i gear. Det er den slags tv, Skov er vokset op med. Og for ham er alt fedt. Der er ingen hierarkisering i superlativerne, når han fortæller om dengang og om nu, der er ikke noget, der er højt og noget, der er lavt:

	»Jeg har set meget Eleva2eren, og det husker jeg som en god ting, hvor hele familien var samlet hver fredag aften. Der var fredagsslik, og det var så hyggeligt. Jeg kan ikke huske, hvad der var i Eleva2eren, jeg kan bare huske, at jeg har set det. Tidligt blev jeg vild med at lave krydsord, og Lykkehjulet var jo ligesom at lave krydsord i fjernsynet. Det var fantastisk. Som regel havde min far gættet ordet, før jeg havde. Jeg kan huske, at det var en stor ting, hvis jeg kunne nå at gætte det, før min far gjorde. For der gik konkurrence i det. Jeg drømte også om at være med i det, til at hive i det der store hjul og til at kunne vælge fra den der butik. Det var fedt. For 1.500 kroner Hummel joggingtøj,« siger Thomas Skov.

	Så holder han en sigende pause – så kan vi begge to sidde der i DR Byen og se det tøj for os, for hele 1.500 kroner – og så fortsætter han: »Mine forældre havde på et tidspunkt et lille firma, der importerede glas fra Mexico og solgte dem videre. Og så kommer de her glas i Lykkehjulet. Det var kæmpestort. Det var det største for sådan en lille dreng at se sine forældres glas i Lykkehjulet.«

	Da Skov var barn, var der DR og TV 2. Nu ses det meste ungdoms-tv på de kommercielle kanaler, som især MAMA forsøgte at være et alternativ til. Skov har været på DR, lige siden han fik praktikstillingen på P3:

	»Jeg har også altid været meget fascineret af DR. Ud over ’7400 Herning’ og ’7280 Sdr. Felding,’ så var det eneste postnummer, jeg kunne, da jeg var barn, ’2860 Søborg’. For når jeg så Børne1eren, og man kunne vinde en eller anden konkurrence, så skulle man altid sende et brev til 2860 Søborg. På den måde har DR altid været en god ven. Og jeg har set så mange ting, der har været, og haft så mange oplevelser med DR. Lige pludselig at være en del af det, det er sgu ret skørt, i virkeligheden.«

	Tv for en dag

	Skovs spæde tv-debut fik han i TV 2’s børneudsendelse Lågen i bogen, hvor børn kunne få lov til at være noget for en dag:

	»Hvis man drømte om at være brandmand, så kunne man blive det. Så jeg skrev et brev ind og sagde, at jeg godt kunne tænke mig at være ishockeyspiller. Og så lige pludseligt skrev de fra TV 2: ’Du skal være ishockeyspiller for en dag’. Det var stort. Et eller andet sted er jeg stadig den niårige dreng, der får lov til at lave ting på tv. Nu er jeg bare lidt ældre og prøver nogle andre sportsgrene. Men i princippet er det meget samme program, jeg nu laver,« siger han.

	I første udsendelse af Thomas Skovs Sportsprogram dyrker Skov sjipning med standupkomikeren Geo. I anden udsendelse står den på ringridning med Jim Lyngvild. I hver udsendelse af sportsprogrammet opsøger Skov et nyt miljø med nye passionerede særlinge. Her er det netop virkeligheden, han gerne vil vise. At der findes andre miljøer og andre muligheder.

	»I Sdr. Felding var der rigtig mange, der gik til fodbold, men det var ved gud ikke alle, der var gode til det. Det var det, man gjorde, fordi det var det, man vidste, at man kunne. Jeg gik til fodbold, og så gik jeg til standarddans, fordi mine forældre sagde, at jeg skulle. Men det kan da godt være, at jeg skulle have gået til voltigering i stedet. Det kan da godt være, at det var der, jeg havde fundet lykken. Og så er sport bare fedt. Det ER fedt. Ikke bare på denne der nørdemåde, hvor man går op i spillere og fodboldklubber, og hvad de er værd, men at røre sig. Det kan jeg godt lide at gøre, og det kan jeg godt lide at vise andre, at man kan gøre.«

	Dermed ikke sagt at Skovs tv-formidling skal tænkes som et opdragelsesprojekt:

	»Det kan du godt hælde ind i det nu, men det er ikke sådan, vi har tænkt det – at vi skal have folk til at røre sig. Det er kommet den anden vej. Vi vil gerne lave et fedt program om sport, og så kan man også lære, at det er fedt at gå til sport. Det er ikke som sådan en mission. Der er godt nok en speak, hvor jeg siger: ’Jeg er på en sportsmission.’ Men jeg er i virkeligheden lidt træt af missioner.«

	Ikke for mor

	Seerne er både abstrakte og konkrete. Der er tallene, man kan tjekke, dagen efter at udsendelsen har været vist: »Det er bare Gallup-ros. Men hvis der er 100.000, så er jeg mere glad, for så ved jeg, at det, vi har lavet, er noget, som nogle har fået noget ud af.«

	Så er der de folk, der stopper én op på gaden og roser. Og så er der dem i stuen hjemme i Sdr. Felding.

	»Jeg ved, at mine forældre ser det hele. Det er et meget godt pejlepunkt, at hvis min mor ikke ringer eller skriver, så har det været noget lort. Da MAMA fandtes, lavede jeg på et tidspunkt et program (Verdens bedste tv-program, red.), hvor jeg lavede en nøgenkalender sammen med reality-stjernen ’Flotte Fyr’ (fra TV3’s Sommer i Sunny Beach, red.), og det var meget noget med at være nøgen i fjernsynet. Da ringede hun ikke. Så tænkte jeg: Orv, det er ikke godt. Jeg talte med hende senere hen, hvor hun sagde: ’Det var nok ikke mig, der skulle se det.’«

	Thomas Skov tænker, at han jo nok på sigt kommer til at lægge noget af ironien på hylden. Han ser op til folk, der tager verden derude alvorligt, for eksempel tv-dokumentaristen Anders Agger, som i øvrigt også er fra Midtjylland: »Han har det der stille og rolige noget, det er helt vildt. Når han laver noget, så rydder jeg kalenderen. Ham ser jeg op til.«

	»Og så kan jeg heller ikke sige mig fri for at se Den Store Bagedyst. Hvis du beskriver programmet for mig, så lyder det ikke som noget, jeg har lyst til at se. Men jeg gør det alligevel. Det er det her med rigtige mennesker i fjernsynet, og folk, der kan noget. Det synes jeg er fedt. Og det er også spændende. Hvordan går det med den muffin? Falder den sammen? Hvad sker der? Og i går så jeg Stjerner på vippen. Det gjorde jeg, fordi jeg er ret nysgerrig. Hver gang der kommer noget nyt, ser jeg det. Alt skal have en chance.«

