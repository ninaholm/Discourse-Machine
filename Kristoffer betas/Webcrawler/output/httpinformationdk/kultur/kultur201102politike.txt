Politikere bruger DR som kampplads
Det er partierne bag det seneste medieforlig, som dikterer DR's public service-krav. Og derfor vedbliver DR at være en værdipolitisk kampplads, siger eksperter


 Mere frihed og mindre detailstyring af Danmarks Radio. Det lovede kulturminister Per Stig Møller (K), da han i sidste uge satte punktum på den nye public service-kontrakt for DR.
Men kontraktens længde er vokset fra 14 til godt 20 sider siden sidste kontrakt fra 2007. Og det vidner om, at regeringen, Dansk Folkeparti og Liberal Alliance, som sidste år indgik medieforliget, stadig ønsker at styre DR helt ned i detaljen, vurderer Frands Mortensen, der er professor i medievidenskab ved Aarhus Universitet.
»I forhandlingerne bestemmer de mediepolitiske ordførere, hvad der skal stå i kontrakten. Det er en form for byttehandel, hvor kontrakterne bliver større og mere detaljerede for hver gang. Det sker næsten aldrig, at de skærer noget væk,« siger han.
»DR kommer først senere ind i processen. Og hvis forligspartierne har et specifikt krav, så kan DR ikke gøre noget ved det. Det er et påbud, ikke en traditionel forhandling.«
Der er ikke noget nyt i, at partierne bag medieforliget præger kontrakten ned i detaljen, påpeger Frands Mortensen:
»Jeg er overhovedet ikke overrasket over, at det nuværende flertal gør det her. Det har de gjort siden 2002, hvor de første gang indgik en public service-aftale. De har hele tiden bestræbt sig på at få mere detailstyring.«
Protestantisk kulturarv
I den seneste kontrakt er DR som noget nyt blevet pålagt at lægge særlig vægt på »den kristne kulturarv« (se Informations artikel) for blandt andet at tilgodese radioens morgenandagt og dækningen af gudstjenester. Og det er i tråd med traditionen for, at tidens herskende politiske strømninger øver indflydelse på indholdet af DR's public service-forpligtelse.
»Da Elsebeth Gerner Nielsen (R) var kulturminister, skulle Danmarks Radio tage sig af 'kulturel mangfoldighed' i Danmark. Så blev det lavet om til 'den danske kulturarv', da Brian Mikkelsen (K) og Dansk Folkeparti lavede medieforlig i 2007. Og nu er det så blevet til den 'danske og kristne kulturarv',« siger Frands Mortensen og spørger retorisk: »Mon kravet næste gang skal være den protestantiske kulturarv?«
Professor i medievidenskab ved Købvenhavns Universitet Stig Hjarvard er enig i, at politikerne bevidst bruger Danmarks Radio som kampplads:
»Det er et led i den almindelige kulturkamp. Både DR og TV2 har de seneste 15-20 år fået betonet deres betydning for dansk kultur, for udviklingen af og bevarelsen af danskhed,« forklarer han og tilføjer: »Men det er udtryk for en større detailstyring, at man har indskrevet 'kristen kulturarv'. Det er en fremhævning af danskhed på bekostning af et engagement i den globale verden.« siger han.
Hurra!
Både Stig Hjarvard og Frands Mortensen ser vægten på kristendom som et udtryk for, at forligskredsen har tilgodeset den kirkelige organisation Kirke og Medier.
Organisationen fejrer da også den nye public service-kontrakt med et »hurra« på sin hjemmeside og skriver:
»Den kristne kulturarv - herunder morgenandagt og dækning af højtider - er nævnt direkte! Det har vi talt om og lobbyet for i tre år.«
Christian S. Nissen, der var generaldirektør for DR fra 1994 til 2004, synes, han kan genkende Dansk Folkepartis fingeraftryk i den nye ordlyd. Men han tvivler på, at passussen om den kristne kulturarv reelt vil få nogen betydning for DR's programmer.
»Den vækst inden for kristne programmer, der har været de sidste par år, er jo sket, uden at kristendom har været beskrevet i kontrakten. Jeg tror ikke, den nye formulering vil have reel effekt på DR's programmer. Det har mest handlet om at plante nogle kulturpolitiske flag på marken,« siger han.
»Når politikere vil vise handlekraft og sætte fingeraftryk har de to muligheder: send flere penge, eller lav flere regler. Der bliver ikke fjernet gamle regler, men nye regler bliver lagt oven på. Sådan er det også her,« siger han.

