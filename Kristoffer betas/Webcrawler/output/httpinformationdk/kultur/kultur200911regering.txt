Regeringen afviser at yde kulturinstitutioner krisehjælp
Den private støtte til kulturlivet skrumper ind på grund af finanskrisen. Men selv om det rammer kulturinstitutionerne hårdt, er der ingen hjælp at hente fra Venstre. Det møder kritik fra oppositionen, der mener, at regeringen har gjort kulturlivet alt for afhængigt af fondsstøtte


 Kulturudbuddet er blevet konjunkturbestemt. Det konkluderede kulturpolitiske eksperter i Information tirsdag. Baggrunden er, at flere af de store fonde, der normalt flittigt støtter kulturelle formål, holder igen med donationerne. Uden støttekronerne får især kulturinstitutionerne svært ved at holde det nuværende niveau og finde plads i budgettet til nyerhvervelser og nyskabende projekter.
Alligevel mener Venstres kulturordfører, Troels Christensen, at der ingen grund er til at være bekymret.
»Det er vigtigt at have store og gode ambitioner for kulturen, men det er også vigtigt, at kulturinstitutionerne har styr på deres økonomi og ikke baserer sig på usikre midler,« siger han og afviser at erstatte den manglende fondsstøtte med offentlige kroner.
Den holdning er oppositionen langtfra enig i. Socialdemokraternes kulturordfører, Mogens Jensen, mener, at det er vigtigt at styrke den offentlig finansiering af kulturlivet.
»Det er den eneste måde at skabe et holdbart fundamentet for, at alle danskere kan opleve kunst og kultur. I stedet har vi de sidste otte år set vigende offentlige bevillinger, så de i dag er på et lavere niveau end i 2001. Så er det klart, at fondene kommer til at spille en langt større rolle, for det gør, at kunstnerne og institutionerne bliver afhængige af de private donationer,« forklarer han.
Hos SF er man heller ikke begejstret for regeringens strategi for, at private støttekroner skal gøre sig mere gældende på kulturområdet.
»Når virksomhederne trives, kan man muligvis godt få en masse kultur ud af det, men det går ikke i nedgangstider. I stedet for et stærkt kulturliv og gode kulturpolitiske beslutninger får vi et kulturliv, der er dikteret af konjunkturerne,« siger kulturordfører Pernille Frahm (SF).
Både SF og Socialdemokraterne mener, at de offentlige udgifter til kulturområdet burde stige, nu hvor private midler ikke gør sig gældende i lige så høj grad som før finanskrisen.
»Hvis man vil kalde sig selv en kulturnation, må man sørge for, at man holder kulturen i live. Et godt eksempel er Frankrig, der allerede har forhøjet det offentlige tilskud til kunst og kultur med omkring én procent,« siger Pernille Frahm.
Hun frygter, at særligt de anderledes og nytænkende projekter får svært ved at blive realiseret, hvis ikke det offentlige griber til lommen.
Ingen 'kulturpakke'
Venstres Troels Christensen er uenig og mener ikke, at færre midler til museer, teatre og koncertsteder er en trussel mod udvikling og kvalitet.
»Man må simpelthen knokle hårdere, når vi er nede i en økonomisk bølgedal. Det skaber også udvikling og innovation, når man på den måde skal tilpasse sig nye vilkår,« understreger han.
Den vurdering køber Mogens Jensen ikke:
»I så fald kunne man bruge det samme argument over for bankerne og erhvervslivet, der har fået lånepakker og kreditpakker. Der sker hele tiden udvikling i kunsten. Men det kræver finansiering,« siger han.
Troels Christensen er også uenig i, at regeringen er gået for langt i forhold til at gøre kulturinstitutionerne afhængige af den private støtte.
Han henviser til, at den private støtte kun udgør en lille del af det samlede økonomiske grundlag for kulturinstitutionerne, og at det er kulturinstitutionernes egen skyld, hvis de private donationer er blevet en sovepude.
»Der bliver allerede brugt offentlige midler på kulturområdet i stor udstrækning. Lige i øjeblikket gælder det altså om at få folk i arbejde,« siger han.
Men støtte til kulturlivet skaber netop vækst. Det mener Mogens Jensen, der undrer sig over, at det er Venstres kulturordfører selv, der skubber kulturpolitikken ned ad den politiske dagsorden. I stedet henviser han til adskillige undersøgelser fra bl.a. Copenhagen Business School, der ifølge ham slår fast, at »oplevelsesindustrien« har både høje vækstrater og en stor afledt økonomisk effekt på andre erhverv.
»Kunst og kultur er lagkagepynt for regeringen. Men kunst og kultur er en stor udviklingskraft i sig, og det har man slet ikke fattet,« siger Mogens Jensen.


