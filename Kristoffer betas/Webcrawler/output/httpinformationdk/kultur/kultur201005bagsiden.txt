Bagsiden: Dyrene i zoo må ikke fodres - men de må gerne ædes
Flodhestetæer, krokodillekød og skorpioner er blandt de delikatesser, man kan få serveret i restauranten i Beijing Zoo


 BEIJING - 'Det er forbudt at fodre dyrene', advarer opslag de besøgende i Beijings Zoo. Til gengæld skal man være velkommen til at spise dem, lyder opfordringen fra samme zoologiske haves restaurant, der på sit menukort nu kan tilbyde eksotiske delikatesser som krokodille og skorpion.
Efter at have set på de udstillede dyr i deres bure, kan restaurantgæster endvidere gnaske på flodhestetæer, kænguruhale, anti- lopepenis, medmindre de da ønsker at nyde en skålfuld myresuppe.
Salget af de nye dyre- delikatesser har afstedkommet et ramaskrig, siden den statslige avis, Fazhi Ribao (som udgives af Kinas justitsministerium) bragte historien i sidste uge.
»Det er yderst upassende, at en zoologisk have sælger den slags retter,« siger Ge Rui, en talsmand for Den Internationale Fond for Dyrevelfærd.
»Enhver zoo må i stedet se det som en af sine fornemmeste forpligtelser at fremme kærligheden til dyr og ønsket om at beskytte dem. Men ved at sælge ud af kødet fra dyr, man holder i bur, er man kun med til at øge rovdriften på dyrene i den vilde natur. Der er tale om en socialt set dybt uansvarlig handlemåde.«
Chang Jiwen, en jurist fra Kinas Akademi for Socialvidenskaber, som er ved at forberede en ny kinesisk dyreværnslov, ligger helt på linje med Rui: »Det er muligt, at det er lovligt, men moralsk forsvarligt er det ikke. Det er højest upassende og i strid med de etiske principper, som må gælde for en zoo.«
Overvejer menukortet
Også på internettet er der overvægt af kritiske indlæg: »Hvordan mon det føles at se på dyr, som er spærret inde på meget lidt plads, når man lige har spist deres brødre og søstre?,« skriver den berømte kinesiske forfatter Zheng Yuajie på sin blog.
Indehaverne af Beijing Zoo har ikke ønsket at kommentere over for The Guardian, men har tidligere udtalt til lokale medier, at kødet ikke stammer fra Zoo selv, men fra »eksotiske dyrefarme«, og at man har solgt disse retter i årevis med myndighedernes fulde godkendelse.
Efter den megen negative mediedækning vil  restaurantledelsen dog nu tage menukortet op til fornyet overvejelse - det omfatter ud over førnævnte retter også serveringer med skorpioner, påfugle, strudseæg, hajfinnesupper og andre delikatesser, der kan fås for mellem 100 og 1.000 yuan (87 - 870 kr.).
Kritikken er et tegn på nye tider. Tidligere oplyste infostanderne ud for de indeburede dyr i zoologiske haver, hvilke af dyrenes kropsdele der var mest velsmagende og hvilke, der kunne indgå i fremstilling af traditionel kinesisk medicin.

© The Guardian og Information Oversat af Niels Ivar Larsen

