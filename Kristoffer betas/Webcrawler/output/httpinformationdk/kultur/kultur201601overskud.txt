Overskud er overklassens nye valuta
I overklassen taler man ikke meget om penge eller kunst. Til gengæld taler man om at engagere sig i skolearrangementer, legeaftaler og hjemmebag. Overskud er den nye valuta, og de, der har råd til at gå hjemme, mens børnene er små, får os andre til at se fattige ud. Sådan lyder konklusionerne i antropologs nye bog
 Det er en meget stor symbolhandling at bage … Duften i huset. At komme med noget hjemmefra og ’se hvad vi kan’


 Når du sætter tænderne i et stykke bagværk med luftig krumme, knasende sprød skorpe og perfekt afbagning til fælles morgenmad i dit barns klasse, så har det en bismag af ulighed. I sit feltarbejde i den økonomiske overklasse fandt antropolog og adjunkt ved Aarhus Universitet Dil Bach, at involvering i børnenes hverdag havde højeste prioritet. Og det fik hende blandt andet til at reflektere over, at socialt engagement ikke kun er en blød værdi.
»Det handler om tid. At have meget af den og være gavmild med den. Det er dårlig stil at vise sin økonomiske rigdom, men det at vise overskud er jo også at demonstrere, at man har mere end andre. Og som etnologen Marcel Mauss sagde, så er det at give en ret magtfuld position. Man gældsætter andre,« siger hun.
I tre år besøgte Dil Bach 15 familier i en af landets rigeste kommuner utallige gange, og nu er hendes observationer udkommet i bogen Overskudsfamilier – om opdragelse, identitet og klasse blandt velstående familier i Nordsjælland. Hun var blandt andet interesseret i at vide, hvordan man vælger at indrette sit liv, når man kan gøre det helt uden økonomiske begrænsninger:
»Det overraskede mig at se, hvor meget kvinderne stadig er hjemme i de virkelig velstående familier. Men det er jo ikke kvinder, der går hjemme for at støtte deres mænd. Det er au pairens opgave at stryge skjorter. Nej, de gør det for børnenes skyld, og det holder dem fuldt beskæftigede. Ofte når jeg kom forbi, var de jo på vej til et arrangement i børnenes institutioner og stod og bagte til det,« siger hun.
Social kapital
Pierre Bourdieus sociologiske teorier har domineret forskningen i en grad, så kulturel kapital er blevet et velkendt begreb – også uden for universitetet. I sin tredeling af kapitalen i økonomisk, social og kulturel er det nemlig sidstnævnte, der var mest revolutionerende og også optog Bourdieu mest selv. Den sociale kapital beskæftiger han sig kun med på skitseplan, mener Dil Bach. Og måske er det derfor, at vi har ladet kulturel kapital få næsten samme status som den økonomiske i den dominerende samfundsanalyse.
»Og så kan vi veluddannede mennesker jo godt lide at tænke, at uddannelse er magt,« indskyder Dil Bach.
Men med sin undersøgelse peger hun på, at den sociale kapital har overordentlig stor betydning for, hvordan vi opfatter os selv og andre, og ultimativt hvilke muligheder vi har i livet. Det virker tilmed, som om overklassen har været bevidst om dette længe, siger Dil Bach.
Hun fandt, at man bør dele motivet for den danske overklasses vægtning af det sociale op i to forskellige former. Først en mere kulturelt betinget: Den danske egalitære tanke og det reformpædagogiske ideal om det hele barn og legens og det sociales positive potentiale er også stærk i overklassen:
»Der var en far i en af de meget etablerede rige familier, der sagde til mig, at det for ham var ligegyldigt, om børnene blev statsministre eller håndværkere – bare de er glade. Dette lave faglige ambitionsniveau er ret usædvanligt for et samfunds dominerende lag og noget, som overrasker andre steder i verden, hvor jeg fortæller om min forskning. Jeg mødte ikke tigerforældre én eneste gang i mit feltarbejde.«
Men der er muligvis også en anden grund til, at der netop i overklassen fokuseres på barnets sociale evner. For at finde den forklaring skal vi helt tilbage til 1700-tallets Frankrig og hoffet i Versailles. Sociologen Norbert Elias har beskrevet, hvordan man allerede dengang fokuserede på betydningen af, hvordan man blev opfattet af andre. Monarker har altid haft og har også i dag følge af personer, hvis eneste krav på den position er, at hoffet finder deres selskab behageligt. At være i stand til at netværke og indynde sig hos de rigtige mennesker kunne dengang betyde forskellen på at bevare sin status ved hoffet eller blive smidt ud til pøblen.
»Så det handler måske også om et særligt overklasseetos,« siger Dil Bach: »Det ville også kunne forklare, hvorfor almindelig høflighed og social opmærksomhed fungerede helt naturligt for børnene i de virkelig etablerede familier, mens mødrene i de mere nyrige familier konkret instruerede deres børn i at opføre sig ordentligt, inden de skulle ud ad døren. Det var helt tydeligt, at man i de etablerede familier havde en næsten instinktiv velopdragenhed. Som en dreng i en af disse familier sagde til mig: ’Når vi er hjemme hos en, der hedder Mads Frederik, så skal vi opføre os ordentligt, ikke bare som derhjemme, men endnu bedre derhenne’. Det var altså ikke sådan, at de bare kunne hænge i gardinerne derhjemme. Der var der mere markant forskel på ude og hjemme i de mere nyrige familier.«
En ekstra skolestue
Forskellen på forældres evne og muligheder for at opdrage børnene til at være socialt velfungerende bidrager lige så meget til uligheden, som de økonomiske og kulturelle forskelle gør. Dil Bach mener, at det bliver særligt tydeligt i disse år, hvor institutioner kræver mere og mere engagement fra forældrene. Som også Information har beskrevet tidligere, så gælder det særligt skolen.
Dil Bach og andre forskere ved DPU kalder spisestuen for en ekstra skolestue, fordi skoler både forventer og kræver af forældrene, at de involverer sig langt mere i børnenes skolearbejde end tidligere.
Men der stilles ikke kun krav til forældrenes engagement i det faglige. Som Dil Bachs forskning viser, så er det også afgørende, at forældrene kommer til møder, sociale arrangementer, tager ansvar for mobbeforebygning ved hjælp af for eksempel legegrupper på tværs af en skoleklasse og sørger for, at deres børn har det bedst mulige fysiske udgangspunkt for læring. I det hele taget synes skoler og andre institutioner at være dybt afhængige af forældrenes engagement.
»Man kan på den ene side sige, at det er konsekvensen af et reformpædagogisk ideal med fokus på det hele barn. På den anden side kan man sige, at institutionen har deres egne behov, der ikke har noget med pædagogik at gøre, men handler om, at når man er så mange samlet på et sted, og der er meget få lærere eller pædagoger, så er der nogle egenskaber, der er nødvendige, hvis det skal fungere. Børnene skal nærmest tæmmes.«
I det perspektiv er det vigtigt, at forældrene sørger for, at børnene er veludhvilede, får en varieret kost og er socialt hensynsfulde.
Og hvad er problemet så, når der er nogle, der faktisk lever op til de krav – kunne man med rette spørge.
»Jeg vil hævde, at overklassen er med til at sætte nogle standarder, som andre har svært ved at leve op til,« siger Dil Bach: »Når mødrene går hjemme eller har meget fleksible arbejdstider, så kan de hente deres børn tidligt i institutionen, er opmærksomme på, at de spiser godt, kommer tidligt i seng, ikke har for meget skærmtid, men bruger den energi, der ikke er plads til at bruge i institutionen, og forældrene kan selv bidrage til arrangementer og involvere sig i hele klassens trivsel. Det gør det sværere for andre at sige fra og får dem til at se ud, som om de mangler overskud.«
Forklædte penge
Dil Bach kommer til at tænke på Nicaragua. Og et studie som hun har læst om landets skolesystem.
I Nicaragua er det forbudt at betale skolepenge, fordi det er politisk bestemt, at skolen skal være gratis for alle. Men skolerne er lige så fattige, som landet er generelt, så de har brug for både ting og tjenester fra forældrene for overhovedet at kunne afvikle undervisning. Men disse ting og tjenester bliver omtalt som gaver – fordi det skal de.
»Det er jo en slags forklædte penge, men fordi det ikke kaldes det, så skjuler det, at det handler om at have råd. Og forældre, der ikke har det, bliver ikke opfattet som fattige, men som umoralske, fordi de ikke er gavmilde. Der er noget af det samme på spil her. Vi forventes at bidrage – også med vores tid, og hvis man ikke gør det, så gider man ikke fællesskabet. Men det kunne også handle om, at vilkår er forskellige. Nogle har måske et job, hvor man kan flexe, og så kan man godt være med til morgenmad med sønnens skoleklasse. Andre har ikke. De skal møde kl. 7 og kan ikke nå at bage kage eller boller inden skole og i øvrigt blive hængende og sniksnakke og hjælpe med at rydde op til kl. 9.«
Hvad der kendetegner vores syn på forældre i dag, beskriver Dil Bach også med ordet ’forældredeterminisme’. Altså den tendens, at barnets opførsel reflekterer tilbage på dig. Er barnet uregerligt og ’utilpasset’, så vil andre opfatte det, som om du ikke magter forældreopgaven. Kombinationen af den sociale kapitals betydning og forældredeterminismen gør ’overskud’ til en stærk social markør.
»Det bliver en metafor for overklasse og magt,« siger Dil Bach simpelthen.
Luftbobler i fondanten
Overklassen ved det også selv. Lige som ingen kalder sig selv overklasse, kalder ingen sig selv overskuds-agtige. Det er noget, de andre er. Og det betyder, at de bliver opfattet som for meget.
»Glasuren må aldrig være helt perfekt på kagen, det ved de godt,« siger Dil Bach. Og konstaterer, at overklassen også er udsat for moralske vurderinger som alle andre, og hvis de ikke holder balancen og lader de små luftbobler i fondanten være, så risikerer de at blive beskyldt for at være for meget. I bogen gengiver Dil Bach en ordveksling mellem hende og en mor, der selv mener, at det er et spørgsmål om at have overskud til det, når man vælger at få tre børn, men samtidig er hun meget bevidst om, hvordan det kan virke, når man forvalter det overskud. I bogen kaldes hun Lene. Det er ikke hendes rigtige navn, da alle de interviewede er anonymiserede:
Lene: »Det er en meget stor symbolhandling at bage … Duften i huset. At komme med noget hjemmefra og ’se hvad vi kan’«.
Dil: Hvad tænker, du det, symboliserer?
Lene: »Totalt overskud, og jeg er der bare for mine børn, når jeg kommer der med kage, og når de kommer hjem, så dufter der af kage og boller, og så sidder vi alle sammen rundt om bordet. Det er jo også iscenesættelse … man kan også nogle gange stå så meget med ryggen til ved et køkkenbord i kampen for iscenesættelse«.
Overklassen er altså bevidst om, at den slags syslerier bruges som iscenesættelse og symboliserer værdier, socialt tilhørsforhold og overskud, men de ved også, at iscenesættelsen skal være usynlig. Lene kender forskellen på makeup og reel skønhed. Luftboblerne i fondanten afgør, om hendes kage mødes med beundring eller fordømmelse.
Men hvis overklassen bare har kage med fra Kvicklybageren eller måske slet ingenting, så er den også gal: Så beskyldes de hurtigt for at omsorgssvigte ved at have for travlt med at tjene penge og spise børnene af med en færdigblanding i stedet for at prioritere dem.
»Vi vil meget gerne gøre dem, der er økonomisk overlegne, til moralsk underlegne. Det er en måde at kunne holde det ud på. Så behøver vi ikke være misundelige.«
Dil Bach fortæller, at hun også interviewede mindre velstående familier i den samme nordsjællandske kommune, og nogle af dem nægtede at anerkende, at deres rige naboer havde mere overskud end dem: »Én sagde til mig: ’De har fandme ikke mere overskud end mig. Det er noget, vi alle sammen har, ikke kun dem med penge.’ På den måde bliver overskud også brugt som en mere relativ term. Det slører jo igen, at der er ulighed – ligesom det gør det, når vi insisterer på, at vi alle er middelklasse. Selvfølgelig er vi ikke det. Når man kan leve godt af én indkomst og har andre til at tage sig af de huslige pligter, så bliver det økonomiske overskud vekslet til socialt overskud.«
Den velduftende og velmente kage er, hvad Dil Bach kalder ‘materialiseret tidsinvestering’ og symboliserer et overskud, det ikke er muligt for alle at optjene. Den bliver en social markør. Den er bagt med forklædte penge.

