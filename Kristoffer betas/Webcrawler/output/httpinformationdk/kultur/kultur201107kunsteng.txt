Kunsten at give hånd
I aktivering. Jean går i dybden. Han øver håndtrykket flere gange med hver kursist. Men han er også en af Integros allermest erfarne håndtrykkere


 »Fantastisk!«
Jeg får ros af en midaldrende konsulent. Han hedder Jean. Han er ulasteligt klædt og smilende. Vi er ved at øve håndtryk. Nu er det min tur. Jeg sidder på min nye plads i hesteskoen og trykker Jean i hånden. Vi får nye pladser hver dag. Ellers ser man ikke verden fra en ny side. Og fleksibilitet er meget oppe i tiden. Det siger Jean. Sidste år var nøgleordet omstillingsparathed. Dengang skulle man huske at skrive i ansøgningen, at man var omstillingsparat. Men det var sidste år. Nu er fleksibel det rigtige ord. Arbejdsgiverne kigger meget på det.
Jeg har stadig Jeans højre hånd i min. Han kigger på mig og smiler. Der er tale om et stort smil. Når man smiler, så har man et godt humør. Det er vigtigt at have et godt humør. Det er meget oppe i tiden. Arbejdsgiverne kigger meget på det. Man skal huske at skrive det i ansøgningen.
Nu kigger han på resten af forsamlingen og smiler til dem. Alle er med. Og nu smiler han til mig igen og trykker min hånd på en gang fast og blidt. Jeg har nøje fulgt med i Jeans hidtidige håndtryk med de andre kursister og trykker forsigtigt igen.
»Det er så flot! Så flot, Lau.«
Jeans ros betyder meget. Det håndtryk, vi øver, er et af de vigtigste håndtryk i tilværelsen: Håndtrykket med en potentiel arbejdsgiver til jobsamtalen. Jean kalder det universets centrum. Så vigtigt er det. Et øjeblik, midt under håndtrykket, kommer jeg til at lade blikket falde på en af Jeans guldknapper. Der er mange. Jakken er dobbeltradet. Men så minder Jean om vigtigheden af uafbrudt øjenkontakt.
»Vi husker øjenkontakt! Vi smiler. Og vi siger 'goddag og tak fordi, I vil se mig'. Og vi trykker, men ikke for hårdt. Håndtrykket skal være fast, men arbejdsgiverens hånd skal ikke direkte klemmes. Det er meget vigtigt«, siger Jean og nikker, efterfulgt af et smil. Et lille, men iøjnefaldende og veltimet smil.
Vi har faktisk allerede øvet håndtryk med Integros direktør. Men direktøren er en travl mand, og han skulle også lære os, hvordan vi får vores ansøgninger til at skille sig ud. Det gør man med en frisk indledning: »Jeg er en frisk pige«, er et godt valg. Og så skal man huske at være sig selv og nævne, at man er stabil, kreativ, effektiv, vedholdende og fleksibel. Og skrive, at man »kan tilbyde jer stor alsidighed i forhold til opgaveløsningen og arbejdstider«. Og at »fokus til stadighed er på tilfredse kunder og en stabil indtjening« . 
Man kan også sende en pizza med ansøgningen, så arbejdsgiveren ikke selv skal tænke på frokost. Eller rundstykker til hele kontoret. Alt det tager naturligvis tid at lære, så vi fik kun øvet jobsamtalehåndtryk en enkelt gang den dag.
Jean går heldigvis mere i dybden. Han øver flere gange med hver kursist. Men han er også en af Integros allermest erfarne håndtrykkere.
»Når I giver hånd til jobsamtalen, så skal I holde håndfladen ret op og ned. Det giver det mest ligeværdige håndtryk. I må endelig ikke dreje i håndleddet, når I har fat i arbejdsgiverens hånd.«
I gode hænder
Havde jeg højre arm fri, ville jeg tage yderligere notater. Erfaring er alfa og omega og Jean øser af den. Utallige er de hænder, han har trykket. Det kan man mærke. Presset i håndfladernes møde er perfekt. Fast er Jeans håndtryk, men ikke for fast. Guldringen generer ikke. Det kunne den ellers nemt komme til.
»I dette sekund. I dette sekund roterer hele universet sig om dette moment. Intet andet forstyrrer dette sekund. Husk det.«
Der er forskel på venskabelige og arbejdsrelaterede håndtryk, forklarer Jean. Jobsamtalehåndtryk hører til i kategorien arbejdsrelaterede håndtryk. Det er dem, vi øver nu. Og kun dem. Ved venskabelige håndtryk vil man ofte se den frie hånd anvendt til at tage fat om modpartens skulder, lænd eller hofte. Det skal man ikke i et arbejdsrelateret håndtryk. Slet ikke i et jobsamtalehåndtryk, som ofte vil være det første håndtryk med en potentiel arbejdsgiver. Tiden er endnu ikke til det. Jobsamtalehåndtryk udføres med én hånd og kun én. De er faste og udstråler stabilitet, effektivitet og godt humør. Brug af den frie hånd må vente til eventuelle senere håndtryk.
»Et håndtryk siger meget om en person«, siger Jean, pauserer, nikker og kigger rundt. Og roterer i højre hånds håndled.
Min hånd følger Jeans rotation, fastlåst i en ellers hidtil korrekt håndtrykssammenføjning. Jeg panikker lidt.
»Hvis I roterer højre hånd mod venstre, mens I trykker hånd, så kommer jeres hånd til at ligge øverst, ovenpå arbejdsgiverens. Gør man det, så er det et tegn på at man er et magtmenneske. Det signal skal I ikke sende. Det er arbejdsgiveren, der er chefen.«
Jean holder vores hænder i magtvinklen et stykke tid. Smil. Og så er vi tilbage igen.
»Vi smiler, vi har liv i øjnene. Det er så vigtigt! Hele universitet roterer om dette sekund. Fantastisk!«
Jean slipper min hånd. Nu ringer den ene af Jeans telefoner. Den tages, forventningsfuldt og smilende.
»Jean Reginald la France.«
Forkert nummer. Jeans smil opholder sig kortvarigt i en bølgedal. Men det er allerede tilbage for fuld styrke da han kigger op igen.
Vi er i gode hænder.

