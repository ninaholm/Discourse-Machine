Nedim Gürsel
At en tyrkisk forfatter nu igen bliver anklaget for blasfemi, vidner i virkeligheden om, at der findes for mange dårlige romanlæsere i denne verden


 Så har vi balladen igen. Tyrkisk forfatter anklaget for at have fornærmet den tyrkiske nation. Den internationalt anerkendte forfatter Nedim Gürsel er med sin seneste roman Allahs døtre anklaget for at have såret muslimernes religiøse følelser. En tyrkisk domstol har valgt at anklage Gürsel på baggrund af følgende erklæring fra den tyrkiske styrelse for religiøse anliggender om hans roman: "Allahs døtre er blevet analyseret. Den indeholder formuleringer, der ikke blot er skeptiske, men kritiske, og som kan forstås som nedvurdering og latterliggørelse af Gud, den hellige profet, de hellige apostle, de religiøse principper, de hellige skrifter og den religiøse kultur."
Indre monolog for retten
For nogle år siden var det nobelpristageren Orhan Pamuk, der stod anklaget for at have fornærmet nationen. Anklagen blev dog i sidste ende frafaldet.
Man kan undre sig over, at Tyrkiet ikke snart har lært lektien. Landet er kandidat til at blive medlem af EU, og der har i den senere tid været nok af kritiske sager, der enten kan udskyde deres medlemskab på ubestemt tid eller sætte det helt i bero.
Det er sigende, at en sag, der egentlig vedrører et litterært værk i et enkelt land, bliver et storpolitisk spørgsmål, som vedrører hele Europa. Et svar er selvfølgelig den krænkede ytringsfrihed, som har fået en sand renæssance.
I virkeligheden opstår anklagen mod Gürsel, fordi der rundt omkring i samfundet er for mange dårlige romanlæsere. De tager enhver ytring fremsat i et fiktivt litterært værk for pålydende. Litteraturhistorien kender til mange sådanne retssager. Den mest berygtede er retssagen mod Gustave Flauberts roman Madame Bovary, hvor man fandt bogens skildring af utroskab anstødelig og til fare for den offentlige moral. Som bekendt kan det være svært i en retssal at dømme en indre monolog, så retssagen faldt da også ud til fordel for Flaubert.
Absurd anklage
Anklagen mod Gürsel og hans roman er absurd, også selv om der i bogen af forskellige fjender af Muhammed bliver sagt negative ting om profeten. Det vidner om en fundamental manglende forståelse for, hvad der er romanens kendetegn: at den kan rumme alle mulige forskellige synsvinkler, at romanens personer kan anlægge forskellige perspektiver på verden, og at den kan rumme udsagn af politisk karakter, der peger i vidt forskellige retninger. I den forstand er romanformen vel nok det plurale demokratis fornemmeste genre.
Det er nærliggende, at tyrkerne dømmer sig selv ude i kraft af denne mangel på forståelse for fundamentale frihedsrettigheder. Men det er stadig bedre at kæmpe for tyrkisk EU-medlemskab for dermed at støtte de kræfter i det tyrkiske samfund, som vender mod vest.
Ministerpræsident Erdogan har tidligere sagt, at Tyrkiet går ind for kunstnerisk ytringsfrihed, og at landet har lagt afstand til tidligere tiders censur. På tirsdag indledes retsmøder i sagen om Nedim Gürsel, så er tiden kommet til at bevise, at det stadig står ved magt.

