Venstre vil finde flere penge til Kierkegaard-fejring
En økonomisk håndsrækning kan være på vej til Søren Kierkegaards 200-års jubilæum, der er hårdt plaget af pengemangel. Venstre vil rejse forslaget over for kulturministeren. De Radikale og Enhedslisten er positive


 200-års jubilæet for den danske filosof Søren Kierkegaard er hårdt ramt af manglende finansiering, men nu kan en uventet ekstrabevilling være på vej. Venstres kulturordfører Michael Aastrup Jensen vil have undersøgt mulighederne for en kommende økonomisk håndsrækning til arrangørerne bag årets runde fødselsdag.
»Det vil kræve en form for omprioritering af de eksisterende midler, men jeg synes, det er vigtigt at tage folkene bag Kierkegaard-året alvorligt og bakke dem op. Derfor vil jeg nu tage initiativ til at rejse sagen over for kulturministeren og de andre kulturordførere, så vi kan få en god snak om, om ikke vi kan finde lidt luft i budgettet,« siger Michael Aastrup Jensen.
Så sent som ved finanslovsforhandlinger i oktober sidste år afviste Venstres kulturordfører ellers at komme arrangørerne til undsætning og begrundede det med, at pengene var bedre brugt på at redde Fregatten Jyllands master.
»Men siden har vi fået flere konkrete henvendelser fra folkene bag Kierkegaard-fejringen, og derfor er det nu på sin plads at tage spørgsmålet op igen,« siger Michael Aastrup Jensen, der erkender, at det ikke bliver nogen let sag. »Hvis vi skal finde pengene, skal de tages et andet sted fra, men jeg synes, det er en nødvendig diskussion, for på globalt plan har Kierkegaard lige så stor betydning som H.C. Andersen, og derfor udgør han også en stor mulighed for at profilere Danmark positivt,« siger han.
Hos regeringspartiet de Radikale er kulturordfører Marlene Borst Hansen umiddelbart positivt indstillet over for forslaget.
»Jeg vil gerne være med til at diskutere det, men jeg kan ikke trylle nye penge frem, og det kan Venstre heller ikke. Så det er op til Venstre at pege på, hvilke konti, man så skal tage fra,« siger Marlene Borst Hansen.
Også Enhedslistens kulturordfører, Jørgen Arbo-Bæhr er villig til at se på, om der kan skaffes flere penge til jubilæet.
»Jeg synes, det er glimrende, hvis vi kan finde nogle flere midler via Kulturministeriet. Der kunne jo ligge nogle penge og gemme sig et eller andet sted, og jeg synes ærlig talt, at Søren Kierkegaard har fortjent at blive fejret på behørig vis,« siger Arbo-Bæhr, der allerede sidste år bragte ønsket om flere penge med sig ind i finanslovsforhandlingerne – dog uden held.
Ifølge Michael Aastrup er det for tidligt at sætte tal på, hvor mange penge, der er behov for at rejse.
–Hvorfor kommer du først på banen nu – hvis pengene virkelig skulle gøre nytte, skulle de jo være givet for længe siden?
»Det kan man selvfølgelig altid sige i bagklogskabens lys. Men nu har vi som sagt fået nogle henvendelser fra folkene bag Kierkegaard-fejringen, og derfor synes jeg, det er på sin plads at tage spørgsmålet op nu,« siger Michael Aastrup Jensen.
 

