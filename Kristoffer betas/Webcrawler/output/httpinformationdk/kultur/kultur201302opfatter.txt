’Man opfatter sig ikke som teatergænger’
I sæsonen 1981-1982 blev der solgt en million flere teaterbilletter end i sæsonen 2011-2012. Teatret har ikke længere den særstatus, som det havde engang – og de unge gider ikke binde sig til abonnementer for en hel sæson, lyder forklaringen
Thure Lindhardt gør sig klar til at spille Raskolnikov i forestillingen ’Forbrydelse og Straf’ på Det Kongelige Teater. Især de store teatre lider under, at stadig færre køber abonnement og går i teatret som en naturlighed. I dag går man lige så gerne til stor koncert eller på gourmetrestaurant. Arkiv


 Antallet af solgte teaterbilletter er styrtdykket henover de seneste år. I sæsonen 1981-1982 blev der solgt omkring tre millioner billetter – i sæsonen 2011-2012 er antallet af solgte billetter for første gang røget under to millioner, altså et fald på 33 procent over de seneste 30 år.
Ser man isoleret på de seneste fem sæsoner, er der sket et fald på cirka 10 procent, viser en opgørelse, som kultursiden søndagaften.dk har lavet på baggrund af tal fra Danmarks Statistik.
Forklaringen er blandt andet, at teatret har mistet sin særstatus i samfundet, vurderer Lektor og fagleder ved Teatervidenskab på Københavns Universitet, Stig Jarl.
»Jeg tror, at der er mindre prestige i at gå i teatret i dag end tidligere.« siger han.
I 70’erne og 80’erne gik mange i teatret regelmæssigt, og man så teatret som det naturlige kulturelle samlingspunkt.
»Teatret var den primære kulturelle aktivitet. I dag er vi meget mere altædende,« siger Stig Jarl. Hjulpet på vej af nogle meget fordelagtige abonnementsordninger var teatergangen før i tiden nærmest blevet sat i system.
»Man havde abonnement til det lokale teater sammen med sine venner – så spiste man hjemme hos det ene vennepar inden og gik i teatret bagefter. Det mønster er i opbrud i dag, hvor det meget mere er den enkelte forestilling, man går efter. At gå i teatret er ikke længere noget, man gør per automatik – det er noget, man beslutter sig for og arrangerer fra gang til gang.«
De store teatre taber mest
Netop abonnementssalget er stødt faldende på de store teatre. De unge vil ikke binde sig til seks eller otte forestillinger over en sæson, vurderer Stig Jarl.
»Man opfatter sig ikke som ’teatergænger’. Teatret er kommet i meget større konkurrence med de øvrige kulturelle tilbud, som samtidig bliver flere og flere,« siger Stig Jarl, som understreger, at der også kan være andre forklaringer på tendensen. De største fald i tilskuertal ligger hos Det Kongelige Teater, de øvrige store københavnske teatre samt landsdelsscenerne, dvs. Aalborg Teater, Aarhus Teater og Odense Teater. Det er altså især de store teatre, der har svært ved at holde på publikum. Et af de teatre, der traditionelt har haft et stort abonnementssalg, er Aalborg Teater. Her er kommunikationschef Thomas Villefrance enig med Stig Jarl i, at faldet skyldes en kulturændring.
»Det handler om dannelsesbegrebet. Tidligere var det at ’være dannet’ direkte forbundet med at gå regelmæssigt i teatret. Derfor havde man en stor gruppe af faste abonnenter, som så sig selv som teatergængere. Det var en del af deres identitet. Der er teatret ikke lige så fremtrædende et parameter mere. Man går måske ud og spiser gourmetmad eller til en stor koncert i stedet,« siger Thomas Villefrance. Når billetterne ikke sælger sig selv gennem abonnementer, er den store udfordring derfor at omstille sig – og sælge flere løssalgsbilletter:
»Det handler også om kommunikation. I dag er vi 7-8 ansatte i vores kommunikationsafdeling. Det er ikke mange år siden, at der kun var én,« siger han. Værst er det gået ud over Det Kongelige Teater, som har tabt 28 procent over de seneste fem år. Teaterchef Erik Jacobsen forklarer det med, at billetterne er dyrere på Det Kongelige Teater.
»Når vi har mistet så mange tilskuere over de seneste år, så er det også på grund af finanskrisen. Vi ved, at vi er meget konjunkturfølsomme – teaterbilletter er noget af det, folk vælger først fra, når de har færre penge. De store forestillinger på Det Kongelige Teater, hvor der er flere hundrede medarbejdere inde over, er dyre at lave – og derfor er billetterne også dyre. Sådan må det nødvendigvis være,« siger Erik Jacobsen. Han anerkender også, at branchen står over for udfordringer – finanskrise eller ej.
»Vi kan jo godt læse tallene. Og vi ved, at de unge ikke vil binde sig på samme måde som de ældre, så vi er gået i gang med at arbejde intenst på at skabe en ny profil og nogle nye tilbud,« siger han. Blandt andet arbejder man på at indføre nye typer af abonnementer, hvor man får en rabat, men ikke binder sig til bestemte forestillinger. Man arbejder også på at få virksomheder til at købe teaterbilletter og forære dem til danskere, som normalt ikke kommer i teatret – som en del af deres Corporate Social Responsibility. »Det er noget, vi lige er startet på, og som vi håber, vi kan få til at rulle,« siger Erik Jacobsen.
Ingen problemer i provinsen
Mens de store teatre har problemer med at holde tilskuertallene oppe, går det markant bedre for egnsteatrene og de lokale teaterforeninger i provinsen, hvor man ikke oplever et fald i billetsalget. I provinsen har teatret stadig en særlig status, fortæller Lars Salling fra Danske Teaterforeninger.
»Man vil stadig gerne i teatret ude i provinsen. Det er en social begivenhed, og det er noget, man snakker om bagefter – det giver en slags sammenhængskraft og er nok også en social begivenhed i højere grad. Det betyder virkelig noget,« siger Lars Salling.
»I de store byer er der også større konkurrence. Du har koncerter og musik- og kulturhuse. I mange provinsbyer er det virkelig stort, når den lokale teaterforening har fået en forestilling til byen,« siger han.
Det er kun de teatre, som modtager offentlig støtte, som optræder i statistikken fra Danmarks Statistik. Det er derfor ikke muligt at sige noget om de teatre, som ikke modtager statsstøtte ud fra tallene.
 

