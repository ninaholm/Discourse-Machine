500 gamle eventyr fundet i Tyskland
Folkloristen Franz Xaver von Schönwerth var brødrene Grimms mindre kendte arvtager. I over 150 år var de fortællinger, han havde indsamlet, låst inde i et arkiv i Regensburg


 En hel ny verden af magiske dyr, modige unge prinser og onde hekse er kommet frem i lyset efter at have ligget hengemt i et arkiv i Regensburg, Tyskland i over 150 år. De over 500 fortællinger er en del af de myter, legender og eventyr, som blev indsamlet af lokalhistoriker Franz Xaver von Schönwerth (1810-1886) i den bayerske region Oberpfalz. Forinden havde også brødrene Grimm indsamlet eventyr, der skulle henrykke voksne og børn verden over.
Sidste år sammensatte Oberpfalz’ kulturelle kurator, Erika Eichenseer, et udvalg af eventyr fra Schönwerths samling og udgav dem i bogen Prinz Roßzwifl. ’Roßzwifl’ betyder på den lokale dialekt ’skarabæ’ – også kendt som gødningsbillen. Skarabæen begraver sin mest værdifulde besiddelse – dens æg – i gødning, som den triller til en kugle ved hjælp af bagbenene.
Eichenseer trækker herfra en parallel til eventyrgenren, der ifølge hende indeholder nogle af menneskehedens mest værdifulde skatte: gammel viden og generationers visdom, der handler om menneskets udvikling, dets afprøvning af grænser, og dets frelse.
Følsomt øre
I årtier var Schönwerth beskæftiget med at udspørge landboere, tjenestefolk, håndværkere osv. om lokale vaner, traditioner, skikke og historier og med at skrive ned, hvad der før kun blev videregivet fra mund til mund.
I 1855 sagde den aldrende Jacob Grimm om Schönwerth:
»Ingen steder i hele Tyskland findes der nogen, der indsamler folklore med så stor nøjagtighed og omhu og så følsomt et øre.«
Grimm erklærede endda over for kong Maximilian II af Bayern, at den eneste person, der ville have formatet til at videreføre det arbejde, som han selv og hans bror havde sat i gang, var Schönwerth.
Schönwerth samlede de omfattende resultater af sin forskning og udgav dem i en bog med titlen Aus der Oberpfalz – Sitten und Sagen, der udkom i tre bind i 1857, 1858 og 1859. Bogen vakte imidlertid aldrig større opmærksomhed og forsvandt snart i glemslen.
Mere ægte end Grimm
Da Eichenseer gennemgik Schönwerths materiale, fandt hun imidlertid 500 eventyr, hvoraf en stor del ikke var kendt fra andre europæiske eventyrsamlinger. Iblandt disse er f.eks. historien om en pige, der får held til at undslippe væk fra en heks ved at forvandle sig selv til en dam. Men heksen lægger sig på maven og drikker alt vandet, hvorved hun sluger den unge pige, der må bruge en kniv til at skære sig vej ud.
Samlingen tæller også en række lokale versioner af de klassiske fortællinger, som børn over det meste af verden er vokset op med, herunder Askepot og Rumleskaft, der kendes i forskellige udgaver fra hele Europa.
Schönwerth var historiker og i den egenskab primært optaget af minutiøst at registrere, hvad han hørte. Derimod gjorde han ikke forsøg på at kaste litterær glans over det, og i den forstand adskiller han sig i nogen grad fra Grimm brødrene.
Men, siger Eichenseer, den faktuelle registrering gør kun materialets ægthed og charme desto større. At eventyrene er så upolerede er netop det, hun glæder sig mest over.
»Der er ingen romantiseringer eller forsøg fra Schönwerths side på at tolke eller udvikle en bestemt stil,« siger hun.
Oversættelser på vej
Eichenseer pointerer, at eventyr ikke kun var for børn.
»Deres primære formål var at hjælpe unge ind i voksenalderen ved at vise dem, hvordan farer og udfordringer kan overvindes gennem dyd, klogskab og mod.«
I 2008 var Eichenseer blandt de stiftende medlemmer af Franz Xaver von Schönwerth-Gesellschaft, en tværfaglig forskergruppe viet til at analysere den bayerske lokalhistorikers arbejde og gøre det kendt i offentligheden. Hun har allerede sat en oversætter i gang med at udarbejde den engelske udgave af eventyrene.
»Schönwerths arkiv må være den mest betydningsfulde samling i den tysktalende verden fra det 19. århundrede,« siger oversætter Daniel Drascek, der medlem af forskergruppen og professor ved fakultetet for Sprog, Litteratur og Kulturvidenskab på universitetet i Regensburg.
 
© The Guardian og Information Oversat af Niels Ivar Larsen

