Litteraturprisen til Ramsland
Forfatteren Morten Ramsland modtager Danmarks største skønlitterære bogpris, for romanen Sumobrødre. Det skete ved åbningen af bogmessen i Forum i går. Debutantprisen gik til Kaspar Colling Nielsen


 Morten Ramsland var nomineret til Danske Banks Litteraturpris af den faglige jury sammen med to andre forfattere, Ib Michael og Maria Helleberg.
Men den endelige afgørelse om, hvem af de tre nominerede forfattere, der skulle løbe med førsteprisen på 300.000 kroner, blev faktisk truffet af de mere end 31.000 læsere, der i år har stemt på deres favoritforfatter via internettet . Ramsland vandt og blev tildelt prisen for sin bog Sumobrødre. Ib Michael og Maria Helleberg modtager hver 50.000 kroner som trøstepræmie.
På bogmessen i Forum blev der i går ligeledes uddelt en pris på 50.000 kr. til årets bedste debuterende forfatter.
Blandt de 37 debutanter, som forlagene havde indstillet i år, fald valget på Kaspar Colling Nielsen for bogen Mount København. Udover æren og anerkendelse for sit spirende talent modtog forfatteren ud over checken også en statuette af billedkunstneren Julie Bitsch.
Ramsland høster priser
Dagens store prisvinder Morten Ramsland er født i 1971 på Fyn og er cand.mag. i dansk og kunsthistorie.
Ramsland debuterede som forfatter i 1993 med digtsamlingen Når fuglene driver bort, og har ud over en del børnebøger siden udgivet romanen Akaciedrømme (1998) og succesromanen Hundehoved (2005). Sidstenævnte er solgt i hen ved 250.000 eksemplarer og oversat til 20 sprog. Han har allerede modtaget De Gyldne Laurbær 2006 for Hundehoved, Læsernes bogpris, P2s romanpris og flere internationale priser.
De tre velrenommerede forfattere i opløbet til den store litteraturpris har været på turné rundt i landet siden den 26. oktober. I går var der så mulighed for at hylde både gulddrengen, og sølv- og bronzevinderen i Forum.
Kaspar Colling Nielsen har i sin debutbog skabt et bjerg. Mount København hedder det. Bogen består af i alt 17 historier, der udspringer af og omkring Mount København, et bjerg, staten sammen med private investorer over en periode på 200 år byggede på Avedøre Holme.
I debutbogen undersøger han alt det, der kan ske på bjerget, der er 3.500 meter højt på Avedøre Holme. Selv pegede Kaspar Colling Nielsen på Hemingway som en af sine inspirationskilder i et interview her i Information i april. Han kan godt lide spillet mellem et faktuelt sceneri og den mere klassiske novelle, siger han.
»Jeg synes, det er sjovt at forestille mig, hvad man kunne skabe, hvis man anstrengte sig til det yderste, « siger han i interviewet.
Litteraturprisens mæcen, Danske Bank, donerer fem kr. pr. stemme  i år klikkede 31.000 stemmer ind  til Dansk Videnscenter for Ordblindheds arbejde med at hjælpe ordblinde og læsesvage danskere.

Morten Ramsland interview den 14. april: www.information.dk/230001
Kaspar Colling interview den 22. april: www.information.dk/230757

