Ægte trekantsdrama



 Først var det sangeren Sys Bjerre, som var vred og skrev sangen "Malene". Hun synger ellers så yndigt og let, og man studser over, hvor hævngerrig hun egentlig kan være, bare fordi hendes kæreste har "knaldet Malene". Det var Sys Bjerres sang, og man skulle tro, at hun fik det sidste ord.
Men nej, der gik ikke længe, før en vis Mattias Lys-gaard brugte internetsiden YouTube til sprede lignende hævnakter til sød musik. På Sys Bjerres melodi giver han nemlig hende tilbage af samme skuffe, og ligesom Sys Bjerre forstår han at ramme "ekskæresten" dér, hvor det gør allermest ondt; i stedet for at brænde hendes lejlighed ned, sælger han hendes lejlighed til "underpris". 
Mattias bruger de samme vendinger som Sys. Han, som har påtaget sig rollen som eks-kæresten, kom hjem til en våd X-box, og hun kan så se frem til at lede efter sine arvesmykker i Gammel Strand. Mens han har samlet sit tøj op fra Vesterbros fortove, synes han, at det er fint at bombe hendes walk-in closet. Og da Sys Bjerre lagde et billede af hans penis ud på nettet under titlen "Funny Dick", kvitterede han med at sende hendes dildo til hendes mormor. 
Man fandt endda de to, Sys Bjerre og Mattias Lysgaard, synge sammen foran publikum i Esbjerg i august, til en ægte omgang ironisk battle. "Tror du, jeg bare vil lade mig straffe." synger han - og tror, at han har fået det sidste ord. 
Men måske glemte han, at han var lige midt i et ægte trekantsdrama; Malene, pigen der er blevet knaldet, har skam også noget at sige i denne sag. Det viser sig nemlig, at det ikke er den bedste idé for Malene at knalde med den unge herre; Malene appellerer til Sys; "Lad os blive enige om, at det/ er sidste gang han fucked med os", mens hun forsikrer hende om, at hans lejlighed, nu ikke kun er lidt, men helt brændt ned. Nu har de to damer så slået sig sammen - men spørgsmålet er, om Malene-korrespondencen har fået sat et punktum, eller om der gemmer sig flere skeletter i skabet - hvis det da ikke er brændt ned. 


