Min kultur: Knud Romer



 
– Hvilken kulturel udendørsaktivitet vil du gå til i sommerferien?

	»Jeg vil trække min kone og mine børn ud i bilen – og under vilde protester køre til Bønsvig Skov og skændes videre ned ad stien, indtil vi når frem til en jættestue med en stor sten oven på fire-fem andre sten: Svend Gønges Hule! Og så regner det.«

– Hvad er den bedste/sjoveste/klogeste kulturelle udendørsaktivitet, du har været til?

	»Demonstrationer i 1970’erne? Ned med det borgerlige universitet, hey! Eller i 80’erne? Vi glemmer aldrig Byggeren! Tripping on sunshine i H.C. Ørstedparken i 90’erne var hyggeligt. Drive-In biograf med min kone er vel den sidste kulturelle udendørsaktivitet, jeg har dyrket. Min første var at lede efter stenøkser i pløjemarken om efteråret.«

– Hvilken bog vil du læse i sommerferien?

»Higglety Pigglety Pop! af Maurice Sendak, Bobo Siebenschläfer af Markus Osterwalder – de eneste bøger, jeg læser, er dem, som jeg læser højt for mine børn. Selv bladrer jeg i Mikkel Venborg Pedersens Om søvn og sovevaner på landet 1600-1850 – inden jeg falder i søvn. Det gjorde jeg også sidste år.«

– Hvilke aviser, magasiner og tidsskrifter læser du til daglig?

	»Der lander et enkelt tidsskrift i min postkasse: Cabinet Magazine fra Brooklyn – med de mest fetichistiske og smukke kulturstudier, man kan ønske sig. Resten er online medier, som ødelægger papiravisen–fra politiken.dk og spiegel.de til rorotoko.com. Radio24syv har givet mig et abonnement på Weekendavisen – jeg tænder op med den i kakkelovnen. Og læser i ilden.«

– Hvad hører du af radio om sommeren?

	»Jeg skruer op for fuglene om morgenen, og til middag tuner jeg ind på vinden og vandet. Gøgen spiller de samme to toner på blokfløjte inde i skoven. Klokken 18 kimer Jungshoved Kirke, og jeg kan høre piskesmældet fra vingerne, når svanerne letter. Om natten retter jeg antennerne mod stjernerne, der spiller Electric Light Orchestra. Så slukker jeg og går i seng og falder i søvn til stationen i mit hoved.«

Knud Romer, forfatter, radiovært og reklamemand 

