Færdig som popsanger
Om min årgang kan man helt sikkert sige, at den ikke er ret god til at blive gammel. Vi er ligesom ikke i stand til at tænke på os selv som gamle. Vi kan ikke tænke gammelt, kan man også sige


 For nogle måneder siden fik jeg digitalt brev fra det offentlige, en underafdeling af Samfundet, der vistnok hedder Udbetaling Danmark. Hej Bent, din skønne dreng, skrev den kvindelige medarbejder til mig – og fortsatte i samme stil: nu er det din tur, skatter. Ved du godt, at du kan få folkepension, når du fylder 65 om nogle måneder? I et PS tilføjede hun, at hun altid har beundret mit gode humør på afstand. Og så sendte hun mig de sædvanlige 1.000 kyz. Jeg gav mig straks til at forfatte et svarbrev, der begyndte på denne måde: Hej fr. Samfund, din dumme tøs, hvad bilder du dig ind? Der hvor jeg kommer fra, er man ikke ældre, end man føler sig. Og lad venligst være med at tro, at jeg har et godt humør. Det har jeg ikke, jeg er en vred ung mand, og det vil jeg gerne have lov til at blive ved med at være – i fred! Herefter truede jeg hende med at tage en alvorlig samtale med hendes forældre, men lad nu det ligge. Jeg sendte heller ikke brevet, det ville bare gøre ondt værre, følte jeg. For helt uret havde mæfikken jo ikke. Nogle måneder senere, for få dage siden faktisk, fyldte jeg da godt nok 65. Hvad så, Nielsen? Spurgte jeg jo mig selv. Folkepensionistalderen. Så er man vel færdig som popsanger?
Det tynde øl
Jeg ved ikke, hvordan det er med en rødvin fra årgang 1951. Var høsten god det år? Har vinen både krop og næse, er den robust og klar som en sommermorgen i de franske Alper? Eller er den bare noget gennemsnitligt sprøjt, som man helst vil glemme. Jeg ved det ikke, som sagt. Men om min årgang i øvrigt kan man helt sikkert sige, at den ikke er ret god til at blive gammel. Vi er ligesom ikke i stand til at tænke på os selv som gamle. Vi kan ikke tænke gammelt, kan man også sige. Ikke fordi vi var særlig meget bevendt som voksne. Som unge var vi det tynde øl, nemlig dem, der kom lige efter de rigtige ungdomsoprørere, der blev født i de allerførste år efter krigen. De gik ud i minefeltet først, derefter kom vi luntende i fuld krigsmaling, men uden at løbe den helt store risiko. De rigtige popsangere af årgang ’51 har det tilfælles, at de ikke er Rolling Stones eller Bob Dylan. Vi nævner lige: Bob Geldorf, Janis Ian og Sting. Jeg ved ikke, hvordan De har det, kære læser, men jeg kan godt styre min begejstring. Endelig er der jo altid Frank Aaen. Han er forhåbentlig ikke færdig som popsanger, men han står på pause.
Hvad skal man gøre? Skal man smutte ned i det nærmeste ældrecenter og følge med i deres kulturelle arrangementer, foredrag mv. Bengt Burg causerer over fortidens søde liv under titlen Stik mig en konsonant, Karina. Eller høre Jarl Friis-Mikkelsen (en anden fucking 51’er) med krøller eller ej over hele hovedet og alenlange skjorteflipper holde sit foredrag I Otto Leisners skygge. Lille Palle, der er så ked af, at den hænger ned af. Formodes man at kunne huske Christian Arhoff? – af yngre, uærbødige mennesker, f.eks. ens egne døtre, omtalt som »den ene af de to sjællandsktalende, evnesvage fynboer, der altid er med i en Morten Korch-film«. Eller hvad med en rask sangaften med særligt fokus på Klaus Jørgen? Det er vel sådan noget gamle pylrehoveder får tiden til at gå med? Mens de spiser kartoffelmos med to røde pølser til hver ligesom i gamle dage.
Ikke mere computerlort
Definitivt nej! Ikke tale om. Godt nok får vi bøvl med synet, vandbrokken kan ramme os når som helst, vi er lidt stive i benene, lidt langsomme i bentøj såvel som opfattelsesevne, vi gider ikke sætte os ind i mere computerlort, vi klarer os med vores Nokia og vores Windows 98, vi vil slet ikke vide, hvor hurtig vores internetforbindelse er, Netflix kan rende os, det eneste, vi gider se i fjernsynet, er Deadline – og det er sommetider knap nok. Men ligesom Istedgade overgiver vi os aldrig! Vi vil have papirbøger. Vi forlanger, at Gyldendal igen begynder at udgive Uglebøger og Bekkasinbøger og Spættebøger, vi vil ikke nøjes med deres maintreamtraner. Eftersom vi altid har været klogere end andre mennesker, bliver der ikke noget af at skifte Information ud med Politiken eller Berlingeren. Øreklapstolen og cerutten er heller ikke noget for os. Hvis vi nogensinde skulle få brug for JyllandsPostens lyserøde finanssider, så skulle det da være for at rulle os en forsvarlig joint. Børsnoteringer er sort snak for sådan nogle som os – og sådan bør det blive ved med at være! »Rundere med årene« – skulle det også gælde os? Nå, OK, et enkelt blødt punkt har vi da. Børnebørn, må vi indrømme, er en udmærket opfindelse. Vi ser dem som alliancepartnere. I kampen mod de kedelige voksne. Lidt bestikkelse er ganske vist nødvendig. Slik lige før aftensmaden f.eks. Men hvad skulle der ske ved det?
Om det er udtryk for en vis alderdomssvækkelse, skal jeg ikke kunne sige, men jeg er da begyndt at sætte pris på Lars Lilholt. Jo, jeg er! Jeg synes heller ikke, Gnags er de værste, men det er noget underligt noget at høre dem i Giro 413. C.V. Jørgensen er en af heltene, men det har han nu for mit vedkommende altid været. Ligesom Sebastian. Når man bliver rigtig gammel og for længst selv er færdig som popsanger, kan det jo være man er så heldig, at det bliver dem, der optræder nede i Ældrecenteret? Så skal jeg nok være der. Hvis jeg skulle glemme at tage hagesmækken af efter festmåltidet, kan jeg jo vifte koket med resterne af kartoffelmos og god, stærk sennep.
Lidt ligesom Elvis Presley.

