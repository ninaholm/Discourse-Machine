De falmede stjerners nedtur
Efter gruppespillet kan man se, at denne slutrunde tilhører de unge, de fattige, de multietniske og -kulturelle og nogle få solister – de gamle stjerner


 Det var tydeligt allerede på gruppespillets anden dag, da hollænderne pulveriserede Spanien med 5-1: De spanske spillere så ud, som de spurgte sig selv, om de overhovedet var til stede i denne forestilling. Tv-kameraernes nådesløse linser røntgenfotograferede Xabi Alonsos åbenlyse forvirring, Xavis sårede blik, der søgte indad uden at finde svar, Ilker Casillas choktilstand og Diego Costas vantro forbløffelse. Fuck, hvad sker der! De spaniere anede ikke, hvordan man taber, for det havde de ikke prøvet i seks år, hvis vi ser bort fra nogle ubetydelige venskabskampe og finale-nederlaget til et brasiliansk hold på hjemmebane i Confederations Cup året før, som også med velviljens lodder og trisser kunne betragtes som træning.
Holland-Spanien åbenbarede også et andet karakteristisk træk ved denne slutrunde, nemlig at fodbold-systematikken nu er så raffineret, at holdene er afhængige af individualister, da der ikke længere findes virkeligt svage hold. For at citere dette dagblads gamle sportsredaktør Ole Lange organiserer trænerne ’det hjerneløse renderi’ på en måde, så alle må alt undtagen at tænke selv, hvorfor det er op til få solister at gøre forskellen på sejr eller nederlag.
I Hollands tilfælde er det Robert van Persie og Arjen Robben, der brillerer, på Argentinas hold er det en enkelt spiller, Lionel Messi, hos brasilianerne ligeså med Neymar. Af favoritterne ligner kun tyskerne og franskmændene fungerende kollektiver.
Fedtspil bandlyst
Måske er det lovlig kækt at kalde spanierne, italienerne og englænderne for rollatorhold, men et blik på gruppespillets slutstilling konstaterer, at Den gamle Verden i hvert fald er ældet. Af de ’store’ europæiske fodboldmagter overlevede Holland, Frankrig og Tyskland gruppespillet, medens Spanien, Italien og England (stor og stor, men verdensmester i 1966) døde undervejs tillige med meriterede fodboldnationer som Kroatien og (formentlig) Portugal og Rusland, der ellers i systematikeren over dem alle, Fabio Capello, har slutrundens dyreste landstræner med en årsløn i omegnen af 50 mio. kr., men da fodbold er en gennemsigtig branche i den forstand, at tallene taler et klart sprog, kan det uden videre fastslås, at han indtil videre ikke har været pengene værd.
Fra Europas andet geled kom Grækenland, Belgien og Schweiz videre, hvoraf kun belgierne ligner et bud på overlevelse efter ottendedels-finalerne.
Så alt i alt tilhører denne slutrunde Den nye Verden – Mexico, Chile, Uruguay, Brasilien, Argentina, Costa Rica, Nigeria og (formentlig) Algeriet og USA. Opmuntrende ved gruppespillet har været fraværet af fedtspil – i skrivende stund har jeg ikke set Tyskland-USA, men tror begge trænere på deres ord om ’vindervilje’ – med et gennemsnit på mere end tre scoringer pr. kamp. Og med en gejst, der bringer Søren Lerbys beskrivelse af ægte kampmoral, »så er det op af plovfuren og frem over isen« i erindring.
Globaliseringens triumf
Hvad jeg har savnet i dækningen af det indledende gruppespil – jeg har ganske vist ikke set alle kampe og hørt alle studie-kommentarer, men alligevel – er overvejelser over mønsteret i resultaterne.
Det er slående, at de tre ’store’ europæiske hold, der ikke magtede mosten, alle var relativt etnisk og geografisk homogene, hvorimod de hold, der er gået videre, præges af spredning i etnicitet og klub-tilhørsforhold – sådan generelt sagt. Det har altså ikke så meget med alder at gøre – de spanske spillere, der har siden 2008 har sejret sig ihjel, havde nok en høj gennemsnitsalder, men det havde de også i 2012.
Det har mere at gøre med globalisering kombineret med resultat-sult. Hvor Frankrig, Belgien, Tyskland og Holland henter deres hold – eller rettere deres dominerende spillere – i udenlandske topklubber, er de engelske, spanske og italienske spillere primært rekrutteret i de hjemlige turneringer. For Spanien med verdens to bedste klubhold, og italienerne, der spillede med Juventus’ forsvar, burde det ikke have frembudt problemer – for dem var det nok mere mæthed kombineret med undervurdering af opponenterne, der var problemet.
Men lokal-rekutteringen var et problem for englænderne, der på forhånd – og sædvanen tro – havde store forventninger om et top-resutat. Og da de var ude efter to kampe, var det ikke kun, fordi den stædige landstræner, Roy Hodgson, fastholdt det forældede 4-4-2-system (også selv om det blev kaldt noget andet), men fordi holdets eneste verdensklassespiller, Wayne Rooney, i lang tid ikke har haft verdensklasse. Rooney er generations-samtidig med f.eks. Arjen Robben – de brød igennem som purunge megatalenter ved EM-slutrunden i 2004 (da Rooney blev skadet, brød hele holdet sammen) – men hvor Robben, der kom til PSV Eindhoven fra bondeklubben F.C.Groningen, har funklet for Chelsea og Real Madrid, før han blev nøglespiller i Bayern München, har Rooney ikke rokket med ørerne, siden han som 19-årig skiftede fra Everton til Manchester United.
Engelsk fodbold er ikke engelsk
Antagelsen af, at Premier League som verdens hårdeste turnering med verdens bedst betalte legionærer, er ’mulighedernes ager’ for de engelske spillere, holder ikke. Og grunden er, at Robert Murdochs SKY-milliarder i tv-indtægter til klubberne bevirker, at en mådelig angriber som Niklas Bendtner kan tjene 20-25 mio. kr. om året ved at sidde på bænken. Der er simpelthen ikke plads til selv store, lokale talenter i Premier League, hvor Arsenal, Chelsea og de to Manchester-klubber kan stille verdensklassehold uden en eneste engelsk spiller – og gør det indimellem.
At Englands med ét sølle point måtte forlade slutrunden med et hold, der var både yngre, bedre og mere angrebsivrigt end de to andre faldne mastodonter, skyldtes Roy Hodgsons taktiske inkompetence og mangel på mod til at fyre den fumlende veteran på midtbanen, Steven Gerrard, til fordel for yngre kræfter. For det er, hvad denne slutrunde foreløbig har demonstreret: det er de unges turnering. Og de fattiges. Hep hep.
 

