Universel systemkritik
Den slovenske kunstnergruppe Irwin har siden 1980'erne taget kampen op mod politiske, ideologiske og historiografiske systemer, men er stort set ukendt i Danmark. Det råder Århus Kunstbygning nu bod på med en anderledes kunstudstilling, der viser spændvidden i Irwins omfattende aktiviteter
Irwins værk -Corpse of Art- rekonstruerer kunstneren Kasimir Malevich, som han blev udstillet i sin kiste i Kunstner Unionens Hus i Leningrad i 1935. Malevichs maleri -Sort kvadrat på hvid bund- indgåri Irwins installation, der samtidig kopierer de totalitære regimers symbolik.


 Forestil dig, at du står ved paskontrollen i en udenlandsk lufthavn. Du har aldrig besøgt landet før, du taler måske ikke det lokale sprog, paskontrollørerne kan kun tilnærmelsesvis gøre sig forståelige, og dit almindelige pas vil de ikke vide af. Som en sidste desperat indskydelse trækker du dit ganske særlige diplomatpas frem - og vupti! Så kan du frit passere gennem både paskontrol, told og bagagetjek med et hav af undskyldninger og beklagelser summende i ørerne.
Ovenstående begivenhed er ikke fiktion, men selvoplevet virkelighed for flere borgere i den virtuelle stat NSK State in Time. De herfra udstedte NSK-diplomatpas er sådan set også reelle dokumenter, for NSK-staten har det hele: paskontorer, ambassader, konsulater, flag, frimærker og soldater. Det eneste, NSK-staten og dens tusindvis af statsborgere ikke har, er et konkret territorium. Men denne mangel hindrer ikke NSK-staten i fortsat at optage nye statsborgere og på anden vis gå i dialog med andre nationer.
Forkortelsen NSK står for Neue Slowenische Kunst, som dels henviser til en gruppe af avantgardistiske musikere, filmfolk, teaterfolk og billedkunstnere, dels til en forelæsning om avantgardekunstnere afholdt i 1928. Foruden Irwins fem mandlige billedkunstnere tæller NSK medlemmer af teatergruppen Scipion Nasice Sisters og ikke mindst musik- og performancegruppen Laibach, der med sine totalitaristiske, symbolmættede plakater og optrædener lagde grund-stenen tilbage i 1980 og stadig udgør det ideologiske grundlag for NSK.
Retrogardistisk oprør
Retrogardisme er Laibachs eget ord for en kunstnerisk praksis, hvis fornemste opgave er at pege på det politiske systems totalitære træk ved at genanvende dem. Ironieni denne praksis kan så være mere eller mindre tydelig for publikum. Blandt andet lykkedes det i 1987 NSK at vinde en plakatkonkurrence i anledning af den jugoslaviske prestigedag med et plakatforslag, der viste sig at være en parafrase over en berømt nazistisk propagandaplakat. I NSK's version var nazismens velkendte symboler udskiftet med jugosocialismens, men i øvrigt indsat i en setting identisk med det nazistiske forlægs, og skandalen om den statsligt præmierede propagandaplakat endte med en afskaffelse af nationaldagen. Fire år senere opløstes Jugoslaviens kommunistiske regime.
I mangel af et regime at sætte sig op imod skabte NSK i begyndelsen af 1990'erne deres egen stat. NSK State in Time er således en parodi på de utopier, der er konstituerende for enhver statsdannelse, men den er samtidig et globalt og kommunikativt statement. Med den stadigt voksende NSK-stat er ingen dømt til at leve som statsløse, nationalitet er en relativ størrelse, og alle muligheder er åbne for undersøgelse - og måske også undergravning - af forholdet mellem stat og kultur. Et ulige forhold, der ifølge NSK's medlemmer altid vil være ulige, da vestlige demokratier uvilkårligt vil ekskludere og kanonisere udvalgte dele af kulturen. 
Relevansen af NSK's forsøg på at rokke ved staters kulturundertrykkende mekanismer synes overflødig at uddybe i en dansk kontekst. Måske kan man nøjes med at spørge sig selv, hvad de danske kanonudvalg med deres syv velafgrænsede kunstområder ville have stillet op med en multimedial, retroavantgardistisk, systemkritisk kunstnersammenslutning?
Her er løver
'Hic sunt leones' ('her er løver') - skrev de gamle romere, når de i forsøget på at kortlægge verden stødte på uudforskede områder. På samme måde har den kunsthistorie, der etablerede sig som videnskabelig disciplin på østrigsk grund i begyndelsen af det 20. århundrede, behændigt udeladt de blinde pletter på sit kunsthistoriske verdenskort.
Blandt Irwins medlemmer har man taget skridtet videre fra undersøgelsen af stat/kultur-magtforholdet og ud i et reelt forsøg på at forandre det. I 2002 samlede Irwin en række kunstnere, kritikere og kuratorer fra den tidligere østblok i sin egen version af et kanonudvalg. Med det interaktive kunstprojekt East Art Map ønsker Irwin at foretage en reel omskrivning af den nyere tids kunsthistorie og råde bod på den kendsgerning, at kunstnere fra de tidligere socialistiske lande i årtier var afskåret fra kontakt med såvel hinanden som den vestlige kunstverden.
East Art Map består af et website, hvor alle har mulighed for at give deres besyv med i nomineringen af betydningsfulde øst- og central-europæiske kunstværker, og af et verdenskort med alle væsentlige kunstnernavne plottet ind efter geografisk herkomst. Som publikum vil man måske nikke genkendende til enkelte navne, som suprematismens fader, Kasimir Malevich, fra hvem Irwin i øvrigt har overtaget det sorte kors på hvid bund, der også indgik i nazisternes symbolrepertoire. 
Karikeret æstetik
Malevich selv er i høj grad nærværende i Kunstbygningens Irwin-udstilling, navnligt i kraft af installationen Corpse of Art, der simpelthen er en rekonstruktion af den døde kunstner i sin kiste. I det hele taget er Irwins kunstneriske praksis spækket med historiske referencer, og derfor er Irwin - State In Time i høj grad en udstilling, der kræver noget af sit publikum - ikke mindst en del læsning.
Irwins visuelle produktion tæller foruden den morbide Malevich-installation både ikonlignende collager, plakater, hvor NSK-soldater går i procession med andre staters militær, og en mængde videodokumentation af NSK-statens udvikling. Disse synes imidlertid primært at fungere som en slags æstetisk appendiks til et projekt, der fortrinsvis er ideologi-kritisk og -satirisk. 
Med Irwins projekter indvarsles først og fremmest de samfundsundergravende jordskælv, som Århus Kunstbygning i sin status af selvudnævnt "seismograf for de aktuelle tendenser inden for den nyeste kunst" ønsker at indvie sine gæster i. Blandt andet derfor bør det være enhver forundt at stifte bekendskab med Irwin - og måske endda indskrive sig som statsborger i NSK's multikulturelle, grænsenedbrydende utopi.

Irwin - State In Time, Århus Kunstbygning, til den 6. april. 
Projekterne 'NSK State in Time' og 'East Art Map' kan følges på www.nskstate.com og www.eastartmap.org

