'Gud er Gud for hele universet'
Pavens personlige astronom vil ikke afvise, at der findes intelligent liv i rummet, men de ikke-jordiske væsener vil i så fald også være Guds børn, hævder han
Er der mon liv derude? Fader Emmanuel Carreira ser i Vatikanets teleskop - måske på udkig efter intelligente rumvæsener. Hvis der findes intelligent liv i rummet, vil skabningerne ligesom menneskene være Guds børn. Det har pavens personlige astronom, José Gabriel Funes, netop slået fast.


 ROM - Vatikanets officielle avis, L'Osservatore Romano, anerkender nu muligheden for, at universet kan rumme andre intelligente livsformer end dem, vi kender fra Jorden. Avisens kilde insisterer dog på, at disse ikke-jordiske begavelser i så fald vil være "vores brødre" og "Guds børn", i samme grad som mennesker er.
Til L'Osservatore Romano udtaler pavens personlige astronom, José Gabriel Funes, at det ikke er nogen urimelig antagelse, at der kan findes intelligent ikke-jordisk liv.
"Ganske som der på Jorden er en mangfoldighed af skabninger, kan Gud meget vel have skabt andre væsener uden for Jorden," siger han. Det opsigtsvækkende interview antyder, at Romerkirkens hierarki søger at bane vej for at vise, at pave Benedikt XVI er mere åben over for den moderne videnskabs ideer, end han tidligere har fremstået.
Pave Benedikt har tidligere udtalt sig til støtte for såkaldt 'intelligent design' og har fordømt evolutionslæren for ikke at levne plads for Gud.
Et kærlighedsbrev
I interviewet indrømmer Funes, at han anser evolutionen for at være et givent faktum. Han tilslutter sig endvidere, at Big Bang-teorien er den mest sandsynlige forklaring på universets oprindelse, men at Bibelen ikke af denne grund kan lastes for sin mangel på videnskabelig akkuratesse.
"Bibelen er ikke en videnskabelig manual ... Den er et kærlighedsbrev, som Gud har skrevet til sit folk i et 2-3.000 år gammelt sprog ... Derfor kan man ikke konsultere Bibelen for at finde svar på videnskabelige spørgsmål."
Eksistens af ikke-jordisk liv vil ikke frembyde noget problem for troende, insisterer han, "da man ikke kan sætte grænser for Guds kreative frihed ... Sådanne væsener vil simpelthen være en del af skabelsen."
Pave Benedikt har tidligere indskærpet over for troende, at "åbenbaringen lærer os, at mennesket blev skabt i Guds billede, og at mennesket er den eneste skabning, Gud har ønsket for sin egen skyld".

© The Independent og Information
Oversat af Niels Ivar Larsen

