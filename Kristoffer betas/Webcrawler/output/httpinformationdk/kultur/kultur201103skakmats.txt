En skakmat stemning
Regeringens integrationspolitik var svær at overse som tematisk pejlemærke ved Årets Pressefoto i går. Det var de lovende yngre fotografer, der dystede om at vinde


 »Lad os komme i gang med en omvendt Birthe Rønn, nemlig en helt masse mennesker, der siger en masse ord,« lød det fra formand Lars Lindskov fra Pressefotografforbundet, da Årets Pressefoto i går blev uddelt.
Dronningesalen i Den Sorte Diamant i København var fyldt til randen af feterede fotografer og yngre spirer, mens et par af de nominerede var i Libyen for at dække oprøret.
En del fotografer havde i årets løb været i Haiti for at dække den uhyrlige situation efter jordskælvet sidste år. Men blandt de 14 kategorier var også andre, mere underfundige bidrag som Asbjørn Skovkjær Sands dokumentering af nøgne psoriasispatienter ved Det Døde Hav. Helt centralt som tematisk spor stod regeringens og dens støtteparti Dansk Folkepartis integrationspolitiske vilje.
Politiken-fotografen Martin Lehmann fik prisen for årets nyhedsbillede for sin dækning af hverdagen i den københavnske forstadsbebyggelse Askerød, som er blandt de 29 på regeringens ghettoliste. Han modtager også prisen for Årets Pressefoto for et billede fra samme serie, hvor statsminister Lars Løkke Rasmussen (V) sidder i et klublokale i Askerød omgivet af lokale unge og diskuterer problemerne i bebyggelsen. Eller rettere: ingen gør mine til at sige noget, men en yngre dreng kigger mod statsministeren bag sin oprullede pelskrave.
»Det er øjebliksbillede præget af stilhed, stilstand og mathed. Det er et stærkt billede af en skaksmat stemning, der virker så håbløs og dermed bliver et symbol på et årti, der sluttede i mismod, krise og mangel på løsninger,« sagde Informations billedredaktør Sigrid Nygaard i sin tale, da hun overrakte prisen. En højlydt latter rungede igennem salen, da billedet blev fremvist, men straks derefter gav Martin Lehmann sit bud på billedets integrationspolitiske pointe.
»Et kvarters kørsel herfra bor de her rødder. Det er sgu meget vildt. Vi er meget tæt på hinanden og alligevel ikke. Jeg tror ikke, der er så mange af dem her i dag. Jeg tror heller ikke, de ville komme, hvis jeg inviterede dem,« sagde han.
Nyt lys på DF
For første gang nogensinde var indeværende avis med i dysten om den eftertragtede pris. Ikke nok med det så vandt Informations fotograf Sofie Amalie Klougart den højagtede pris for Årets Reportage i Danmark.
Prisen vandt hun for sin skildring af Dansk Folkepartis sommergruppemøde på Hotel Vejle Fjord i 2010. Her tilbragte hun en dag i selskab med partimedlemmer, mens de fremsatte forslag om at stoppe al ikkevestlig indvandring til Danmark eller gik i dampende kurbad.
Billedchef på Berlingske, Søren Lorenzen, lagde i sin tale vægt på, at han i sit 23-årige professionelle liv med pressefotografi er blevet hærdet, men »spærrede øjnene op«, da han så hendes fotoreportage. For billederne beskrev det indflydelsesrige parti på ny, uden Pia Kjærsgaard i sit køkken under Madam Blå:
»At Dansk Folkeparti tager af sted til sådan et seminar kan få en til at tænke: Kan der komme billeder ud af det? Men det svære er at opbygge et tillidsforhold, som Sofie gør her. Det er ganske enkelt fremragende.«
Næse til medierne
Mediebranchens fotografiske dækning af vigtige samfundsproblemer gik dog ikke ram forbi. Journalist og forfatter Leif Davidsen lagde i den afsluttende tale vægt på, at alt for mange redaktioner prioriterer at sende fotografer til højspændte katastrofeområder som Haiti, uden at ænse de sociale problemer, der findes uden for mediehusenes tykke mure.
»Tilbage i 1999 var Kosova det helt store tema, i år var det Haiti, og næste år bliver det Mellemøsten. Selv om det er en festdag, ville jeg ønske, at danske fotografer kastede sig over hverdagen med samme entusiasme, som de kaster sig over kriserne langt væk fra,« sagde han.
Webdokumentaren 'Et spørgsmål om anstændighed' fik prisen for Årets Interaktive Multimedieproduktion. De to fotografer Poul Madsen og Henrik Kastenskov brugte her et år på at finde frem til og beskrive mennesker, som bryder §59 i den danske udlændingelov, der gør det ulovligt at huse flygtninge. Men også herfra fik en række medier stukket en næse: »Til jer tre store dagblade, I ved godt, hvem I er. I har Cavling-vindende journalister, I har de største redaktioner og penge: Hvordan kan det være, det skal være to ubemidlede journalister fra Jylland, der vinder denne pris?«


