Blüdnikow: Jeg gik ud fra, at Holdts artikler optrådte i Information
Hvor mange artikler skrev Jacob Holdt egentlig til Information i 1970’erne og 1980’erne? Og havde de karakter af USA-kritisk propaganda? Information har bedt Bent Blüdnikow om dokumentation – og selv været en tur i arkiverne
 Information har ringet til Bent Blüdnikow for at få uddybet hans dokumentation og kritik.


 I et indlæg i Berlingske mandag fortsætter Bent Blüdnikow sin kritiske granskning af Informations fortid med udgangspunkt i den verserende sag om Jacob Holdt:
»Holdt skrev til Information, der i 1970’erne og 1980’erne blev en stor avis med markant indflydelse, avisen var en rede for påvirkningsagenter. Der var journalister på Information, der velvilligt gik Cubas og Sovjetunionens ærinde,« lyder det blandt andet i indlægget, hvor Blüdnikow samtidig opfordrer journalister til at begynde at »grave i Informations fortid«.
Siden har debatten raset på de sociale medier – for passer det overhovedet, at Jacob Holdt »skrev til Information«, sådan som Blüdnikow formulerer det, og hvad skrev han i givet fald om?
Læs også: Kugleregnen ved Wounded Knee
Information ringede i går til Bent Blüdnikow for at få uddybet hans dokumentation og kritik.
– Hvad mener du helt præcist, når du skriver, at Holdt »skrev til Information«?
»At nogle af hans artikler, så vidt jeg husker, optræder i Information.«
– Hvilke skriverier refererer du mere konkret til?
»Jeg har det ikke på skrift, men artikler op igennem 1970’erne og 1980’erne.«
– Hvor mange artikler drejer det sig om, og hvorfor var de problematiske?
»Nu kan jeg ikke huske artiklerne specielt, men hans bog Amerikanske Billeder udkom jo på Informations Forlag, og derfor gik jeg ud fra, at hans artikler også optrådte i avisen.«
– Det ved du ikke, om de gjorde?
»Jeg har ikke dobbelttjekket, men det må vi jo så gøre.«
Kun tre eksempler
Information har været en tur i Det Kongelige Biblioteks digitale søgearkiv for at komme svaret nærmere.
Informations eget arkiv er endnu ikke elektronisk tilgængeligt for perioden, men ifølge bibliotekets registreringer, som må tages med et vist forbehold, har Holdt i 1970’erne og 1980’erne – altså i den periode, som Bent Blüdnikow specifikt henviser til – i alt skrevet tre indlæg i Information: Et ’personligt rejsebrev’ fra 12. august 1978 stilet til læserne af Amerikanske Billeder. Et ’læserbrev’ fra 13. marts 1979, hvor Holdt går i rette med en anmeldelse af en spillefilm. Samt en ’kommentar’ fra 18. juni 1985, der former sig som et forsvar for Jacob Holdts eget omrejsende lysbilledshow.
Ikke just den form for USA-kritisk propaganda, man kunne få indtrykket af, når man læser Bent Blüdnikows indlæg, som slutter med ordene: »Det var ikke blot Holdt, der smurte ekstra på for at fremme revolutionen, nej, det gjorde store dele af journalistflokken på Mis-Information.«
– Har du selv smurt en anelse for tykt på med din formulering om, at ’Holdt skrev til Information’?
»Holdt fik sin bog udgivet på Informations Forlag på et tidspunkt, hvor der var et tæt samarbejde mellem forlaget og avisen, så nej, jeg mener, at der er fuld dækning for formuleringen,« fastholder Bent Blüdnikow, som mener, at Information stadig mangler at foretage en grundig selvransagelse af sin ideologiske fortid.
– De seneste dages debat har tegnet et billede af Information som et lukket reservat, der ikke inviterer sine politiske modstandere indenfor. Men hvis man søger på Det Kongelige Biblioteks arkiv, viser det sig, at Holdt igennem årene har skrevet 11 artikler til Information, mens du har skrevet 14 ...
»Jo, men jeg har jo netop skrevet kritisk om den lukkethed og ensretning, der har hersket på Information. I en lang periode op gennem 1970’erne og 1980’erne var man enige om at dyrke den linje, der nu engang blev lagt af anti-amerikanisme og forsvar for totalitære regimer. Så når jeg har skreget op, har det været for at sige, at der manglede pluralisme, og at der var et ideologisk efterslæb at gøre op med på avisen,« siger Bent Blüdnikow, som ikke mener, at der er noget »illegitimt eller mærkeligt« i hans interesse for Informations nære fortid.
»Information spillede en meget stor rolle i de år, så det er da kun rimeligt, at man fokuserer på det,« siger han.

