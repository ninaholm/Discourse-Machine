'24syv vil skabe kultur, ikke referere den'
Den nye taleradio har løftet sløret for fire kulturprogrammer, der skal levere konfliktsøgende og procesorienteret kulturjournalistik. Og så skal der både drikkes vin og skrives romaner for åben mikrofon


 Der skal slagtes køer i dansk kulturliv. Kanalchefen på den nye radiokanal Radio24syv, Mads Brügger, vil tænke kulturformidlingen på nye måder — for det er der brug for:
»Alle kender alle i dansk kulturliv, og når solen går ned, mødes de på Café Europa eller i Kødbyen. Der er rigtig mange hellige køer i dansk kultur, og vi forsøger at tilstræbe et opgør med det. For både kulturen og kulturjournalistikken lider under, at der kun er én kulturoffentlighed i Danmark,« lyder det fra Mads Brügger, der blandt andet fremhæver, at kanalen vil bruge udenlandske anmeldere til at anmelde dansk kultur.
»Jeg husker med begejstring, at Politiken for år tilbage hyrede en skribent fra The Guardian til at anmelde en udstilling af Dronning Margrethe. Så vidt jeg husker, beskrev han den som talentløs, vaginal amatørkunst. Og han sagde nok det, mange anmeldere havde lyst til at skrive. For at gøre op med hele det her princip med, at alle kender alle, kunne det for eksempel være interessant at se, hvad udenlandske anmeldere synes om de Helle Helle-bøger, der er blevet rost så meget i Danmark.«
Mads Brügger har sammen med Mikael Bertelsen brugt de seneste måneder på at udtænke programmerne til Radio24syv, som går i luften den 1. november.
I forfatterens værksted
I går løftede kanalen sløret for sin samlede sendeplan. Her indgår fire faste kulturprogrammer: AK 24syv, et to timer langt kulturmagasin, som sendes på hverdagsaftener, Den Store Roman, hvor forfattere i dialog med lytterne skriver deres værker, Elektronista, om digital livsstil, it og gadgets, samt Flaskens Ånd, hvor værten Poul Pilgaard diskuterer kultur og eksistentielle spørgsmål med sine gæster over et par flasker vin.
Ifølge Mads Brügger adskiller den nye radiokanals kultursyn sig fra den øvrige danske offentlighed ved ikke blot at referere kulturelle nyheder og begivenheder.
»Vi vil først og fremmest hellere være kulturgenererende end kulturrefererende. Vi vil gerne have så meget proces ind i vores programmer som muligt. Det er vigtigt at forstå, at vi ikke eksperimenterer med formen for formens skyld. Men kulturjournalistik er tit sidste led i en fødekæde — hvor en bog går hele vejen igennem et forlag og ender med, at en konsulent fra et forlag ringer til en journalist på et dagblad og spørger: 'Vil du ikke interviewe Peter Øvig om hans nye hippiebog?' Vi vil prøve noget andet,« siger Mads Brügger og fremhæver programmet Den Store Roman, hvor forfattere — i første omgang Martin Kongstad — for åben mikrofon en time hver aften vil arbejde med at færdiggøre et værk.
»Her vil vi være vidne til både research og skriveproces, og det hele vil foregå i dialog med lytterne. Jeg tror, det vil give lytterne et helt andet indblik i det at skrive en roman.«
Eksperimenter
Den Store Roman er et eksperiment, som kanalchefen langtfra er sikker på, vil blive en succes. Og det gælder i øvrigt for en stor del af den nye kanals koncepter og ideer, siger Mads Brügger:
»Ingen har prøvet det her før, så vi ved jo ikke, hvordan det kommer til at gå . Som sådan er hele kanalen et eksperiment, hvor vi prøver nye formater af. Og så kører vi mere den dér stil med 'lad os se, hvad der sker'.«
—Det virker, som om I har tænkt rigtig meget i formater og knap så meget i indhold — har I overhovedet spændende forfattere og vin nok til at fortsætte de programmer mere end et par måneder?
»Jeg kan bare sige, at vi har talt med rigtig mange forfattere, som er meget interesserede i det her projekt. Hvad Poul Pilgaard og Flaskens Ånd angår, så har vi råd til enorme mængder rødvin,« siger kanalchefen.

