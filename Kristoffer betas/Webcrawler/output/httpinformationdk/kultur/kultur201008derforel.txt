Derfor elsker vi allerede Contador
Med tilgangen af Alberto Contador har Bjarne Riis sikret Danmark en ny stjerne


Med ansættelsen af Tour de France-vinderen Alberto Contador i de næste to år og med Saxo Banks et-årige forlængelse af sit sponsorat, viste Bjarne Riis i går, at der har været dækning for den tavshed og det lille finurlige smil, han gennem de seneste måneder har mødt medierne med, når der kritisk, skeptisk eller blot nysgerrigt er blevet spurgt ind til hans cykelholds tilsyneladende truede fremtid.Truslerne var ellers til at både høre og se. Da Riis inden Tour de France ikke kunne, eller ville, offentliggøre navnet på en hovedsponsor som afløser for Saxo Bank, bimlede dødsklokkerne. Og klangen blev kun forstærket ved fyringen af hans nærmeste sportslige medarbejder, Kim Andersen, der i smug havde arbejdet på etableringen af et nyt stort cykelhold med de luxembourgske brødre Schleck som stjerner - og med masser af penge fra deres hjemland. At brødrene var tabt for Riis, vidste man inden Touren, men hurtigt løb rygterne om en veritabel rytterflugt fra holdet, i takt med, at Riis ikke havde fornyet kontrakter med nogen og tilsyneladende ej heller havde givet løfter eller garantier.Riis er stjernenMen nu har Bjarne Riis endnu engang leveret varen  og bestyrket sit brand, som er blevet kaldt Danmarks stærkeste inden for sport. Ikke på trods af den dopingtilståelse, han gav i 2007, men måske endda i kraft af den. Danskernes tilgivelse af og identifikation med den angrende har styrket ham, og ikke svækket ham. Når danskere på skift i Tour de France har holdt med Jalabert, Hamilton, Basso, Sastre og Schleck, så har de ikke holdt med rytterne, men med Riis. Det gav mening i de år, hvor der ingen landsmænd var på holdet, eller blot en enkelt eller to, for der var national stolthed i, at et danskejet cykelhold kunne hævde sig blandt verdens bedste. Riis blev tilskrevet hele fortjenesten af det. Med rette. I dette års Tour var fire af de ni ryttere danske, og det har selvfølgelig kildet nationalfølelsen, men har ikke været afgørende for støtten til holdet. Det vil det heller ikke være, når kaptajnen nu kommer til at hedde Contador, og Riis vil kunne høste folkelig anerkendelse for, at det er lykkedes ham at hyre disse års dyreste, mest vindende og mest eftertragtede etapeløbsrytter og samtidig finde de penge, der gør det muligt.Så betyder det mindre, at danske tour-seere for mindre end to uger siden bed negle i håbet om, at Andy Schleck ville køre fra Contador og bandede over den usportslige spanier, da denne angreb i den situation, hvor kæden hoppede af for vores Andy. En strid, der hurtigt blev bagatelliseret - også af Riis, der på det tidspunkt vidste, at det var hans nuværende og kommende stjerne, der duellerede. Hvad de implicerede måske også vidste, men vi andre ikke kunne vide.Alberto bliver en af voreCykelsport er international, ligesom klubfodbold, og når aktørerne skifter trøje og tilhørsforhold, så forbliver publikum trofast mod hold eller klub. Sådan vil det også gå med Bjarne Riis og hans cyklister, uanset hvem de er. Vi vil lære at elske Alberto, når vi lærer ham lidt bedre at kende. Historien viser, at sådan er mekanikken.Men det behøver ikke at udelukke en dansk fandyrkelse af Andy Schleck, som jo skal køre for et andet cykelhold, ledet af danske Brian Nygaard og Kim Andersen. Det betyder blot, at publikum kan vælge ligesom i de store cykelsportsnationer, hvor der er mere end et nationalt hold, hvis finansiering heller ikke nødvendigvis følger flaget. I virkeligheden har den stærke fokusering på Riis og kun ét dansk hold været unaturlig i en større sammenhæng, og med flere dansk ledede cykelarbejdspladser nærmer man sig blot det internationalt normale.Den større valgmulighed vil også komme til at gælde for talentfulde danske ryttere. Det har været naturligt for dem at søge til Riis, som har opfostret mange af dem. Det vil han sikkert blive ved med, men han vil ikke være alene om det, og så kan man efter smag og valg holde med Andy eller Alberto eller danskere på alle andre cykelhold.
