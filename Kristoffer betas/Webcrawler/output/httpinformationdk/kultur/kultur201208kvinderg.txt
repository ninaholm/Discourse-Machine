Kvinder har gjort journalistikken mere alsidig
I takt med at kvinderne har gjort deres indtog i journalistikken, er medierne begyndt at beskæftige sig mere med dagligdagen. Dermed når journalistikken ud til flere, siger forsker


 Kvinderne har sat et positivt aftryk på dansk journalistik. Kvindernes input er nemlig menneskelige, jordnære og tilfredsstiller flere læseres behov.
»Uden kvindernes indflydelse ville der ikke være nogen, der gad læse avis mere. Det er jo kvinderne, som har fået virkeligheden med ind i medierne, « siger journalist og ekstern lektor i journalistik på RUC Hanne Dam.
Samme opfattelse har litteraturforsker John Christian Jørgensen, der netop har skrevet bogen Da kvinderne blev journalister:
»Det lyder tosset at sige, at kvinder er mere menneskelige. Men kvinder har formået at være mindre tilknappede. At kalde det en kvindelig egenskab er måske ikke sandt, men det er i hvert fald på den måde, de har sat et aftryk.«
John Christian Jørgensen påpeger, at kvinder gennem tiden er blevet kendt for at lave empatiske interviews, hvor læseren kan identificere sig med den interviewede.
»Det er faldet dem naturligt at stille uhøjtidelige spørgsmål, som åbner interviewpersonerne,« siger han.
Den væsentligste forskel på mænd og kvinders journalistik gennem tiden har i høj grad været valg af emner, vurderer Hanne Dam, der i 1981 modtog Cavling prisen for at have opdyrket kvindepolitik som nyt stofområde: »Kvinder er nede på jorden. Vi skriver også om hverdagslivet. Det er noget, vi begyndte på i min generation, som de første. Kvinderne har bragt nogle nye emner på banen. Dem man med et dårligt ord ville kalde for livsstil. Men som egentlig også er politiske, bare på et mere nært niveau.«
John Christian Jørgensen er enig:
»Før var aviserne meget politiske og dækkede meningsstof, politiske reportager og folketingsstof. Kvinderne udvidede stoffet i retning af dagligdagen. De har været med til at gøre aviserne brugbare og interessante for mange flere mennesker.«
Emnevalgene forklares ved, at mænd og kvinder lever forskellige liv.
»Hvis der ikke var nogen forskel på livsformen, ville man ikke kunne se det i kvindernes arbejde, men der har været en tilbøjelighed til, at det var kvinderne, som havde ansvaret for familien og børnene. Og det, tror jeg, har trukket interessen for det kvindelige stof,« siger John Christian Jørgensen.
Udviskning af kvindestoffet
Den traditionelle opdeling af mande- og kvindestof er i dag mindre tydelig. Læsere, lyttere og seere forholder sig i dag ikke længere til, hvilket køn journalisten har.
»Det er, som om professionaliseringen overlejrer kønsforskellen. Jeg tror, at folk tænker mindre og mindre over, om det er mænd eller kvinder, som udtaler sig i radioen eller på tv. Det er et fremskridt,« siger John Christian Jørgensen.
Hanne Dam er dog ikke enig i, at udviskningen udelukkende er positiv, og hun mener, man kan drage fordel af, at kønnene har forskellige måder at gribe journalistikken an på.
»Kvinder har påvirket mediebilledet alt for lidt. Det handler om, at kvinderne selv tager sig sammen og siger: Vi gider ikke bare være med til at reproducere den journalistik, som mænd har tænkt. Jeg vil godt stå ved, at jeg interesserer mig for nogle andre ting end mænd,« siger Hanne Dam.

