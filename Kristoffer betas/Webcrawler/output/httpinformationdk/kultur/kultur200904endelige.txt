Det endelige opgør
Det er ikke uden historisk humor, at konflikten mellem Anders Fogh Rasmussen og Søren Krarup viser sig gennem deres forskellige læsninger af en moderne roman
Rystet. Søren Krarup fik kaffen galt i halsen, da han læste Anders Fogh Rasmussens festtale til Jens Smærup Sørensen. Den ideologisk allierede viste sig pludselig at have et helt andet Danmarks- og verdensbilllede end han selv.


 Han har ret i én ting: Og det er, at han ikke fik ret. Søren Krarups nye bog om sin karriere i dansk politik er en slags status på kulturkampen. I en anden bog erklærede han ellers, at han havde vundet, og hans mange modstandere har også fra fornemmelser af egne nederlag sluttet sig frem til, at Krarup skulle have vundet. Men ganske præcist iagttager Krarup nu sit eget nederlag. 
Det har været en præmis for Søren Krarups engagement i dansk politik siden 2001, at Anders Fogh Rasmussens kamp også var hans egen kamp. Denne identifikation synes nærliggende. De to har nemlig haft de samme modstandere, som den ene kalder kulturradikale, og den anden kalder pladderhumanister. Ingen af de to har holdt sig for gode til at tale på vegne af den lille mand, den almindelige dansker og indimellem endda folket. Og de har været enige om at forvalte dette mandat ved i særdeleshed at udpege flygtninge og indvandrere som truslen mod Danmark. Som regel har Krarup og i øvrigt også Jesper Langballe og Pia Kjærsgaard virket mere begejstrede for Anders Fogh Rasmussen end Venstre-politikere. De har set den nu forhenværende statsminister som en mand, man kunne stole på, et redeligt menneske. 
Men nu har Søren Krarup læst Anders Fogh Rasmussens læsning af Jens Smærup Sørensens bog Mærkedage. Og Søren Krarup er forfærdet: Det viser sig nemlig, at det slet ikke er det samme folk og den samme almindelige dansker, Anders Fogh Rasmussen og han selv har talt om. Det kan godt være, at de har et fjendefællesskab, men de har helt forskellige venner, og de har dramatisk forskellige blik på Danmark. 
Det, Krarup forsvarer og altid har forsvaret, er noget, som han kalder det 'konkrete', og det, han har bekæmpet, er følgelig det 'abstrakte'. Kulturradikalismen var for Krarup abstrakt, fordi den ikke så det enkelte menneskes historiske udgangspunkt som horisonten for tilværelsen, men derimod som noget, man skulle frigøre sig fra. Religion og tradition skulle overskrides. Socialismen er abstrakt, fordi den stadig ifølge Krarup dyrker et billede af mennesket, som ikke er forankret i det 'konkrete', det sprog, som man er født med, den tradition man er præget af. Det samme kan ifølge Krarup siges om liberalismen og humanismen. Disse abstrakte positioner anerkender ikke, at menneskets livsomstændigheder er givet én gang for alle. De antager, at man selv kan skabe sine livsomstændigheder. Og i sin læsning af Foghs tale for Jens Smærup Sørensen går det op for Krarup, at heller ikke Fogh anerkender nationen og folket som det historisk givne, som det konkrete. 
Det forkerte folk
Gennem nedslag i historiske scener som en konfirmation i 1934, et sølvbryllup i 1967 og en rund fødselsdag i 2003 fortæller Mærkedage historien om, hvordan den gamle bondekultur går under, og Danmark bliver til et moderne samfund. En indforstået samhørighed og et fællesskab baseret på vaner og tradition bliver opløst, og nye former og fællesskaber træder i stedet. Man kan sammenligne den indforståede bondekultur med det, Søren Krarup kalder det "konkrete" og det "givne". 'De almindelige mennesker' i romanen oplever ikke kun bondekulturens opløsning som en undergang, men også som en overgang. De oplever både tab og gevinster, de er ambivalente. Nogle er bedre beredt end andre, men gennemgående griber også bønderne mulighederne og identificerer sig med frihederne i det nye samfund. 
Derfor er Krarup heller ikke tilfreds med Smærups karakterer. De opfører sig ikke som Folket ifølge Krarup: "Dette var ikke en skildring af gedigne mennesker," skriver Krarup og anfører imod Smærup: "jeg genkendte ikke mine sognebørn". 
Det moderne Danmark
Anders Fogh Rasmussen sagde til gengæld i sin tale, at han genkendte sin livshistorie i Smærups roman: "Min egen families historie er en beretning om, hvordan hvert slægtled har søgt at bryde de gamle mønstre og skabe nye muligheder," sagde han. 
Den hastige overgang fra bondekultur til moderne velfærdsstat udlægges af Anders Fogh Rasmussen som en frigørelsesfortælling. Hans egen far havde ikke råd til at læse videre efter folkeskolen, mens Anders Fogh Rasmussen i næste generation blev familiens første akademiker, og familiens yngste generation "har taget skridtet fuldt ud fra det lokale til det globale". 
Og her går det i følge Krarup helt galt for Fogh: "Det er en statsminister, der dyrker 'det globale' og dermed 'udviklingen' eller det ubegrænsede som den højeste og sidste sandhed. Her er ikke tale om at være sit sted og sit tro". Den definitive konsekvens af Foghs synspunkt er ifølge Krarup intet mindre end "Danmarks nedlæggelse".
Det sjove i den forbindelse er, at Krarups eget politiske angreb på det moderne Danmark af mange andre opleves som nedlæggelsen af det Danmark, de er vokset op i. For generationer født i 60'erne og 70'erne er det moderne Danmark ikke en abstraktion udtænkt af ideologer. Dette Danmark er derimod det konkrete udgangspunkt, og forestillingen om, at man kan rejse ud og gøre sig gældende og leve sammen med folk andre steder fra, er ikke verdensfjern og spekulativ. Det finder ikke sted uden forhandlinger og konflikter, men det giver ikke anledning til en kamp for eller imod det moderne Danmark. 
Modernistiske og kulturradikale værker er i den forstand ikke længere provokerende udfordringer, men kulturarv. Unge forældre synger Poul Henningsens sang om aben for deres børn, eller de læser Benny Andersens fortællinger om Snøvsen. Bedsteforældrene finder måske Benny Andersens vise om, "at alting klippes ned" i Højskolesangbogen, og i velhavende hjem vil møblementet ikke sjældent være det, man kalder moderne klassik. 
Det moderne er blevet et vilkår, og reaktionerne er selv moderne. Som det hedder i Mærkedage: 
"Intet ligger fast. Det vilkår deler de, og alting er så muligt. Andet kan ingen af dem efterhånden blot forestille sig."


