Anne Linnets fletninger i Højskole-sangbogen, tak!
Anne Linnets 'Hun fletter sit hår' burde være med i Højskole-sangbogen og er med sin både melankolske og håbefulde tone en langt mere langtidsholdbar holdbar sang, end mange sange, der er med i sangbogen


 >Min ven teologen lod mig forstå - i en af den slags mails, der larmer allerede når man åbner dem - at det mindste, man kan forlange af en fællessang, er versefødder. Eller for at citere ham direkte:
»Formen skal være i orden til formålet, dvs. rim og lige lange versefødder.«
Det er en holdning, jeg før har mødt - og som jeg ikke er enig i. For mig er det helt fint, hvis en tekst 'bare' swinger. 'Bare' fordi det selvfølgelig kan være et problem for et folkefærd, som efter 50 (100, hvis jazzen tælles med) år med moderne avancerede rytmer, som de kendes fra blues, rock, soul og hiphop stadig klapper på et og tre (og ikke som angelsakserne gør, på 2 og 4), når der opstår spontan trang i folkedybet til at markere sig rytmisk. Der er nu noget udansk over det der fucking backbeat, det er der.
Linnet bliver stående
Man skal altså ikke gøre folk dygtigere, end de er. På den anden side skal man heller ikke i demokratismens navn gøre dem hverken dummere eller dårligere end nødvendigt. Og hvis melodien er af den slidstærke og indbydende slags, som de fleste kan synge med på efter blot et vers eller to, er man kommet godt fra start. Hvis den endvidere er i perfekt samklang med tekstforlægget, er sagen klar. Ikke at det har været noget princip under redigeringen af den seneste udgave af Højskolesangbogen, hvor man har ofret en lang række af vores allerdygtigste sangskrivere på alteret for mere amatøristiske bestræbelser. Heriblandt Anne Linnet, som i sin produktive og alsidige karriere har begået et dusin sange, som vil blive stående, når det overvældende flertal af seneste 166 tilføjelser til 2006-udgaven af Højskolesangbogen er gået durk i den store glemmebog, hvor de hører hjemme.
Skulle det alene komme an på versefødder har Linnet sat musik til Tove Ditlevsens intense poesi og heriblandt må hjemstavnshymnen »Barndommens gade« - en moderne klassiker ude i den verden, der omgiver høj-skolernes små oaser - regnes for en sikker vinder og et  naturligt bidrag til Høj- skolesangbogen. Hvor den selvfølgelig ikke er at finde. Derudover har denne suveræne sangskriver begået en lang række såkaldte smukt skårne kærlighedssange,  siden hun med »Smuk og  dejlig« i 1975 beviste, at  hun besad særligt talent  herfor.
Folkemusikalsk tone
Når valget trods de mange kandidater falder på sangen »Hun fletter sit hår« fra  comebackalbummet Her  hos mig (2006), skyldes det ikke kun den kongeniale  enhed mellem tekst og  melodi, men også en  folkemusikalsk tone,  hvor en stemning af lige  dele håb og melankoli hersker. Sangen bærer så at sige historien i sig og er så dansk, som det kan blive. Endelig giver den et fuldgyldigt  udtryk til overgangen mellem barn og voksen og er  så underskøn, man må sig forbarme. Den synger vi  gerne - alene eller sammen med andre.


