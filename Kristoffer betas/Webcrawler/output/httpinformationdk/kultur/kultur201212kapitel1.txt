Kapitel 14: ’Saknussemm-pakken’
Resumé: Der er store forventninger til den nye økonomi- og erhvervsminister, der har ansat Malene Pedersen som sin særlige rådgiver. Det lykkes Malene at få professor Saknussemm ud af det lille kosteskab på universitetet og med hen i ministeriet. Spørgsmålet er nu, om det også vil lykkes at få udstukket en ny og mere farbar vej for dansk økonomi?


 Det var som om Joy Frederiksens lyse, kortklippede hår strittede lidt mere end sædvanligt, da hun ved pressemødet i Folketinget fremlagde ’Saknussemm-pakken’ for alle de fremmødte journalister og fotografer. Ministeren lagde ikke skjul på, at den økonomiske opstramningskur, som lå indeholdt i pakken, baserede sig på den berygtede ’Saknussemm-model 0.2’, som ministerens særlige rådgiver, Malene Pedersen, havde udtænkt på baggrund af den oprindelige model.
Den, der kendte ministeren personligt, som jeg selv efterhånden følte, at jeg var kommet til, ville kunne se, at hun ikke alene følte sig overvældet af situationen, men at hun var decideret desorienteret.
I den korte periode Joy Frederiksen havde siddet som minister, havde hun været igennem det ene mediekursus efter det andet. Hun havde lært at drosle ned for de akademiske gloser, nu hvor hun skulle lære at tale til folket. Det var vigtigt, at hun fremstod myndig og ansvarlig uden at virke arrogant. Med sikre bevægelser og et forståeligt sprog skulle hun føre danskerne gennem krisen, og ikke et sekund måtte hun udvise tøven. Som en spindoktor havde gjort et stort nummer ud af at gentage, så blev hendes evner som minister ikke bedømt på antallet af resultater, men på hendes evne til at fremhæve dem, der var, uanset hvor små de end måtte være.
Ligesom alle andre talte Joy Frederiksen om at bygge bro. Bro mellem den offentlige og den private sektor. Bro mellem Danmark og den øvrige verden. Med ’Saknussemm-pakken’ blev det for første gang muligt at skrue ned for de offentlige budgetter, uden at dette ville komme til at gå ud over velfærden. Den såkaldte bro ville betyde, at besparelserne i det offentlige blev omdannet til de nødvendige midler, der skulle til for at sætte gang i det private og skabe nye arbejdspladser.
’Saknussemm-pakken’ gjorde det umulige muligt, men hvordan? Journalisterne ville have ministeren til at forklare. De ville have hendes redegørelse for denne utopiske pakke opkaldt efter en mystisk professor, som ifølge rygtet var mange hundrede år gammel. Joy flakkede et øjeblik med blikket, inden hun fandt hjælp i sin tidligere prorektor-identitet: Når Joy Frederiksen sagde, at det var sådan her, det skulle være, ja, så kunne det ikke blive på andre måder, hvilket de trænede journalister mundlamme godtog. Ikke engang den aggressive spindoktor gik i rette med den nye minister efter at have set hende på slap line foran skoven af mikrofoner. Joy Frederiksens autoritet som minister var uomtvistelig.
Sandheden bag ’Saknussemm-pakken’ var, at Joy ikke forstod sin egen økonomiske plan. En plan bygget over mere eller mindre forståelige fragmenter fra ’Nieren’, som professoren fodrede Malene Pedersen med uden selv at kunne huske, hvad de egentlig betød. Malene havde muligvis bildt sig selv ind, at hun forstod Saknussemms mystiske anvisninger – i hvert fald havde hun baseret sin nye model på dem, men heller ikke hun ville kunne redegøre ordentligt for den nye, økonomiske pakke.
Til trods for at ingen forstod ’Saknussemm-pakken’, fandt Joy Frederiksen støtter alle steder. Ifølge en rundspørge havde pakken tilmed flertal af fortalere i oppositionen. Det meste af landet stillede sig med andre ord frivilligt ud på ’den nye bro’, og imens så verden spændt til. Lykkedes det Danmark ikke at styrte sammen under egen vægt, ville alle andre kriseramte nationer straks gå i gang med at bygge broer, og ’Saknussemm-pakken’ ville blive et verdensomspændende fænomen.
Joy Frederiksen så for sig, hvordan hun i eftertiden ville blive husket som en af de store økonomiske reformatorer. ’Saknussemm-pakken’ var hendes ’Perestroika’.
Så snart hun kom tilbage til ministeriet, forsvandt drømmerierne dog øjeblikkeligt. Med ét fandtes der kun ét, ét verdensbillede, hvis enehersker svingede sin pisk over både professoren og ministeren, som begge oplevede en sådan ekstase ved Malene Pedersens aparte adfærd, at de glemte alt om økonomiske reformer.
Læs med i morgen, når Joy Frederiksen opnår stjernestatus som minister
Læs tidligere afsnit på www.information.dk/juleføljeton

