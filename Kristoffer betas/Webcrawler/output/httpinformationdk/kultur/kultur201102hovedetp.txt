Hovedet på Oscarblokken
Her er filmredaktørens bud på årets Oscarvindere i syv kategorier, og de omfatter både Susanne Bier, Natalie Portman, Christian Bale og Colin Firth


 Ser man på listen over de nominerede film ved dette års Oscaruddeling, der finder sted natten til mandag dansk tid, springer det i øjnene, hvor usædvanligt stærkt et felt det er.
Om det så skyldes, at 2010 har været et usædvanligt stærkt filmår, når det kommer til amerikanske film, eller om Det Amerikanske Filmakademis ca. 6.000 medlemmer - der uddeler Oscarstatuetterne - for en gangs skyld blot er på linje med kritikerne, kan jeg ikke lige gennemskue. Måske skyldes det i virkeligheden blot tilfældigheder.
For selv om Oscarfeltet er stærkt, er konkurrencen ikke nødvendigvis hård. Faktisk er favoritterne i de store kategorier forholdsvis nemme at udpege, og som Informations residerende filmspåmand vover jeg mig igen ud på ikke helt så tynd is og forsøger at forudsige, hvem der vinder hvad - og hvem der bør vinde, hvis det er op til mig.
Det synes i den forbindelse at være på sin plads at fortælle, at jeg ikke ligefrem har oddsene med sig - det sker oftere end ikke, at jeg rammer ved siden af, fordi Oscarpriser sjældent kun har med meritter at gøre - men i år har jeg i det små allieret mig med en række af de amerikanske Oscarbloggere, som plejer at være ferme til den slags forudsigelser. Går det rent galt, kan jeg altid skyde skylden på dem.
Lad gætterierne begynde.
Bedste Fremmedsprogede Film
Susanne Bier er nomineret til sin anden Oscar for Hævnen – den første nominering fik hun i 2007 for Efter brylluppet – og mit bud er, at hun vinder. Jeg har set fire af de fem nominerede i kategorien, og selv om der er stærke film fra både Grækenland (Dogtooth), Algeriet (Hors la loi) og Mexico - Alejandro González Iñárritus Biutifuler en anden favorit, blandt andet fordi instruktøren også har lavet film i Hollywood, og hovedrolleindehaver Javier Bardem er nomineret til en Oscar for sin præstation i filmen - er Bier min og mange andres frontløber. Hun har været nomineret før. Hun er kvinde. Hun er kendt i Hollywood, hvor hun har lavet en film – Things We Lost in the Fire(2007). Hun har et stærkt distributionsselskab i ryggen – Sony Pictures Classics. Og så har hun med Hævnenlavet en af den slags film – et velspillet, veldrejet drama fuld af følelser og med noget på hjerte – som ikke mindst den amerikanske filmbranche og dermed også Det Amerikanske Filmakademi holder af.
Hvem vinder: Hævnen
Hvem bør vinde: Dogtooth
Bedste Film
Ikke færre end 10 film er nomineret i denne kategori, hvilket har gjort det muligt at nominere nogle af de gode, men små og umiddelbart ikke oplagte Oscarfilm, der også har vakt opsigt i det forgangne år. Jeg så gerne Debra Graniks barske udkantsdrama Winter's Bonevinde, men reelt står kampen mellem tre film: Christopher Nolans begavede Inception, David Finchers The Social Network, der virkelig fanger tidsånden, og Tom Hoopers både morsomme og velformede Kongens store tale, som har dansk premiere i næste ude og i øvrigt er den film med flest Oscarnomineringer, 12 i alt. Det er tre gode film, og man kan argumentere i timevis for, hvorfor den ene eller den anden burde vinde. Dog synes Kongens store tale- der handler om den britiske kong Georg VI, som i 1930'erne forsøger at finde sin egen stemme og blive sin stammen kvit - at have et vis forspring, og i det hele taget kunne den film godt gå hen og blive årets store Oscarvinder.
Hvem vinder: Kongens store tale
Hvem bør vinde: Winter's Bone
Bedste Instruktion
Det er interessant, at Christopher Nolan ikke er nomineret (for Inception) i denne kategori. Nogle mener sågar, at det er en skandale, og det er da også svært at pege på en film, der er så meget et resultat af en instruktørs kunstneriske ambitioner og dygtige iscenesættelse som Inception. Heldigvis er Darren Aronofsky nomineret for sin visuelt virtuose psykoballet Black Swan, der er et stykke ren film, og ham kunne jeg godt unde en Oscar. Spørgsmålet er dog, om ikke Tom Hooper overhaler ham indenom - eller måske endog Coen-brødrene, der er nomineret for True Grit, som har vist sig at være deres mest profitable film nogensinde. De to brødre, der altid har befundet sig – og befundet sig godt – i udkanten af den etablerede, amerikanske filmindustri, er efterhånden blevet en del af etablissementet.
Hvem vinder: Tom Hooper
Hvem bør vinde: Darren Aronofsky
Bedste Kvindelige Hovedrolle

Natalie Portman overstråler alle sine mednominerede - Annette Bening, Nicole Kidman, Jennifer Lawrence og Michelle Williams - med en frygtindgydende og radbrækkende præstation som uligevægtig balletdanser i Black Swan. Jeg er selv meget begejstret for unge Lawrence, der om noget manifesterer sig som et kæmpetalent i Winter's Bone, men Portman synes at give så meget af sig selv i Black Swan, at man nærmest gennemlever psykosen sammen med hende. Desuden er det en flashyog vaskeægte Oscarrolle, og så er det hendes tur. Trods sin unge alder, 29 år, har hun spillet mange mindeværdige roller, og lige nu er hun på toppen af sin karriere.
Hvem vinder: Natalie Portman
Hvem bør vinde: Natalie Portman
Bedste Mandlige Hovedrolle

I 2010 vandt Jeff Bridges en Oscar for rollen som afdanket countrymusiker i
Crazy Heart, hvilket lige så meget var en anerkendelse af hans lange og storslåede karriere. Colin Firth, der også var nomineret for den sørgeligt oversete A Single Man, måtte drage tomhændet hjem. I år er rollerne på sin vis byttet om. Bridges er nomineret for en af årets bedste præstationer som den beskidte
marshallRooster Cogburn i Coen-brødrenes True Grit, mens Firth er nomineret for sin fine, men trods alt mindre farverige præstation som Storbritanniens kong George VI i Kongens store tale. Og det er Firth, der vinder, ingen tvivl om det, og det er bestemt ikke ufortjent. I år er det hans tur. Én ting, som kan ødelægge det for ham og måske Kongens store tale: En anonym e-mail rundsendt til medlemmer af Det Amerikansk Filmakademi anklager virkelighedens kong Georg VI for at have været antisemitisk. Historikere afviser anklagen, som muligvis er led i en smædekampagne, men skaden kan være sket. En stor del af akademiets medlemmer er efterkommere af jøder, som flygtede fra Europa før og under Anden Verdenskrig.
Hvem vinder: Colin Firth
Hvem bør vinde: Colin Firth
Bedste Kvindelige Birolle

En af de kategorier, hvor vinderen ikke er så oplagt. Favoritværdigheden kunne godt ligge hos unge Hailee Steinfeld, der som Rooster Cogburns unge opdragsgiver yder Jeff Bridges flot modspil i
True Grit. Reelt spiller Steinfeld en hovedrolle i filmen, men hun er nomineret i denne kategori, fordi man mener, at hun her har en større chance for at vinde, og det kan der være noget om. Hollywood kan godt lide unge talenter. Men også Melissa Leo og Amy Adams gør det fortrinligt som et par hårdkogte kvinder i David O. Russells The Fighter, og Helena Bonham Carter er god som George VI's kone i Kongens store tale, ligesom Jacki Weaver stjæler billedet i de fleste af sine scener som 'tigermor' i det stærke australske gangster- og familiedrama Animal Kingdom, der havde dansk premiere i torsdags.
Hvem vinder: Hailee Steinfeld
Hvem bør vinde: Hailee Steinfeld
Bedste Mandlige Birolle

Endnu et stærkt felt, hvor Mark Ruffalo, Jeremy Renner - han var også nomineret i 2010 - Geoffrey Rush, John Hawkes og Christian Bale skal slås om den lille statuette og den store ære. Mine penge er på Bale, som giver alt, hvad han har i sig, som stofmisbrugende eksbokser i The Fighter. Han ville ikke være lige så god, var det ikke for Mark Wahlbergs afdæmpede præstation i samme film, men Bales nervøse energi forplanter sig til publikum, og det er ham, man for alvor lægger mærke til. I en bedre verden ville Bale dele en Oscar med John Hawkes, som efter mange biroller i mindre interessante film for alvor brænder igennem som hovedpersonens onkel, Teardrop, i Winter's Bone. Der er desperation og sorg i den mand, hvilket Hawkes formidler videre med troværdighed og få og små virkemidler. Men, men, men ... hvis vinden er med Kongens store tale, kunne en vinder i denne kategori dog godt blive Geoffrey Rush, der spiller kongens ganske flamboyante taleterapeut.
Hvem vinder: Christian Bale
Hvem bør vinde: Christian Bale/John Hawkes

Se alle de nominerede på www.oscars.org. TV 2 FILM sender live fra Oscaruddelingen natten til mandag

