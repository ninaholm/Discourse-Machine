Det usædvanlige



 
	På falderebet må der gøres status. Den største litterære begivenhed i 2013 er uden nogen som helst konkurrence udgivelsen af Yahya Hassans digtsamling YAHYA HASSAN. Det er yderst sjældent, at en bog, tilmed en digtsamling, formår at råbe så højt og ligefrem være med til at flytte hegnspæle i den pågående generations- og integrationsdebat. At en bog skaber debat, er ikke altid ensbetydende med litterære kvaliteter, men i dette tilfælde er et selvbiografisk afsæt gjort til effektiv litteratur, der løfter sig over bare at skildre sociale vilkår. Lad os bare konkludere, at vi med YAHYA HASSAN har fået et litterært værk, der i mange år vil stå tilbage som sensationen fra 2013.

	At det var en digtsamling, der løb med overskrifterne og med sine 100.000 trykte eksemplarer slog alle salgsrekorder er i sig selv helt usædvanligt. Men 2013 var også først og fremmest digtsamlingernes og novellesamlingernes år, for det var især her, at årets vigtigste eksperimenter og fornyelser fandt sted. Ud over Yahya Hassans digtsamling blev vi beriget med Asta Olivia Nordenhofs digtsamling det nemme og det ensomme, som også løfter det selvbiografiske op i et spænd mellem det knækprosaiske og en vild, litterær komprimering og den mere filosofiske og eksistentielt undersøgende digtsamling, Din fjendes fest af Anders Abildgaard Nielsen. To af de øvrige største litterære begivenheder i år var for det første, at Klaus Rifbjerg i Intet sikkert abnormt viste sig fra den modne mesters mest kompromisløse side og med en lille fandenivoldsk samling af noveller satte forfatterskabet og alle sine unge kolleger på plads, mens for det andet den altid stilsikre og spændende Ida Jessen i novellesamlingen Postkort til Annie tog endnu en tur ned i de ubærlige og uudholdelige momenter af de menneskelige relationer i en ufattelig smuk prosa. Årets vigtigste romaneksperimenter stod dels Simon Pasternak for, da han i en Ernst Jünger-inspireret roman skrev den første og meget vellykkede danske roman, hvor nazisternes krig og gru skildres fra en helt almindelig politikommissærs synsvinkel, dels Niels Frank, der med den store Nellies bog lavede årets mærkeligste, mest bizarre og kønnede bog, som sikkert i de kommende år vil stå som hans hovedværk.

	Godt nytår!

	 

