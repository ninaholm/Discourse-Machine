Dumheden er uophørlig
Nytår. Det er svært at spå - især om fremtiden


 Dagen før sin otteårsfødselsdag fik en pige opfyldt sit ønske om at være længe oppe, fordi hun gerne ville opleve overgangen til sit nye år i vågen tilstand. Stående foran spejlet ved midnatstid måtte hun til sin skuffelse konstatere, at hendes årsskifte ikke medførte den umiddelbare forandring, som hun havde forventet. 
Om hun hermed var blevet klogere på begrebet tid, fortæller historien ikke noget om, men mon ikke hun var, for dét vi hører, husker vi, dét vi ser, tror vi på, og dét vi prøver selv, forstår vi.
Overgangen til et nyt kalenderår, som vi alle er fælles om, indebærer heller ikke en mærkbar forandring, uanset hvor farvestrålende fyrværkeriet knalder om kap, og hvor forudsigeligt nytårstalerne kværner i kor.
Vejen til et helvede siges at være brolagt med gode forsætter, og dem er der som sædvanlig blevet fattet mange af her ved årsskiftet. Motiverne har varieret alt efter de politiske og finansielle interesser i en krigsførende krisetid - det eneste de har haft til fælles, er den illusoriske forestilling om langsigtet planlægning i en tid med så voldsomme og uberegnelige modsætninger som vores.
Det uforudsete
En fornuftig planlægning af det overskuelige er en indlysende fordel, men når vi tror på og bliver belært om, at vi også forstår os på alt, hvad der kan måles og vejes og produceres og forbruges i en fremtid, som ingen ved noget om, får de løfterige planer og prognoser et præg af forrykthed og ufrivillig komik over sig. Og det kan paradoksalt nok virke helt befriende, når eksperter og specialister er dybt uenige om noget væsentligt, som man ikke selv kan forstå.
Selv i en højtudviklet it-kultur er uforudsigeligheden det eneste, man kan forudse med sikkerhed, det er ikke til at vide, hvad mennesket vil, og morgendagen er lige ukendt for os alle. Vi kan forske og beregne, vi kan præge og påvirke, fordumme og ensrette, manipulere og indoktrinere - der vil altid være en uberegnelig faktor med i spillet. Den menneskelige bevidsthed lader sig kun styre delvis, der er ingen metoder til at sikre, at det går efter planerne, og at strategierne giver de forventede resultater.
Nu vil mindst én nok spørge, om vi da slet ikke skal tænke på fremtiden. Og svaret vil være, at det skal vi naturligvis, og hvis en anden spørger, om vi bare skal lade stå til uden tanke for børn og børnebørn, er svaret selvfølgelig nej. Men vi skal ikke bilde os ind, at vi kender fremtiden ud fra vores erfaringer, for så fortsætter vi med at gentage de gamle ulykker i nye udgaver. Og de fleste af magthaverne i vores del af verden agerer, som om de var følelsesmæssigt og moralsk retarderede, uanset deres intelligenskvotienter, så før vi får valgt nogle andre, forbliver, om ikke alt, så det meste ved det gamle.
Jeg tror, vi fødes med en evne til at bekræfte hinanden i dét, vi er og kan blive til, og det er vores styrke. At vi udnytter den evne så dårligt er vores svaghed - og måske også en forklaring på, at vi accepterer det alt andet end glade vanvid som realpolitik.
Lysten til at udvikle og berige den menneskelige eksistens synes at være uløseligt forbundet med ødelæggelse, og det er åbenbart en indsigt som enhver ny generation må skaffe sig og lære at leve med, at vi som mennesker har anlæg for både godt og ondt, og at de der opfatter mennesket som ondt, gør det ud fra en forestilling om, at det burde være godt.
Jeg ved ikke, hvor de har den ide fra, det må være noget overnaturligt, for i den verden vi opfatter som virkelig er der ikke belæg for det.
Et nytårsønske
Klogskab og dumhed er andre medfødte anlæg, og skulle man vælge mellem ondskab og dumhed, ville ondskaben nok være at foretrække, for den holder da pauser, mens dumheden er uophørlig.
Et nytårsønske: forøget opmærksomhed overfor hvad der er væsentligt, og hvad der er uvæsentligt, så vi ikke af frygt for at gå glip af det væsentlige kommer til at overse, at det uvæsentlige breder sig mere og mere og en dag kommer til at forandre verden, uden at vi opdager det.


