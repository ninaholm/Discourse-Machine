Og oscaren går til ...
'Avatar', Kathryn Bigelow, Sandra Bullock, Jeff Bridges, Christoph Waltz og Mo'Nique


 Endelig er det blevet oscartid igen - natten til mandag - og jeg har som sædvanlig kigget dybt i krystalkuglen i et forsøg på at finde frem til, hvem der mandag morgen kan gå hjem med en af de ombejlede, gyldne statuetter.
I år har opmærksomheden især samlet sig om Kathryn Bigelows
The Hurt Lockerog James Camerons
Avatar,der med ni nomineringer hver har ført an i oscarkapløbet.
Mindre interessant er det ikke blevet af, at hvor
The Hurt Lockerhar høstet anmelderroser, men ikke er blevet set af ret mange mennesker, er
Avatarfor længst gået over i historien som den mest indtjenende film nogensinde.
Og så har Bigelow og Cameron engang været gift med hinanden.
Slaget mellem de to film, som dog ikke har bredt sig til skuespilkategorierne, hvor ingen af dem er nomineret, har bølget frem og tilbage i de seneste to måneder.
Instruktørerne har nemlig skiftedes til at vinde nogle af alle de filmpriser, forskellige organisationer, kritikersammenslutninger og fagforeninger uddeler, inden Det Amerikanske Filmakademi og oscar indtager scenen.
Set med danske briller bliver det især spændende at se, om Lone Scherfigs
An Education,der er nomineret til tre oscars, vinder noget - hvilket desværre ikke er så sandsynligt. Og om Anders Østergaard og
Burma VJkan krone en allerede fornem sejrsrække med en oscar for Bedste Dokumentarfilm - hvilket er noget mere sandsynligt.
Her er mine bud på vinderne i de seks mest prominente kategorier.
Bedste Film
Ikke færre end 10 film er i år nomineret til oscarprisen over dem alle, hvilket både har medført et nyt, konsensussøgende stemmesystem og givet plads til film, som ellers ikke var nået med i det allerfineste selskab. Heriblandt Lone Scherfigs begavede dannelsesfortælling
An Education,som godt kunne fortjene en oscar, men ikke vinder. Det gør i stedet
Avatar.James Cameron vandt også for sin forrige film,
Titanic(1997), der dengang var den mest indtjenende film nogensinde.
Det er en bedrift, man ikke kan sidde overhørig - også fordi
Avatarer en god film og tilmed en teknologisk triumf.
Bedste Instruktion
Jeg tror, at akademiets ca. 6.000 medlemmer ender med at dele sol og vind lige og mere end fortjent give en instruktør-oscar til Kathryn Bigelow for den intense
The Hurt Locker,der ikke blot er den bedste film endnu lavet om krigen i Irak, men også en fascinerende og psykologisk facetteret skildring af mennesker i krig.
Hvis Bigelow vinder, er det første gang i oscarhistorien, at en kvinde vinder for Bedste Instruktion.
Kvindelige Hovedrolle
Et stærkt og umiddelbart åbent felt, men det lader til at være Sandra Bullocks tur. Den dygtige, 40-årige skuespillerinde har i de senere år lavet masser af dårlige, om end succesfulde komedier. I John Lee Hancocks forudsigelige, oversentimentale men alligevel engagerende drama
The Blind Side,som Bullock er nomineret for, leverer hun en fin og overbevisende præstation som en hvid overklassekvinde, der sammen med sin familie adopterer en fattig, sort teenagedreng.
Jeg så hellere to unge skuespillerinder vinde: Enten Carey Mulligan for sin fortryllende præstation i
An Educationeller Gabourey Sidibe for sin hudløse præstation i
Precious.Men det gør de ikke. Meryl Streep siges i øvrigt også at have vinderchancer for rollen som tv-kokken Julia Child i Nora Ephrons underholdende
Julie & Julia.Hun har kun vundet to gange før, og dette er hendes 16. nominering, hvilket er rekord.
Mandlige Hovedrolle
Colin Firth burde få en oscar for sin mageløse præstation som sorgramt mand i Tom Fords fantastiske
A Single Man.
Men det bliver Jeff Bridges, der vinder for rollen som fordrukken, desillusioneret countrysanger i
Crazy Heart.Og det er faktisk okay med mig. Bridges ikke bare spiller, men er rollen, og selv om det er fjerde gang, han er nomineret, har han ikke vundet før. Det er i hvert fald hans tur.
Bedste Mandlige Birolle
Hvis ikke østrigske Christoph Waltz får en oscar for sin ekvilibristiske præstation som den flamboyante jødejæger Hans Landa i Quentin Tarantinos kulørte krigsfilm
Inglourious Basterds,må man kalde mig Mads.
Vil man sætte penge på oscarpriserne i år, er Waltz det tætteste, man kommer på en sikker vinder.
Kvindelige Birolle
Helt samme favoritværdighed har Mo'Nique ikke - og så alligevel. Hun har allerede vundet flere priser for rollen som Precious' mod-bydelige mor i
Precious.Og hun bør også vinde en oscar.
Det er en frygtløs præstation, hvor man i glimt ser mennesket bag monstret, hvorfor figuren ikke kun bliver en karikatur.

Se alle de nominerede på www.oscars.org
Oscaruddelingen bliver sendt live på TV 2 FILM natten til mandag

