Snubler Inter på målstregen?
Der er igen kommet spænding i kampen om det italienske mesterskab, mens verdensmestrene gør sig klar til titelforsvaret i Sydafrika. Ligesom for fire år siden kan italienerne bruge slutrunden til at komme lidt på afstand af de hjemlige skandaler


 Den store overraskelse udeblev i påskens kampe i den italienske Serie A. Inter har ført turneringen siden slutningen af oktober, men i løbet af de seneste uger har milaneserne formøblet et ellers sikkert forspring. I fem minutter var overhalingen en realitet, da Mirko Vucinic scorede for AS Roma i Bari. I Milano tog Inter imod Bologna, der holdt stand i 24 minutter, indtil hjemmeholdet bragte sig foran og dermed tilbageerobrede førstepladsen. Samtidig vandt AC Milan på udebane over Cagliari og hænger således stadig på i toppen. Spændingen er altså intakt inden de sidste seks spillerunder, der ikke byder på nogen direkte konfrontationer mellem de tre tophold.
Inter snublede for 14 dage siden i udekampen mod Roma. Trods økonomiske problemer, skadede nøglespillere og en trænerfyring har hovedstadsklubben også i denne sæson leveret flot spil og bemærkelsesværdige resultater. Den nye træner, Claudio Ranieri, er tilmed født og opvokset i det romerske arbejderkvarter Testaccio, og det gør selvsagt ikke stoltheden og forventningerne mindre. Holdet er blevet forstærket med Luca Toni, som har forladt Bayern München for at forsvare sin plads i den italienske VM-trup. Toni scorede det afgørende mål i nøglekampen mod Inter, og nu håber tilhængerne, at den lange angriber kan spille lige så godt sammen med anfører Francesco Totti, som Gabriel Batistuta gjorde, da Roma sidst vandt mesterskabet i 2001. Fonetisk er To-To, som det nye makkerpar selvfølgelig kaldes, skabt til at spille sammen. 
Det eneste relevante samtaleemne for mange romere er således håbet om, at det lykkedes at snyde Inter på målstregen. Men som de selv siger: »Porta jella«. Det bringer uheld at tale om det.
Skandalen spøger
I stedet er en gammel sag i de seneste dage blevet ivrigt diskuteret blandt de mange fodboldinteresserede i Støvlelandet. Få uger inden VM-slutrunden i Tyskland for fire år siden eksploderede Calciopoli-­skandalen, der bl.a. afslørede, at flere storklubber øvede kraftig indflydelse på beslutningerne i fodboldforbundets dommer­­udvalg. Dengang skulle det gå meget stærkt med at placere ansvaret, så bolden kunne trille videre. Juventus blev frataget to mesterskaber og nedrykket til Serie B, mens Milan, Lazio og Fiorentina slap med mindre straffe.
Nu nærmer den civile retssag mod Luciano Moggi, den tidligere fodbolddirektør i Juventus, sig endelig sin afslutning. Ifølge anklagerne stod Moggi i spidsen for en kreds af personer, der i en årrække dikterede, hvem der skulle dømme kampene i Serie A, og hvordan de skulle dømme. Af aflytninger af telefonsamtaler med sportsjournalister fremgår det endvidere, hvordan Moggi påvirkede tv-dækningen af kampene, så alvorlige, og måske bevidste, dommerfejl tog sig mindre graverende ud. Endelig havde Moggi gennem Italiens største spilleragentur GEA World, hvor sønnen Alessandro var hovedaktionær, ikke bare indflydelse på køb og salg af spillere i Juventus, men i de fleste topklubber. 
Afsløringerne i sagen har altså bekræftet ubehagelige formodninger om, at meget i italiensk fodbold er aftalt spil. Men i retten forsvarer Moggi sig med, at han blot gjorde som alle andre: Così fan tutte. Som bevis har hans forsvarere fremlagt aflytninger af telefonsamtaler mellem Inters præsident Massimo Moratti og dommerudvalgets tidligere formand. Det har fået Juventus til at kræve de to mesterskaber, som klubben blev frataget i 2006, tilbage. Men ifølge journalisten Marco Travaglio er der ikke noget at komme efter: »Telefonaflytningerne af Massimo Moratti og andre ledere i Inter er uden tvivl et tegn på en udbredt uvane,« skriver Travaglio i Il Fatto Quotidiano og tilføjer: »Men kun en glemsom og overfladisk nyhedsformidling kan sidestille dem med de meget alvorlige forhold, som ledere i Juventus, Milan, Fiorentina og Lazio har gjort sig skyldig i.« Onsdag meddelte Juventus’ ledelse imidlertid, at klubben agter at gøre alt for at »beskytte sin historie og sine tilhængere«.
Stærk i modvind
Samtidig gør landsholdet sig klar til VM i Sydafrika: »Italien tager ikke bare til VM for at gøre en god figur. Vi tager af sted for at vinde. Vi må ikke glemme, at vi er regerende mestre. Vi ved, hvad der skal til for at vinde,« sagde landstræner Marcello Lippi forleden. For en måned siden lignede Italien dog på ingen måde en titelkandidat i en testkampen mod Danmarks kommende VM-modstander Cameroun. 
Der er stadig mange brikker, som mangler at falde på plads. Blandt de sikre gengangerne fra triumfen i Berlin er Juventus-spillerne Gigi Buffon, Fabio Cannavaro, Fabio Grosso, Mauro Camoranesi og Vincenzo Iaquinta, Milan-spillerne Andrea Pirlo, Gianluca Zambrotta og Gennaro Gattuso og Romas midtbanedynamo, Daniele De Rossi.
 I angrebet foretrækker Lippi Udineses Antonio Di Natale, som er topscorer i Serie A med 22 mål, men der er stadig flere pladser at spille om. Selv om Lippi kategorisk har nægtet at udtage Antonio Cassano, der jævnligt udretter mirakler for Sampdoria, håber mange, at han vil tage problembarnet til nåde. Inter, som møder Barcelona i semifinalen i Champions League, består næsten udelukkende af udenlandske spillere, så mesterholdets eneste landholdskandidat er den unge angriber Mario Balotelli, som dog ofte har problemer med et heftigt temperament og således ikke er i kridthuset hos hverken Lippi eller klubtræneren José Mourinho. Derfor spiller Luca Toni og Francesco Totti ikke blot for Romas chance i mesterskabskampen, men også for at blive genindlemmet i landsholdstruppen.
For fire år siden fremprovokerede Calciopoli-skandalen en formidabel trodsreaktion hos de azurblå. Hvis modgang styrker, står Italien altså også stærkt denne gang. Men ved slutrunden i Tyskland havde Lippi et sammentømret mandskab med den rigtige gennemsnitsalder. Nu står valget mellem den gamle garde og en række unge spillere, som aldrig for alvor er blevet testet på højeste niveau. Og den hjemlige liga er ikke blevet bedre i de seneste sæsoner, tværtimod. Men i Rom fokuserer de fleste alligevel på søndagens hjemmekamp mod nedrykningstruede Atalanta og håber, at Inter snubler på udebane mod Fiorentina lørdag eftermiddag.
frese@information.dk

