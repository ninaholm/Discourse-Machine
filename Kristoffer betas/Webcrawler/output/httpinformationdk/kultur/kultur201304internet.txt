Internettet giver tv-serier større frihed og kvalitet
Ikke nok med at amerikanske tv-serier kvalitetsmæssigt har overhalet film-mediet indenom, tv-branchen er – med streamingtjenesten Netflix i spidsen – også ved at forvandle måden, vi ser tv på
En teenagepige, som går på samme gymnasium som outsiderne Roman og Peter, bliver nærmest flået fra hinanden, og de to slår sig sammen i et forsøg på at finde ud af, hvem der har gjort det og hvorfor i Netflix nye stort anlagte tv-serie.


 Det handler ikke om, hvordan kabel-kanalerne og Netflix bliver ligesom de reklamefinansierede netværkskanaler,« siger Brian McGreevy en af mændene bag streamingtjenesten og tv-producenten Netflix’ nye tv-serie, Hemlock Grove. »Det handler om, hvordan de reklamefinansierede kanaler bliver mere ligesom kabel-tv og Netflix.«
Serien, der blander gys og menneskeligt drama, har premiere i morgen i alle de lande, hvor Netflix er tilgængeligt, blandt andre Danmark. Og ligesom tjenestens forrige serie, House of Cards, lægges hele første sæson af Hemlock Grove online med det samme.
Det betyder, at man selv kan bestemme, om man vil se et afsnit af serien om ugen – sådan som man har været vant til det, nærmest siden tv-mediet blev opfundet – eller om man vil se det hele på en weekend eller måske endda på en enkelt dag.
Det er det, man kalder Netflix-modellen.
Gennem de seneste 15 år har amerikanske kabel-kanaler som HBO, Showtime, FX, AMC og flere andre, der lever af abonnenter og ikke reklameindtægter som de store netværkskanaler ABC, CBS, NBC og FOX, forandret tv-landskabet radikalt med en lang række intelligente og komplekse dramaserier, som vil og kan meget mere end de traditionelle genreserier, netværkskanalerne sender.
Kanaler under pres
Inden for de senere år – blot et halvt år i Danmark – har VoD- og streamingtjenester som Netflix, HBO Nordic, Viaplay og YouBio gjort det muligt for seerne selv at bestemme, hvor, hvornår og hvordan de vil se de forskellige film og tv-serier, selv om man dog stadig har skullet vente en uge på nye afsnit af de fleste af de store og mest populære serier.
Og begyndende med Lilyhammer og den umådeligt populære House of Cards har Netflix i endnu højere grad frisat seerne ved at lægge hele sæsoner af serierne online på én gang.
Netflix – der til at begynde med kun var distributør af andres produkter, men nu altså også er sin egen indholdsleverandør – har simpelthen taget den yderste konsekvens af den moderne tv-seers krav om fleksibilitet. Og det er formentlig en af grundene til, at tjenesten ikke mindst i Danmark er blevet det mest populære streamingvalg.
I tv-branchen taler man om, at Netflix-modellen på sigt kan tvinge kabel-kanalerne til at begynde at gøre det samme som Netflix, der har tænkt sig at bruge mange hundrede millioner dollar på hvert år at producere originalt indhold. Det sætter selvfølgelig netværkskanalerne i USA under pres.
I Danmark er det både public service-stationer som DR og TV 2 og mere kommercielle spillere som TV3 og Kanal 5 og alle deres broder- og søsterkanaler, der vil komme under pres af streamingtjenesterne. Og resultatet er blandt andet en øget differentiering, hvor man forsøger at målrette de enkelte kanaler mod meget specifikke seergrupper, og en øget villighed til at tage chancer.
Den traditionelle tv-model er på vej ud,« siger Brian McGreevy, da Information møder ham på et hotel i Toronto, Canada.
»Det bliver interessant at se, hvordan det kommer til at se ud i udlandet. Udlandssalget har altid betydet meget for indtjeningen for en tv-serie, og især har mere traditionelle krimiserier som CSI og Law & Order solgt godt i udlandet, fordi man der netop ikke tidligere har haft muligheder som Netflix og andre streamingtjenester, der giver mulighed for at se det hele på én gang. Nu hvor en god og nem teknologisk løsning som Netflix endelig er nået til for eksempel de nordiske lande, vil der være en øget efterspørgsel efter kvalitetsindhold, der kan noget andet end de sædvanlige krimiserier. Alle vil gerne have kvalitet, de har bare ikke haft mulighed for det tidligere, og efterhånden som efterspørgslen efter mere sofistikeret historiefortælling øges, vil det også kunne ses i det indhold, der er tilgængeligt for folk.«
Kultursammenstød
Men selv om det ser ud, som om der er sket store skred til fordel for kabel- og netværks-serier, så er der tale om en branche i strid med sig selv, forklarer Brian McGreevy.
»Der foregår et større kultursammenstød internt i branchen, end udenforstående er klar over. Når man taler om de fantastiske ting, der sker på seriefronten med serier som Breaking Bad, Mad Men, True Blood, House of Cards, så er det stadigvæk en minoritet, hvorimod krimiserier og advokatserier er normalen. Undervejs i arbejdet med Hemlock Grove er det gået op for os, at vi tilhører den første bølge af tv-serieskabere, der er begyndt at lave tv inspireret af Matthew Wiener (Mad Men), David Chase (The Sopranos) og David Simon (The Wire, Treme) som et modsvar til den industrielle mentalitet, der præger de store, reklamefinansierede netværkskanaler. Jeg tror, at der kommer til at gå endnu et par år, før mediet vil føle sig tilpas i forhold til sit eget potentiale, fordi det er så vant til at være mindre værd end film.«
Der er dog tegn på, at også de reklamefinansierede netværkskanaler er begyndt at tage flere chancer med deres indhold, mener både Brian McGreevy og film- og tv-veteranen Mark Verheiden, der er med til at producere og skrive Hemlock Grove. De nævner FOX’ seriemorderdrama The Following og NBC’s Hannibal – som to gode eksempler på den positive udvikling.
»Jeg tror, at der en rum tid vil være et marked for traditionelle serier som for eksempel NCIS – som er en velproduceret serie i krimigenren – men der er plads til så meget mere end politi-, advokat- og hospitalsserier. NBC og de andre store kanaler er godt klar over, at de er nødt til at lave noget anderledes, hvis de vil konkurrere,« siger Verheiden.
Ud med begrænsningerne
Netflix-modellen har givet Mark Verheiden og Brian McGreevy nogle muligheder, de ellers ikke ville have haft i forhold til det kreative og seriens opbygning. Fordi det ikke handler om at lokke seerne hen foran fjernsynet hver uge for at se, hvad der nu sker, er der ting, de ikke behøver, når de skriver de enkelte afsnit af Hemlock Grove.
»Det er ligesom pigen, der næsten lader én kysse sig. ’Næste gang får du lov til ...’ Vi vil ikke være den pige. Man kan godt narre sit publikum til at vende tilbage uge efter uge. Jeg er bare ikke interesseret i at skulle gøre det. Hvis man godt kan lide en tv-serie, bliver man ved med at se den, og så er det ikke nødvendigt at manipulere seerne til at vende tilbage,« siger McGreevy.
Verheiden glæder sig over den frihed, han som forfatter har haft på Hemlock Grove.
»Dette er den første serie, jeg har skrevet, hvor jeg ikke har behøvet at tage hensyn til reklameblokke eller skulle skrive afsnit på 42 minutter,« siger han.
»De begrænsninger har jeg kunnet smide ud af vinduet. Jeg har heller ikke behøvet at skulle passe på sproget. Serien rummer en meget bredere form for seksualitet. Den frihed, der følger med, betyder, at ens fantasi har mere rum at arbejde i. Vi tog udgangspunkt i en virkelig god bog, og friheden, der følger med Netflix og de 13 timer, betød, at vi fik mulighed for at filmatisere det som en roman i stedet for at hugge den op i små bidder og skulle lave cliffhangers i slutningen af hvert afsnit: ’Åh, hvem dør mon nu?’
Bedre end film
Mindreværdskomplekser i forhold til film har tv stadigvæk, men den stigma, der tidligere klæbede til tv som værende mindre væsentligt end film, er dog forsvundet.
»Kulturelt opfattes det ikke længere sådan – tv er blevet meget mere relevant end film kulturelt set, det er bare ikke gået op for branchen selv endnu,« siger Brian McGreevy.
Han bakkes op af Mark Verheiden.
»Det er interessant at se, hvor mange spillefilm-instruktører og -forfattere, der nu skaber tv-serier,« siger han.
»Som forfatter kan jeg kun sige, at tv er forfatterens medium. Det er et rigere sted at arbejde. Jeg har skrevet spillefilm, og det fungerer på den måde, at man afleverer sit manuskript, og så bliver man fyret. Det fantastiske ved tv er, at man som forfatter og producent faktisk har en vis kontrol over sin egen skæbne. Så mens man skaber og skriver en serie, tænker man ikke kun, ’jeg bliver snart fyret, så det betyder alligevel ikke noget,’ og det gør en stor forskel rent psykologisk og i forhold til det færdige produkt.«
Også kvalitetsmæssigt er der stor forskel på film og de bedste tv-serier, forklarer Verheiden, og han mener ikke, at man efterhånden kan sammenligne de to ting.
»Jeg elsker superheltefilm og actionfilm, men de siger ikke ret meget om den menneskelige tilstand. Selv genre-tv-serier som Game of Thrones og The Walking Dead og forhåbentlig Hemlock Grove handler om mennesker, godt nok under mærkelige omstændigheder, men man kan udforske dem i meget højere grad end i spillefilm.«
 
Samtlige 13 afsnit af første sæson af ’Hemlock Grove’ kan fra i morgen ses på Netflix
Information var inviteret til Toronto af Netflix

