Jeg har lavet mange store stjerners dårligste film
Hvad er hemmeligheden bag en god tv-serie? Det handler om at finde de rigtige talenter, beskytte deres unikke stemmer og lade dem være i fred, siger den amerikanske producer Ilene Landress, der har været med til at lave banebrydende tv-serier som ’The Sopranos’ og nu er en af chefproducerne bag kæmpehittet ’Girls’
 En af hemmelighederne bag HBO’s succes er, at de stoler på Lena Dunham og Ilene Landress og lader dem lave ’Girls’, som de selv og især selvfølgelig Dunham synes, at serien skal laves. Her er Landress ved at give dessiner til Dunham.


 »Jeg er den ældste ’girl’ i Girls.«
Ilene Landress ser på mig og griner. Den 53-årige amerikaner er en af chefproducerne bag succes-tv-serien Girls, hvor gennemsnitsalderen på folkene både foran og bag kameraet er ganske lav.
»Men det handler om balance, så der er nogle, der er unge, og der er nogle, der er gamle. Vores filmhold er måske nok lidt yngre end på de fleste andre serier. Vi har en god energi,« siger Landress, der for små to uger siden var i Danmark for at optræde på journalisternes årlige fagfestival. Den fandt sted i Odense, og nu er hun i København et par dage, hvor hun tager sig tid til at møde pressen, blandt andre Information.
Ilene Landress skriver ikke med på Girls, der er 28-årige Lena Dunhams hjertebarn og handler om en håndfuld nogle-og-20-årige kvinders forvirrede liv i New York. Det gør chefproducere på tv-serier ellers ofte, men Landress er involveret i alle andre aspekter af seriens tilblivelse, både de praktiske og kreative. Og hun har været med helt fra starten, hvor kabelkanalen bag, HBO, ringede til hende, fordi de manglede en erfaren producer til at styre serien. Nok var Lena Dunham, der både skriver og spiller hovedrollen i Girls, et åbenlyst talent, men erfaring med tv-verdenen havde hun ikke.
»Nogle gange kan en person skrive ét godt manuskript, og så ser man dem aldrig igen,« siger Landress, der har arbejdet som freelance-producer for HBO i 17 år, først 10 år på The Sopranos, dernæst miniserien Mildred Pierce og nu Girls, hvis fjerde sæson begynder den 12. januar.
»Folk spørger mig tit om forskellen på film og tv, og en af de store forskelle er, at i film har man kun brug for ét godt manuskript. I tv har man brug for det gode manuskript hver eneste uge. Jeg læste manuskriptet til pilotafsnittet af Girls, og det var godt. Jeg så Lenas film, Tiny Furniture, som hun optog i sine forældres lejlighed med sin familie, venner og sig selv i rollerne, og den var også god. Der var en vis konsistens mellem de to ting, og så havde hun sin egen stemme. Selv om The Sopranos er så forskellig fra Girls, har de begge en unik stemme. Mange gange læser jeg et velskrevet manuskript og tænker, ’har jeg lyst til at se afsnit seks? Ikke rigtig. Har jeg lyst til at se sæson 5? Ikke rigtig.’ Da jeg læste pilotafsnittet af Girls, tænkte jeg, at her er en unik stemme, som har potentiale til at blive til noget, hvis ...«
Hav en plan B
Og der er mange hvis’er og ubekendte i tv-branchen, understreger Ilene Landress, der producerede film – »jeg har lavet mange store stjerners dårligste film‚« siger hun – inden hun begyndte at lave tv.
»Hvis man finder de rigtige skuespillere. Hvis man gør det troværdigt og virkeligt og undgår, at det bliver form frem for indhold.
»En serie som Girls, der handler om hverdagen for en håndfuld unge mennesker, må ikke være alt for lille, men heller ikke blive alt for stor og strømlinet. Meget af mit arbejde handler om at bruge min erfaring til at lede holdet og Lena i den rigtige retning; at gøre det, vi gør, virkelig godt og ikke ender i farligt og forkert farvand. Det handler ikke nødvendigvis om at være tryg, men om at vide, hvad der passer og ikke passer til serien. Det handler om konsistens.«
Ilene Landress har det fint med at tage chancer, men de skal være velbegrundede.
»Lad os have en plan B og vide, hvad konsekvenserne er. Lad os ikke putte alle vores æg i den samme kurv og så tabe den. Jeg plejer at sige, at enhver produktionsmæssig beslutning er en kreativ beslutning, hvad enten man beslutter sig for at optage i et studie eller ude på location. Vores vel nok mest erfarne og dygtige instruktør er vant til at lave større ting, og på et tidspunkt valgte jeg at optage på location i stedet for at bygge en kulisse. Så ved jeg, at han ikke kan flytte murene, og så har jeg lidt styr på ham. Hvis jeg byggede kulissen, vidste jeg, at han ville finde det helt store udstyr frem, og væggene ville blive flyttet. Det er der ikke noget galt med, men det passer ikke til Girls.«
At Girls er blevet så stor en succes og Lena Dunham så markant et ikon og talerør for sin generation, overrasker Ilene Landress – og så alligevel ikke.
»To uger, før serien overhovedet blev sendt, sagde en af HBO’s mangeårige marketingschefer til mig, at han i hele selskabets historie ikke havde oplevet en serie få så megen presseomtale, som Girls fik på forhånd,« siger hun.
»Vi var klar til at begynde at sende serien i januar 2012, men HBO ventede til april. Og hvad det så end var, der skete i mellemtiden i verden og amerikansk politik, så virkede det til vores fordel. Var vi begyndt i januar, ville vi ikke have fået lige så megen omtale. Men da vi begyndte i april, var Girls det eneste, folk ville skrive om.«
Det hjælper selvfølgelig også, at kvinden bag det hele, Lena Dunham, er godt skåret for tungebåndet og har både morsomme, skarpe og spændende ting at sige om sig selv og sin generation.
»Hun er et af de mest velartikulerede mennesker, man kan forestille sig,« siger Ilene Landress.
»Hun er hurtig og begavet, og det har været guld for os. Når hun giver et interview, er hun velovervejet og fuld af gode citater. I Girls optræder en lidt ironisk sætning om, at hun er en ny generations stemme, og sådan er det blevet. De gammeldags, etablerede medier ledte efter én som Lena. Mange andre havde forsøgt at gøre krav på den plads, men de holdt ikke. Pludselig kom hun med sin egen serie og var så veltalende, og det blev sådan, at skulle man bruge en kommentar fra en 25-årig, ringede man til Lena Dunham. Hun leverer altid varen, og det har en selvforstærkende effekt.«
Ingen hemmeligheder
Som så mange andre i sin generation – og Girls’ målgruppe – er Lena Dunham tillige ferm til at begå sig på internettet og de sociale medier, der inden for de seneste år er blevet en stor og endda afgørende del af mange tv-seriers liv og succes. Jo mere, der tweetes, facebookes og instagrammes om en serie, når den bliver sendt, jo bedre for seertal og dermed økonomi.
»Da vi begyndte med Girls, var vi ikke rigtig til stede på internettet, og nu styrer hun det nærmest, Lena,« siger Ilene Landress.
»Jeg kan selv godt lide Instagram, men ud over det bruger jeg ikke de sociale medier. Jeg tænker i billeder, ikke ord. Dem overlader jeg til andre. Men det er interessant at se den udvikling, der er sket. Girls er en god serie at være på, mens man oplever skiftet fra gamle medier til nye medier – f.eks. måden, seriens målgruppe ser den på, på computere, tablets og telefoner. Det er et yngre publikum, som HBO ikke nødvendigvis havde fat i før Girls. 20 procent af dem, der ser serien i USA, livetweeter undervejs. Sidste sæson af The Sopranos blev sendt i 2007, og bølgen af sociale medier ramte først lige efter det. Det er jeg sådan set glad for, fordi vi forsøgte virkelig at holde så meget hemmeligt som muligt, og det ville ikke have været muligt i dag. Der var stadig lidt forsinkelse på tingene dengang, det er der ikke i dag. I samme øjeblik, nogen tager et billede, er det online,« siger hun.
Der var tilløb til nybrud inden for tv-dramaet op gennem 1990’erne, men The Sopranos, der begyndte i 1997, var det store gennembrud for den form for velfortalte, komplekse og sprogligt og indholdsmæssig udfordrende tv-serier, som fortæller én lang historie, og som seere verden over nu forventer af både HBO og andre kabel- og netværkskanaler.
Ilene Landress har altså været med stort set fra begyndelsen, og det har været spændende, fortæller hun, selv om det i starten var svært for både hende og manden bag The Sopranos, manuskriptforfatter og såkaldt showrunner David Chase, at fornemme, at de var en slags spydspids i en tv-revolution. Det kunne de først for alvor overskue 10 år senere, i 2007, da sidste sæson af serien blev sendt.
»Han har sikkert et mere filosofisk svar på hvorfor, det hele skete, jeg har et mere praktisk svar,« siger hun.
»Jeg kom fra filmverdenen, og de film, jeg arbejdede på, kostede 20-60 mio. dollar stykket og var som regel dramaer og romantiske komedier med store skuespillere i hovedrollerne. Op gennem 1990’erne blev der lavet færre og færre af den slags film og flere lowbudget-film og store actionfilm. Det gik op for filmselskaberne – og der blev lavet en undersøgelse – at de mest profitable film var dem, der kostede mere end 100 mio. dollar at producere. I dag er joken, at enten skal man lave en film for under to mio. dollar eller over 200 mio. dollar. Da vi havde lavet en eller to sæsoner af The Sopranos, begyndte store filmmanuskriptforfattere at spørge David, hvordan det var at lave tv for HBO. Ingen af dem havde lyst til at opgive det velbetalte arbejde som manuskriptforfatter på spillefilm, men hvad var det for historier, de fik lov til at fortælle på film? De fik lov til at sprænge ting i luften. Snakken gik, og man indså, at Hollywood lavede færre film for et voksent publikum, mens tv i høj grad begyndte at stå for de interessante karakterdrevne dramaer.«
I takt med at de gode manuskriptforfattere vendte sig mod tv, og HBO samtidig beviste, at det var en god forretning at lave tv-serier som The Sopranos, Six Feet Under og The Wire, kom der i USA flere kabelkanaler til – og siden endda også de reklamefinansierede netværkskanaler – og serier som Mad Men, Breaking Bad, The Shield og The Walking Dead vandt seernes gunst.
»Det gik op for manuskriptforfatterne, at de kunne skrive lange historier fulde af spændende, komplekse personer og masser af gråtoner,« siger Ilene Landress.
»Det behøvede ikke at være sort/hvidt. Man kunne tage sit publikum alvorligt, give dem noget at tænke over i stedet for at skære det hele ud i pap. Ofte når man laver netværks-tv, handler det om at fjerne detaljer. Når man skriver for kabel-tv, handler det om detaljer og tekstur. Og man behøver ikke at presse en historie ned til to timer i en film. Man har 50 eller 80 timer til sin rådighed over flere sæsoner.«
Nu er de lange dramatiske tv-serier blevet en forretningsmodel, også for netværkskanalerne, der ellers altid har været meget mere forsigtige af hensyn til annoncørerne, hvor kabelkanalerne har levet af abonnenter.
»Det handler om penge, og alle vil gerne have en vis form for sikkerhed. I dag drives der næsten klapjagt på gode showrunnere,« siger Ilene Landress.
Risikable tv-serier
Og så er vi tilbage ved det med de unikke stemmer, som man skal passe på. Det er en af hemmelighederne bag HBO’s succes. De stoler på Lena Dunham og Ilene Landress og lader dem lave Girls, som de selv og især selvfølgelig Dunham synes, at serien skal laves.
»Men det skal også være en showrunner, der har selvtilliden til at sige, ’det er sådan, det bliver’,« siger Landress.
»Det kan godt være, at showrunneren bag lukkede døre har sine tvivl, men når vedkommende præsenterer sin serie, skal han eller hun være helt sikker på sig selv. Man skal med andre ord finde gode mennesker og lade dem lave, hvad de har lyst til. Nogle af de bedste serier kommer fra mennesker, man aldrig rigtig har hørt om: David Benioff og D.B. Weiss, der laver Game of Thrones, Lena Dunham, Nic Pizzolatto, der står bag True Detective. Det er efter min mening HBO’s dna.«
Hun holder en pause og siger så: »Det er ikke tilfældigheder. Det er lidt ligesom at finde en vinder af et galopløb – det er et kvalificeret bud. Det handler både om materiale og showrunnere. Det er risikabelt at lave tv-serier, så det handler om at hyre folk, der kan hjælpe for eksempel Lena Dunham med at få produceret et afsnit hver uge.«
Man kan spørge sig selv, om der er gode historier nok til, at tv-serie-boomet kan blive ved. Og så er det, at Ilene Landress siger »Gud ske tak og lov for Danmark.«
»Danmark laver en masse godt tv, som man kan lade sig inspirere af eller købe i USA. Forbrydelsen og Broen for eksempel, og så kan man vise kanalchefen hele den danske serie i stedet for at forsøge at forklare vedkommende, hvad det går ud på. Det gør beslutningen om at lave en ny version på amerikansk nemmere. Dansk og israelsk tv (Homeland og In Treatment er begge baseret på israelske serier, red.) har været en stor hjælp på den måde. Alle leder i hemmelighed efter det næste danske eller israelske tv-hit.«
Samtlige sæsoner af ’The Sopranos’ og hele ’Mildred Pierce’ kan ses på HBO Nordic. Det samme kan de første tre sæsoner af ’Girls’. Fjerde sæson begynder den 12. januar

