Triers nye film høster spredte klapsalver
2000 mennesker sad klar i festivalpalæet i Cannes, da Triers nye film rullede over lærredet for første gang


 Lars von Triers nye katastrofefilm, "Melancholia", blev hilst med et spredt og høfligt bifald i Cannes, hvor den netop er vist for verdenspressen for allerførste gang.
Den stjernespækkede spillefilm løb over skærmen i den største biografsal i filmbyens festivalpalæ, hvor cirka 2000 spændte mennesker sad parat.
Filmkritikeren Alberto Barbara fra tidsskriftet Rivista Del Cinema var blandt publikum, og han har både gode og dårlige ting at sige om "Melancholia".
- Første del af filmen var forfærdelig. Den er alt for overfladisk og konventionel, siger han til Ritzau.
Til gengæld kommer filmen superstærkt tilbage i anden halvdel, lyder det.
- Der fungerer den virkelig. Alle skuespillerne er formidable. Trier får virkelig det optimale ud af sine skuespillere, siger han.
"Melancholia" kæmper om Den Gyldne Palme i hovedkonkurrencen på filmfestivalen i den sydfranske badeby.
Onsdag aften finder den officielle verdenspremiere sted i festivalpalæet, som byder på blitzlys og en regulær parade af kendisser, der valser op ad den røde løber.
Lars von Trier selv kalder "Melancholia" for "en smuk film om verdens undergang".
Den fortæller, hvordan begivenhederne under et luksuriøst bryllup pludselig bliver trængt i baggrunden, da en hidtil ukendt planet kommer på kollisionskurs med Jorden.
Rollelisten tæller internationale stjernenavne som Kirsten Dunst, Kiefer Sutherland, Charlotte Gainsbourg, Charlotte Rampling, Alexander Skarsgård og faderen Stellan.
Danske Jesper Christensen spiller også med.
 "Melancholia" blev lavet med et budget på godt 45 millioner kroner, og den er den 55-årige Lars von Triers 14. spillefilm.
Det er 10. gang, festivalen i Cannes har udvalgt ét af hans værker til hovedkonkurrencen. For 11 år siden opnåede Trier sin hidtil største triumf på disse breddegrader, da juryen hædrede hans "Dancer in the Dark" med Guldpalmen.
På søndag løfter formand Robert De Niro og hans kolleger i dette års jury sløret for, hvem der løber af med sejren i den prestigefyldte konkurrence.

