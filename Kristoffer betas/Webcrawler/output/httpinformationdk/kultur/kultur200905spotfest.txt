Spot-festivalen gøder jorden for danske bands
Festivalen for pladebranchen er slut, og de danske bands er tilbage i øvelokalerne. For When Saints Go Machine og Bodebrixen var Spot et babyskridt mod et udenlandsk gennembrud
På Spot-festivalen fik Bodebrixen besøg af den britiske musikadvokat Stephen Kempner, men selv om både bloggere og musikskribenter fra USA og Europa har omtalt Bodebrixen, er den udenlandske pladekontrakt måske ikke lige om hjørnet.


 Bodebrixen spiller energisk, skør pop. When Saints Go Machine spiller dyster, dyb synthpop. Begge bands har udgivet et debutalbum, som de har været på Spot-festival for at promovere. Målet var at komme ud - derud hvor radiostationerne ikke kan tælles på én hånd, og hvor hver en by betyder 10 nye spillesteder. På Spot er udlandet konstant lige rundt om hjørnet. 
Danske When Saints Go Machine har allerede en pladekontrakt med pladeselskabet EMI. Men aftalen gælder kun for Skandinavien, og derfor er bandet på jagt efter et selskab, der kan bryde isen og bane vej for hitlister og salgs-tal i udlandet.
Det er især pladeselskaber som australske Modular People og britiske 4AD, der lokker. Men i første omgang kan et booking-bureau være et skridt på vejen. For det er bookerne, der arrangerer turnéer og koncerter for pladeselskaberne, fortæller forsanger Nikolaj Manuel Vonsild.
"Allerede inden koncerten havde vi hørt, at de amerikanske bookere, som også står for at booke Justice og The Presets ville komme for at høre vores koncert. Lige præcis de bookingbureauer er fede, fordi de har nogle artister, som vi gerne vil være i bås med og spille opvarmning for. En bookingaftale gør det også meget nemmere at komme i kontakt med pladeselskaberne," siger forsangeren. 
Opløftende pop
Syvmandsbandet, der står bag Bodebrixen, fik også udlandsbesøg på Spot. Den britiske musikadvokat Stephen Kempner, som har Robbie Williams og Kylie Minogue blandt sine klienter, var taget til Århus for lytte til det band, som han indtil fredag eftermiddag kun havde hørt på MySpace.
"Deres pladeselskab kontaktede mig og spurgte, om jeg ville lytte til det, og da jeg havde hørt det første gang, var jeg ikke i tvivl om, at jeg ville høre mere. Bodebrixen spiller glad og opløftende popmusik, som helt sikkert vil passe godt ind på det britiske marked," vurderer Stephen Kempner.
Via sit netværk i Storbritannien og kontakter til pladeselskaber er han allerede i gang med at sprede budskabet om det glade popband fra Danmark. For Stephen Kempner er ikke i tvivl om, at Bodebrixen vil få et stort publikum.
"De spillede en fantastisk koncert, og der var god respons fra publikum. Så selv om der i øjeblikket ikke er særlig mange, der får pladekontrakter på grund af krisen i branchen, tror jeg alligevel, Bodebrixen har en chance," siger musikadvokaten, som kalder Storbritannien et pop-land og fortæller, at BBC's radiostation Radio 1 for nylig har besluttet, at der kun skal spilles pop på kanalen.
Samme popdrejning gavner ikke When Saints Go Machine. Til gengæld er der inden for de seneste år dukket mange nye pladeselskaber op, som vil være alternativ til de store selskaber. De mindre selskaber har den fordel, at de vælger mindre bands ud, som passer til selskabets profil, forklarer Nikolaj Manual Vonsild.
"Hos de store selskaber kan du risikere, at du pludselig bliver lagt på køl, fordi selskabet vælger at satse på nogle andre. Det er vigtigt at få en aftale med et selskab, der er afhængig af, om de tjener penge hjem på os som band. For det tvinger dem til at bruge alle de kræfter, de har. Et stort selskab kan jo bare snuppe næste band i rækken," siger forsangeren, som sammen med bandets manager skal til Storbritannien for at holde møde med 4AD. 
Svært at komme ind
Hos Bodebrixens danske pladeselskab tænker de lige omvendt. 
"Bandet skal have en aftale med et stort pladeselskab, som har økonomisk kapacitet til at gå hele vejen," siger Good Tape Records' direktør Mads Vraa.
Han er begejstret for den positive omtale, som er udsprunget af Spot. Men selv om både bloggere og musikskribenter fra USA og Europa har omtalt Bodebrixen, dingler den udenlandske pladekontrakt ikke lige foran næsen. 
"Stephen Kempner og journalisterne fra de britiske musikmagasiner er begejstrede, men det er ikke til at vide, hvordan reaktionen i sidste ende bliver. Traditionelt har England været et umuligt marked at komme ind på, og selv et band som Mew har intet kunnet stille op derovre. Men Alphabeat har heldigvis vist, at det godt kan lykkes".


