DR2 skal have ny chef
Chefen for DR's public service-flagskib, Arne Notkin, forlader sin post for at give plads til 'fornyelse og udvikling'. Notkin er i en stribe sager blevet beskyldt for at lade sine egne kæpheste influere på sit virke som programchef  bl.a. i forbindelse med serien 'De røde lejesvende'


 Det er en dybt kontroversiel mand, som den 1. oktober forlader posten som chef for DR2. Arne Notkin, tidligere chefredaktør for BT, er på de fire år, han har bestridt jobbet som chef for DR's public service flagskib, blevet særdeles upopulær blandt mange tidligere og nuværende medarbejdere.
Den 56-årige kanalchef beskyldes bl.a. for at sammenblande sine personlige holdninger og jobbet som chef på en uprofessionel måde og for at kvæle det kreative miljø på den før så sprælske kanal. Selv afviser Arne Notkin, at medarbejdernes kritik er årsag til hans afgang.
Så sent som i juni måned satte filmmagasinet Ekko fokus på Arne Notkins ledelsesstil i et særdeles kritisk portræt, hvor nuværende og tidligere kolleger på DR beskrev ham som »uberegnelig, uprofessionel og ideologisk forblændet af personlige kæpheste«.
Røde lejesvende
De utilfredse kolleger og samarbejdspartnerne beskylder bl.a. DR2-chefen for at censurere, ændre, sylte eller kassere programmer, som han af den ene eller anden grund ikke bryder sig om.
Blandt de eksempler, som fremhæves i artiklen, er Arne Notkins beslutning om at skrotte julekalenderen H.A.S.H., der handlede om en flok danske soldater i Problemistan, uden at have set mere end to halvfærdige afsnit.
Et andet eksempel er Notkins modstand mod at vise den prisbelønnede israelske dokumentar Defamation, der sætter spørgsmålstegn ved, hvor udbredt antisemitismen er. Først efter kraftig offentlig kritik gik Notkin med til at sende den Israel-kritiske dokumentar, som DR havde postet 150.000 kroner i og udelukkende på betingelse af, at den blev efterfulgt af et andet mere Israel-venligt dokumentarprogram om samme emne.
Et tredje eksempel var tv-serien De røde lejesvende, hvor DR med Notkins nære ven Bent Blüdnikow som central kilde anklagede en række tidligere og nuværende DR-medarbejdere for at have bedrevet tendentiøs journalistik.
Serien har netop ført til påtale fra Pressenævnet, der kritiserer DR for ikke at have givet TV-Avisens tidligere Mellemøstmedarbejder Ole Sippel tilstrækkelig mulighed for at imødegå anklagerne.
Et længe næret ønske
Selv afviser Arne Notkin, at kritikken af hans virke som chef har haft nogen som helst indflydelse på hans fratræden.
»Jeg er ikke bleg for hverken debat eller kritik, den slags får mig tværtimod til at blive og kæmpe, men man kan jo ikke stille meget op, når der er tale om personangreb og løgnagtige påstande«, siger han til Information.
Arne Notkin afviser også, at Pressenævnets påtale har haft nogen indflydelse.
»Hør, den slags får DR hver og hver anden dag! Når jeg stopper nu, er der tale om et længe næret ønske om at vende tilbage til journalistikken, og det er i øvrigt noget, jeg har sagt til mine chefer ved hver eneste medarbejdersamtale de sidste fire år. Der kommer en dag, hvor jeg skal prøve noget andet, og den dag er så kommet nu,« siger han.
Redaktør af mediemagasinet Mennesker og Medier på P1, Lasse Jensen, er ikke overrasket over, at Arne Notkin forlader jobbet som kanalchef.
Han hæfter sig bl.a. ved, at DR i sin pressemeddelelse om Notkins afgang fremhæver behovet for fornyelse. For det er der efter Lasse Jensens mening brug for.
»DR2 har mistet meget af det sprælske og provokerende brand, som prægede kanalen, da DR-direktør Gitte Rabøl og Informations nuværende direktør, Mette Davidsen-Nielsen, var chef for den fra 2003-7,« siger han.
DR2 har stadig et stærkt brand, men det er, som om kanalen de seneste år ikke rigtig har turdet kaste sig ud i de vilde, farlige, frække og mystiske ting, som den før har gjort.«
Det har desværre ikke været muligt at få en kommentar fra Gitte Rabøl eller DR's nyhedsdirektør Ulrik Haagerup.
Arne Notkin fortsætter i DR som journalist på P1. Jobbet som chef for DR2 slås op.

