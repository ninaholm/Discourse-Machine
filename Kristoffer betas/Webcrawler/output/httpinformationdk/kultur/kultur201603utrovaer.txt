Utroværdige soldater
Peter-Clement Woetmanns nye teaterstykke ’Til mine brødre’ på Aarhus Teater forbliver en teoretisk påstand, for man tror ikke på soldaterfigurerne på scenen
Christian Hetlands skæggede soldat styrer ’Til mine brødre’ med stålsat førerblik, også når han selv bliver ramt.


 Peter-Clement Woetmann kan noget med ord – og han kan ikke mindst noget med ordsløjfer af gentagelser. Woetmann har også uden tvivl meget på hjerte. Det lyder, som om han har interviewet danske soldater i timevis – og som om han har læst alle relevante rapporter om vores forulykkede krig i Afghanistan.
Han er lyriker, men de sidste år har han også kastet sig over dramatikken. Han har været medforfatter på Christian Lollikes krigsballet I føling og på flygtningeforestillingen Uropa. Og som ny husdramatiker ved Aarhus Teater er han nu debuteret officielt som dramatiker med Til mine brødre, hvor fem skuespillere står på scenen i rollerne som danske soldater i Afghanistan.
Men Woetmann har svært ved at bruge sine ord til at skabe interessante scenepersoner. Hans replikker virker meget skematiske og politisk korrekte – og hans massive gentagelser spærrer for stykkets fremdrift. I lange passager taler de fem soldater på scenen, som om de læste højt af ph.d.-afhandlinger; det er komplet uforståeligt og næsten komisk, sådan som den høje lix tvinger skuespillerne til at tage tilløb til de alt for mange stavelser.
»En strategisk brug af diskursen,« siger en soldat med tomme øjne, og publikum fatter lige så lidt. Men andre gange taler soldaterne helt enkelt – og det er selvfølgelig her, at replikkerne virker. Som i indledningsreplikken:
»Jeg vil tale om krig.«
