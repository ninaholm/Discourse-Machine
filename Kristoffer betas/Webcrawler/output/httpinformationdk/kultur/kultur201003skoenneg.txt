Skønne gamle primadonnaer



 Den ene har flæser, og den anden har høje hæle. Den ene er vild med ord, og den anden er vild med at fortælle. Men begge lader kærligheden strømme i skøreste kvindeoverdådighed i Primadonnanykker. Egentlig er Anne Marie Helger og Vigga Bro ikke noget oplagt scenepar. Helger er til politisk satire og vrede, mens Bro er til gudevisdom for mennesker. Helger er i sit temperaments utilbørlige hånd, og Bro er i sit strategiske tanketårns kontrol. Men sammen er de forrygende, netop fordi de komplementerer hinanden. Og fordi de holder fast i sig selv: Kostumerne hos fru skibsredder Percy Plask-Plaskenskjold lader sig ikke kue af betonen på Gladsaxe Ny Teater. Og det gør fabelfortællingerne fra den langhårede fortællerske heller ikke.
At så begge kvinder har inddraget deres døtre i forestillingen, er kun endnu et styrketegn. Designeren Johanne Helger Lund har kreeret kostumer, der flot respekterer hver kvindes stil og farveglæde. Og dramatikeren Anna Bro har givet været med til at få teksterne til at samle sig hen mod den uundgåelige slutning - og mod spørgsmålet om døden.
Men nej. Bange er de ikke, disse to kønne kvinder. Ikke bange for at dø. Men bange for at miste dem, de har kær... Og så blev der alligevel våde øjne hos det iltre, rødfarvede publikum - og hos os andre.

Primadonnanykker. Tekster: Anne Marie Helger og Vigga Bro. Konsulent på manus og instruk-tion: Anna Bro. Kostumer: Johan-ne Helger Lund. Til 20. marts samt turné. www.gladsaxenyteater.dk


