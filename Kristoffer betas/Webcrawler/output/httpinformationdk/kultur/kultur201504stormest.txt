Stormester fik det røde kort
Verdens nr. otte blev disket i vigtigt parti


 Den 21-årige filippiner Wesley So rangerer aktuelt som verdens ottendestærkeste skakspiller. Han har i nogen tid spillet for USA og deltager derfor i det amerikanske mesterskab, der p.t. spilles i St. Louis. Han måtte naturligvis på forhånd regnes for en af favoritterne, men hans spil har – angiveligt som følge af familiemæssige problemer – været meget svingende med fire gevinster, tre tab og en remis i de første otte runder. Og i 9. runde kom han ud for en grim oplevelse, da han blev disket af overdommeren Tony Rich. So havde de hvide brikker, og man havde blot nået at spille følgende træk, inden balladen brød løs:
1.d4 e6 2.c4 d5 3.Sc3 c5 4.cxd5 exd5 5.Sf3 Sf6 6.dxc5 …
På dette tidspunkt henvendte Sos modstander, GM Varuzhan Akobian, sig til dommeren for at klage over, at han blev generet af Sos skriblerier. Ifølge FIDE’s regler må spillerne kun notere trækkene ned, intet andet, og So havde to gange tidligere i turneringen modtaget advarsler for at have forsyndet sig mod den regel ved at skrive små opmuntringer i stil med »Come on, Wesley« til sig selv på sin noteringsliste. Det er menneskeligt at fejle, men det er tåbeligt at fremture, og Rich så ingen anden udvej end at diske Wesley So. Et helt unødvendigt nederlag mod en mand, han under normale omstændigheder ville have gode chancer for at slå.
So vendte dog tilbage til brættet i 10. runde, hvor han som sort slog Gata Kamsky, der nåede et nyt bundniveau i dét parti og alt for længe vægrede sig ved at opgive i en håbløs stilling. Hikaru Nakamura har spillet meget overbevisende og er inden 11. og sidste runde alene i spidsen. Stillingen i toppen er: 1. Nakamura, 7 points 2. Robson, 6,5 p. 3. Onichuk, 6 p. 4. So, 5,5 p. 5. Kamsky og Akobian, begge 5 p.
Verdensranglisten pr. 1.4.2015: 1. Carlsen, Norge, 2863 2. Caruna, Italien, 2802 3. Nakamura, USA, 2798 4. Topalov, Bulgarien, 2798 5. Grischuk, Rusland, 2794 6. Anand, Indien, 2791 7. Giri, Holland, 2790 8. So, USA, 2788 9. Kramnik, Rusland, 2783 10. Aronian, Armenien, 2770.

