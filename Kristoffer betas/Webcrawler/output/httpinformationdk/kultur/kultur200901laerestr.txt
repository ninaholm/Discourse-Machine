En lærestreg på australsk
Selvtilliden sivede ud af Caroline Wozniacki, der skuffende måtte forlade Australian Open i tredje runde



 Dette skulle have været et artikel om Caroline Wozniackis usædvanlige mentale styrke. Det skulle have været en artikel om det 18-årige stortalents evne til at håndtere opmærksomheden fra medierne og de stigende forventninger. 
Hendes evne til at være hele Danmarks tennisdarling – efterhånden et af tennisverdenens nye store håb – og alligevel formå at gå på banen med skyklapper på. Fuldstændig fokuseret på opgaven, ikke til at ryste. 
Som i første runde af Australian Open, hvor Wozniacki var oppe mod sin gode ven og doublemakker, israeleren Shahar Peer. Turneringsarrangørerne havde kaldt det første rundes ’blockbuster’, mødet mellem ’the rising young star’ fra Danmark og kvartfinalisten fra 2007, Peer. 
De virkede nervøse over for første gang i karrieren at stå på hver sin side af nettet. Den ene uprovokerede fejl afløste den anden i eftermiddagsheden på den tyndt befolkede Margaret Court Arena. En større samling israelske fans gjorde deres til at bringe danskeren yderligere ud af fatning. De jublede højlydt ved hver eneste fejl, Wozniacki lavede. Selv når hun sendte førsteserven i nettet og gjorde klar til andenserven – en situation der normalt er omgivet af anspændt ro – hujede tilskuerne i håbet om en dobbeltfejl.
Det er svært at forestille sig en mere udfordrende start på årets første Grand Slam-turnering. Caroline var kold. Hun tog de tre første partier i rap, og kørte kampen sikkert hjem.
Der på samme måde et sigende øjeblik i andet sæt af Wozniackis næste kamp mod den rutinerede spanier Virginia Ruano Pascual. Stillingen var 2-1 til Wozniacki, der havde vundet første sæt sikkert og førte med et servebrud i andet. Alt kørte efter planen, danskeren spillede aggressivt og afvekslende og drev spanieren rundt på banen med sine vinklede forhåndsslag. Den frygtede dobbelte baghånd leverede varen i form af knaldhårde vinderslag ned langs linjen. 
På dette tidspunkt, foran 2-1 i andet sæt og på vej mod en sikker sejr, sendte Caroline Wozniacki et let baghåndsslag midt på banen i nettet. Hun reagerede prompte, råbte bebrejdende af sig selv og knaldede ketcheren i jorden. Det var en uskyldig fejl på et uskyldigt tidspunkt i kampen, men det var unødvendigt og uacceptabelt for den unge dansker. Hun tillader ikke den slags sløs. 
Der var da heller ingen slinger i valsen, hverken før eller siden. En velspillende og usædvanligt netsøgende Wozniacki kunne efter en time og 25 minutter knytte næven og kaste håndkys ud til sine danske fans.
I går morges dansk tid spillede hun i tredje runde mod Jelena Dokic. Det var på centre court med 15.000 tilskuere ivrige efter at se deres lille helt, australske Dokic, fortsætte sit comeback mod verdenstoppen. Det skulle have været endnu en opvisning i Caroline Wozniackis evne til at modstå hårdt pres. 
Den 11. seedede dansker var favorit, og hun smilede over hele hovedet, da hun entrerede det blå underlag på Rod Laver Arena. 
»It’s gonna be fun,« sagde hun til tv-kameraet kort inden kampstart. 
Men det blev ikke særlig sjovt. Jo, det var sjovt til at begynde med. Wozniacki spillede aggressivt og kløgtigt, hun fik Dokic ud at løbe, gik frem til nettet, lavede en kort flugtning, som Dokic nåede frem til og returnerede med endnu en stopbold, som Wozniacki køligt lobbede over den prisgivede australier. Caroline smilede over hele femøren, hun kom foran 5-2, men så var det også slut med at smile. 
Godt nok skrabede hun første sæt i hus, 6-3, men resten af kampen var et sørgeligt syn. Det var som om, hun blev bange. Bange for at vinde, eller bange for at tabe, måske gik det ud på et. Wozniacki trådte tilbage i banen og overlod initiativet til Dokic, der tog det til sig og gjorde kampen til sin. Lydniveauet blandt publikum~ steg i takt med at overraskelsen nærmede sig. Dokic vandt andet sæt 6-1, Wozniacki spillede som var strengene i hendes ketcher spunnet af frygt. Hun virkede intimideret af tilskuerne, duperet af Dokic’ rene slag, og frustreret over sin egen uformåen. Hun havde intet modtræk, ingen plan B, så hun forlader de australske mesterskaber en runde tidligere end sidste år, alligevel ved godt mod:
»Jeg er aldrig tilfreds med at tabe og forlade en turnering, men generelt ved jeg, hvad jeg skal arbejde med,« som hun sagde til Ritzaus Bureau efter kampen. »Jeg ved, der ligger mange sejre ude i fremtiden - og der ligger også nederlag, så det er bare om at lære af dem.«

