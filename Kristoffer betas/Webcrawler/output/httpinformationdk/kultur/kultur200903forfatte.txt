Forfatterne forlader Borgens Forlag
Erling Jepsen følger med sin redaktør til et andet forlag, efter Borgen har fyret halvdelen af medarbejderne. Også andre forfattere overvejer at forlade forlaget, der er kendt som den smalle litteraturs flagskib, men som efterhånden ligner en synkende skude


Før var de 22. Nu er de 11. Finanskrisen har ramt bogbranchen, og som følge af et historisk dårligt årsregnskab har Forlaget Borgen netop halveret sin medarbejderstab. Det er gået hårdt ud over den skønlitterære redaktion, der er skrumpet fra tre stillinger til en enkelt deltidsmedarbejder.Men spørgsmålet er, om ikke de reducerede udgifter vil medføre reducerede indtægter.Information erfarer nemlig nu, at forlagets bedst sælgende forfatter, Erling Jepsen, har besluttet at følge med sin fyrede redaktør, Jacob Stærmose, til et andet forlag. Og det ser ud til, at også andre forfattere vil forlade villaen i Valby, der er kendt som dansk litteraturs væksthus - stedet, hvor små, smalle forfatterskaber har vokset sig store."Der er ikke så meget at blive tilbage for, når forlaget bliver så kraftigt beskåret. Det er meget voldsomt og meget trist. Jeg har været glad for at være der. Men jeg har godt kunnet mærke, at ressourcerne blev knappere," siger Erling Jepsen.Frit stilledeSærligt markedsføringen af hans bøger har Borgen sparet på, mener han. Men det kunne han såmænd godt have levet med: "Jeg havde besluttet at blive, hvis Jacob måtte blive. Og sådan havde han det også. Men det måtte han jo ikke. Og da han så blev afskediget, syntes vi, at vi var frit stillede til at kigge os om efter andre muligheder," siger forfatteren. Han har netop skrevet en ny roman færdig, men hvilket forlag, der får fingrene i en potentiel bestseller fra manden bag succeser som Kunsten at græde i kor og Frygtelig Lykkelig, er indtil videre en hemmelighed.Der foreligger et tilbud, fortæller Erling Jepsen. Men fra hvilket forlag vil hverken han eller Jacob Stærmose afsløre.Administrerende direktør Niels Borgen er anden generation bag roret på den smalle litteraturs flagskib, der efterhånden ligner en synkende skude. Umiddelbart efter de drastiske nedskæringer sagde han til Information, at man havde plukket medarbejdere fra alle afdelinger og på den måde forsøgte at bevare den eksisterende struktur på forlaget.Han erkender imidlertid, at nedskæringerne er gået særlig hårdt ud over den skønlitterære redaktion. Men fyringerne er udtryk for, at man ønsker at gøre faste omkostninger til variable omkostninger."Jeg står i den situation, at jeg skal skabe den størst mulige fleksibilitet med begrænsede ressourcer. Nu kan man jo tænkte sig problemerne løst på mange måder. Men hvad redaktørarbejdet angår, kunne det være en mulighed, at man benyttede freelancearbejdskraft i stedet for fast arbejdskraft," siger Niels Borgen, der ikke ønsker at udtale sig om situationen omkring Erling Jepsen og Jacob Stærmose.Spørger man chefredaktør for branchetidsskriftet Bogmarkedet, Nils Bjervig, bliver Borgen da også nødt til at kigge sig om efter freelance arbejdskraft, hvis de vil bevare deres position som et af landets mest aktive og fremsynede forlag."Men selv om man kan få tilstrækkelig gode freelancere, er det utrolig lidt kun at have en enkelt redaktør på nedsat tid som fastansat. Det vil blive rigtig svært. Det er meget lidt arbejdstid til at pleje danske forfatterkontakter og udenlandske kontakter," tilføjer Nils Bjervig, der kalder nyheden om Erling Jepsens afsked med Borgen "meget alvorlig"."Erling Jepsen er en af deres moderne bestsellere. Og det er et meget negativt signal, der bliver sendt til de andre forfattere på forlaget, når en af de erfarne forfattere med et solidt forfatterskab bag sig vælger at gå. Men naturligvis vil en forfatter overveje, hvor han skal udkomme, når hans forlag laver så drastiske ændringer, og hans redaktør forlader forlaget," siger Nils Bjervig.En helt særlig rolleErling Jepsen er da heller ikke den eneste forfatter, Borgen risikerer at miste. Jacob Stærmoses kollega, redaktionschef Marie Vinter, der ligeledes er blevet afskediget, kommer muligvis også til at trække forfattere med sig til andre forlag."Jeg går ikke på hugst blandt vores forfattere. Men der er forfattere, der har sagt, at de ville være interesseret i at flytte med, hvis jeg fortsætter på et andet forlag. For det er en usikker situation. Og for forfatteren er redaktøren jo den, man arbejder tættest sammen med," siger Marie Vinter.Det er imidlertid Marie Vinters forhåbning, at mange forfattere vil blive tilbage på forlaget. Borgen spiller nemlig en helt særlig rolle i den danske forlagsbranche. Og hun så meget gerne, at det kunne fortsætte sådan, understreger hun."Borgen har altid taget mange chancer med den eksperimenterende litteratur. Vi har i perioder udgivet mere lyrik end for eksempel Gyldendal. Husk også, at mange redaktører og forfattere, som er på større forlag nu, i sin tid er begyndt på Borgen," siger redaktionschefen og tilføjer:"Derfor ville det være trist for forlagsbranchen og for forfatterne, hvis forlaget ikke i lige så høj grad som før vil kunne være bindeleddet mellem under- og overgrund. Det er jo fantastisk, at man har kunnet give noget smalt til nogle, der ikke troede, de kunne lide det."
