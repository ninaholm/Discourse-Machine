»Stockholm er så vigtig, fordi byen er et paradoks«

Jens Lapidus er ægte stockholmer, og selv om Hollywood rykker ham insisterende skjorteærmet for at omdanne nogle af hans mange succeskrimier til tv-serier, kunne han ikke finde på at flytte væk.


 The streets were dark with something more than night.
Raymond Chandlers maleriske sætning fra bogen The Simple Act of Murder (1950) opsummerer meget godt genren noir: Byen, natten og gaden spiller førsteviolin, og det moralske forfald lurer altid lige under overfladen. I denne sorte verden er det umuligt at skelne skurke fra helte, for det er ikke individet, den er gal med, men hele verden. Okay, helt så slemt står det ikke til i den svenske succesforfatter Jens Lapidus’ særlige form for Stockholm noir – men så alligevel.
»Jeg beskriver, hvad der sker bag Stockholms smukke facade,« siger han.
»Byen Stockholm er en central figur i mine bøger. Det er her, de alle sammen foregår, og et centralt mål for mig er at vise læserne områder af byen, som de ikke normalt ser: underverdenen og byens mørke side – men også overklassens lukkede samfund.«
Begrebet Stockholm noir er inspireret af den amerikanske forfatter James Ellroy, der står bag bøger The Black Dahlia, The Big Nowhere og L.A. Confidential, og som med en samlebetegnelse kaldes L.A.-noir. Men modsat den originale amerikanske version, hvor handlingen ofte udspiller sig i et degenereret og korrumperet Los Angeles, foregår Lapidus’ mordgåder det tryggeste sted i verden: midt i den svenske velfærdsstat.
»Stockholm er så vigtig, fordi den er et paradoks. Sveriges velorganiserede velfærdssamfund er et af de sikreste steder på jorden. Det er rigt, og kriminaliteten er lav. Men jeg beskriver den anden side af Stockholm: drab og vold. Det ville ikke være lige så interessant at læse, hvis det foregik i Mexico City. Sammenstillingen af det sikre over for vold og organiseret kriminalitet skaber et spændende miljø, hvor læseren fornemmer, at der i det skjulte foregår noget, som man kun kan se, hvis man ved, det er der,« siger han.
»Journalister fra resten af verden siger altid: ’Jamen, Sverige er jo paradis med velfærd og rigdom.’ Men jeg svarer: Nej, Stockholm er som andre byer. Vi har også stoffer, bander, prostitution og kriminalitet.«
Ikke sandheden
Lapidus har fem succesfulde krimier bag sig – de tre første er allerede filmatiseret. Han er oversat til 32 sprog og har solgt 2 mio. bøger i Sverige alene, og nu er han altså aktuel med bogen Stockholm delete, som kom på dansk i februar.
Stockholm er Jens Lapidus’ by; ligesom L.A. er James Ellroys. Han er vokset op her, og selv om Hollywood i disse dage rykker ham insisterende i hans nystrøgede skjorteærmer for at omdanne de mange succeskrimier til tv-serier, kunne han ikke finde på at flytte væk. »Jeg kan ikke bare skifte byen ud,« som han siger.
Han er uddannet jurist og arbejder stadig som forsvarsadvokat (»på 30 procent«), og meget af krimiinspirationen kommer fra retssagerne. Skriverierne begyndte faktisk i et retslokale, da et par småkriminelle unge skreg efter anklageren, at han slet ikke forstod deres liv. På samfundets bund var kriminalitet en helt naturlig ting, råbte de. Oplevelsen chokerede Lapidus, og om aftenen satte han sig ved computeren og tastede sit livs første fiktionstekst – om kriminalitet set fra underverdens perspektiv. Det fortalte han til Weekendavisen i 2014.
Han bruger lang tid på at skrive underverdenens sociale miljøer frem, for sceneriet er vigtigt for fortællingen. Karaktererne kalder ustandseligt hinanden for »fitta« og »horeunge«, de går i Adidas-hættetrøjer, hører Avicii og hader raw food. Men man skal ikke tro på alle detaljerne.
For eksempel bruger Lapidus i flæng navnet »Lasse« til at beskrive en særlig stereotyp svensk mand – det svarer sådan cirka til, at danskere bruger navnet Brian som typebetegnelse. Men faktisk er der ingen i Sverige, som bruger navnet Lasse på den måde, det er noget Lapidus selv har fundet på og lagt i munden på sine karakterer. Men det virker, mener han. Og det er det vigtigste.
»Navnet Lasse opleves 100 procent autentisk. Ingen læsere har nogensinde henvendt sig og sagt, at det ikke kunne passe eller var utroværdigt. Man tror på det som slang og moderne svensk,« siger han og konkluderer:
»Hvis du føler, det er autentisk, så er det autentisk – det betyder ikke, at det er sandheden.«
Råddent på toppen
Hvor Jens Lapidus’ første tre bøger (den såkaldte Stockholm noir-trilogi) hovedsageligt skildrer Stockholms brutale underverden, har han i de seneste to bøger flyttet handlingen opad i samfundspyramiden, så den både inkluderer advokatbureauer og børnefamilier. I klassisk noir-tradition flyder samfundslagene sammen, så bandebosser og advokatfuldmægtige opererer i samme moralske grænseland – råddenskaben kender ingen klasseskel. Men så alligevel. For i takt med at dårskaben damper op gennem samfundslagene, skifter de moralsk dubiøse handlinger karakter: fra individuelle brister hos underprivilegerede småkriminelle til alvorlige systemiske fejl, hvor overklassen skummer fløden af samfundets råmælk.
»Hvis det hele bare handler om gangsterbosser, forbliver det på individniveau; det er mere spændende, hvis plotlinjerne går opad – problemerne blive mere systemiske og episke,« siger Jens Lapidus.
– Det virker, som om du har et særligt horn i siden på overklassen – som om de er mere moralsk korrumperede end alle andre …
»Gangsterne siger: ’Vi er den ene procent’ (Hells Angels’ slogan, red.), vi står uden for samfundet og laver vores egne regler. Men sådan ser de ultrarige også på verden. Vi har haft skandaler om venturekapitalister, der ejer hospitaler, og vi har som resten af Europa og USA et stort skel mellem de ultrarige og resten af befolkningen. Overklassen bor i deres eget lukkede samfund med deres egne regler, ligesom gangsterne gør. De har deres egne områder, deres egne skoler, deres eget sprog og deres egen moral,« siger Lapidus.
Han har faktisk større forståelse for indbrudstyve og narkohandlere, end han har for bankfolk og pengespekulanter. Og noget tyder på, at hans følelser er gengældt. Da han forleden holdt en forelæsning for politiet, rakte en politimand hånden i vejret. Det skrev Dagens Nyheter i november. Han ville bare lige sige, at hver gang de lavede razzia hos bandemedlemmer, fandt de to ting: en plakat med Tony Montana fra Scarface og en bog af Jens Lapidus.
 

