Skotske forfattere vil ud af unionen
Forfattere i Skotland har i stort tal støttet kampagnen for uafhængighed. Men hvorfor – og hvad vil 
uafhængighed egentlig betyde for skotsk litteratur?
 Manden bag forlægget til ’Trainspotting’, Irvine Welsh, er en af de flere end tusind skotske forfattere, der har tilsluttet sig kampagnen for uafhængighed.Foto fra filmen


 Da Skotlands Better Together-kampagne imod selvstændighed offentliggjorde et åbent brev, hvor 200 kulturpersonligheder – heriblandt Harry Potter-forfatteren JK Rowling og musikerne Paul McCartney og Mick Jagger – udtrykte deres støtte for unionen med England, gik ja-kampagnen til modangreb og sendte et brev til støtte for uafhængighed ud til landets kunstnere.
»Samme dag havde brevet 200 underskrifter. Ved deadline tirsdag midnat (efter fire dage, red.) troede vi, at vi måske ville have modtaget 600 navne. I stedet havde 1.300 kunstnere underskrevet erklæringen for uafhængighed,« skriver kunstner- og forfatterforeningen National Collective, der stod bag initiativet.
Siden har yderligere 186 kulturpersonligheder – heriblandt Trainspotting-forfatteren Irvine Welsh, Booker Prize-vinderen James Kelman, poeterne Tom Pow og Aonghas MacNeacail og mange andre forfattere – tilsluttet sig brevet ud fra en tro på, at »politisk uafhængighed vil give det skotske folk muligheden for at opbygge et bedre land, både socialt og politisk«.
Som at starte en ny bog
Aaron Kelly, der underviser i moderne litteratur på Edinburgh Universitet, nikker genkendende til den brede opbakning til selvstændighed blandt Skotlands forfattere.
»Ved de arrangementer, jeg har deltaget i, har det altovervejende flertal af forfattere været tilhængere af uafhængighed. Nogle er mere nationalistiske end andre; nogle mere socialistiske; nogle er på linje med Skotlands Nationale Parti (SNP), og nogle ser uafhængighed som endemålet i sig selv – at blive et normalt land ligesom alle andre,« fortæller Kelly, der selv har en irsk baggrund og derfor har fulgt kampagnen fra sidelinjen.
Forfatternes engagement i ja-kampagnen er dog blevet kritiseret også fra egne rækker. Forfatter og professor ved Dundee Universitet Kirsty Gunn – der senest har udgivet bogen The Big Music – har svært ved at forstå, hvorfor så mange af hendes kolleger er overbeviste om, at et uafhængigt Skotland vil være bedre for dem og deres fag.
»Jeg kan kun tro, at det er fordi, det er en spændende eller kreativ ting at gøre – at forestille sig et nyt land med nye muligheder og ideer om identitet. Det er som at starte en ny bog, at have en tom side foran sig,« skriver Gunn i The Guardian.
Hvad hun omvendt har svært ved at tro er, at det skulle være fordi, forfatterne forestiller sig en bedre fremtid for faget, hvis Skotland ikke var en del af Storbritannien.
»Det kan ikke være fordi, de ikke ønsker, at deres arbejde bliver trykt eller anmeldt i territorier uden for Skotland … Eller at de ønsker, at deres arbejde anses for at være uden for den britiske kanon på samme måde som bøger fra lande,« funderer hun.
Aaron Kelly mener imidlertid, at det kan blive en fordel for skotske forfattere, hvis landet – når resultatet foreligger i dag – viser sig at have valgt selvstændighed.
»Markedet og forlagene er utrolig ivrige efter at sætte et mærkat på værker i dag, så om noget vil selvstændighed blot gøre det lettere at stemple dem som skotske,« siger han, men mener ikke, at en eventuel fysisk grænse mellem England og Skotland i sig selv betyder, at litteraturen som sådan ændrer sig. Bl.a. fordi de to lande har en fælles historie.
»Skotske forfattere har altid været meget præget af England, USA, Rusland, Skandinavien. Der har altid været stor åbenhed i skotsk litteratur – det er en af dens styrker. Påvirkningen mellem England og Skotland vil fortsætte, lige meget om man opsætter en grænse,« siger Kelly.
Politik og kultur
Selvom både det praktiske samarbejde og den åndelige påvirkning mellem England og Skotland vil fortsætte uanset udfaldet af dagens afstemning, vil kampen for uafhængighed med sikkerhed sætte sine aftryk på den skotske litteratur.
Kirsty Gunn, der voksede op i New Zealand, da det blev selvstændigt fra det britiske imperium som resultat af en decentraliseringsproces i 1970’erne, frygter, at den skotske litteratur vil blive fattigere som resultat af forfatternes indblanding i det politiske; et engagement, der kun vil blive større med selvstændighed, i takt med at landet skal finde en ny identitet.
»Jeg har set, hvordan det slugte alle forfatteres tid. At følelsen af en dagsorden erstattede alle andre litterære og æstetiske interesser,« skriver hun i et indlæg på The Conversation.
»Min erfaring siger mig, at den dominerende kultur vil blive én, der er fuldt ud politiseret snarere end en æstetisk kultur. Dialogen bliver meget anderledes. Jeg er i bund og grund æstetiker. Jeg er kun interesseret i at skabe ting, fordi jeg er optaget af form og ideer og stil. Indhold er ikke noget, der ophidser mig. Kunstneren har ingen dagsorden og intet land,« mener Gunn.
Kelly mener, at »den energi, der har ligget bag uafhængighedskampagnen, ikke vil forsvinde fra den ene dag til den anden«. Og han er enig i, at afstemningen vil komme til at præge skotsk litteratur i lang tid fremover .
»Selv hvis det bliver et ja, vil alt ikke blive vidunderligt fra den ene dag til den anden. Løfterne vil ikke blive indfriet øjeblikkeligt, og forfattere i et uafhængigt Skotland vil stadigvæk skue tilbage og skrive om fortidens overgreb og korruption,« siger han med henvisning til erfaringen fra Irland.
Dog mener han ikke, at det er negativt, at forfatterne er engagerede i – og lader sig præge og inspirere af ideen om – uafhængighed.
»Hvad end resultatet bliver, bør Skotland være stolt af at være et samfund, der er villig til at diskutere med og lytte til deres forfattere,« siger han.

