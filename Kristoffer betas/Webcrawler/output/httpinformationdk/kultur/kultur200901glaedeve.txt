Glæde ved hverdagen
Januar. En grøn ret, en fiskesag og en historisk kage til at holde jumøret oppe i en mørk tid, der ikke rummer de store festanretninger


 Det er hverdag, så det basker, og ikke tid for festserveringer som for få uger siden. Derfor er her ideer eller inspiration til den opmuntring, mad skal være: 
Fiskesuppe med aïoli (Bourride) - ca. 5 portioner
Denne suppe er mildt smagende og enkel at lave - aïoli'en (hvidløgsdressingen) er et vigtig element. Aïoli'ens indhold af kogt kartoffel gør suppen cremet, når de røres sammen.
-	1 kg hvid fisk f.eks. havtaskekæber
-	1 kg kartofler
-	2 løg 
-	1 fennikel 
-	1 dl olivenolie
-	2-3 kviste timian 
-	2 laurbærblade
-	1 lille chili
-	2 dl tør hvidvin
-	6 dl fiske- eller urtefond, muslingefond eller vand
-	Evt. groft salt
Aïoli (hvidløgsdressing)
-	2 store kogte kartofler
-	3-4 æggeblommer
-	1,5 tsk. groft salt
-	2-3 fed hvidløg
-	Ca. 2 dl olivenolie (evt. halvdelen en neutralt smagende olie)
-	Saft af 0,5-1 citron
-	1 drys paprika eller cayennepeber
Aïoli: Blend kolde, kogte kartofler og æggeblommer. Tilsæt salt, knust hvidløg og kom gradvist olivenolie i. Smag aïolien til med citronsaft og paprika eller cayennepeber. Sæt i køleskabet. 
Skyl fisken i koldt vand. Skær den ud i mindre stykker.
Skræl kartofler og skær i skiver. Kog i letsaltet vand til de er næsten møre, ca. 15 min. Hæld kogevandet væk. 
Pil løg og skær i ringe. Skær fennikel i stykker på samme størrelse. Varm olie i en stor stegegryde. Sautér løg og fennikel næsten møre i 10 min. under omrøring. Tilsæt skyllede timianblade, laurbærblade, chili, hvidvin og vand. Kog op og tilsæt de kogte skiver af kartoffel, bring op til kogepunktet. Tilsæt fisk. Skru ned til laveste blus. Sluk, når det er godt varmt, og lad fisken trække færdig ca. 5 min. afhængigt af typen af fisk, den skal lige akkurat være gennemvarm.
Smag til med salt og peber. Nyd suppen med aïoli og brød. 
Rösti med julesalat,appelsin, nødder og timian - 4 personer
-	2 julesalathoveder
-	2-3 kviste frisk timian
-	2-3 appelsiner
-	75 g hasselnøddekerner
-	1 spsk. jomfruolivenolie
-	Lidt groft salt og friskkværnet peber
Kartoffelrösti:
-	1 kg kartofler, melede
-	1 tsk groft salt 
-	friskkværnet peber
-	ca. 1 dl olivenolie
Skræl kartoflerne, og riv dem groft. Læg dem i et rent viskestykke, og knug saften ud. Krydr med salt og peber. Varm en pande med olie, og kom kartoflerne på. Tryk dem sammen til en pandekage med en palet. Steg ved middelvarme ca. 10 min., til kartoffelröstien er lysebrun. Vend den på et grydelåg, og steg den sprød på den anden side, ca. 10 min.
Skyl julesalatblade, og slyng dem tørre. Bland blade af timian med stykker af appelsin. Rist nødderne på en pande, og hak dem fint evt. i en foodprocessor. Bland nødder med olie og eddike, krydr med salt og peber og vend i salaten. Spis rösti med salaten.
Rugbrødskage med chokolade
Denne dejlige kage har historiker Bi Skaarup serveret for mig, og den fortjener udbredelse. Den kommer fra den sønderjyske herregård Sandbjerg, hvor godsforvalterens frue, Cathrine Glashoff, stod for maden. Kagen er med i hendes håndskrevne opskriftsamling fra 1843. Opskriften her er fra jubilæumsbogen Gæstebud og dagligliv i Sandbjerg omkring 1840 af Inge Adriansen, udgivet af Århus Universitetsforlag i 2004. 
-	100 g rugbrød
-	125 g mandler
-	100 g mørk chokolade (70 procent kakao)
-	50 g god kakao
-	7 æggeblommer
-	7 æggehvider
-	3 æg
-	250 g lyst rørsukker
-	1 tsk. stødt kanel
-	1 tsk. stødt kardemomme 
-	0,5 tsk. stødt nellike
-	Citronskal af 1,5 økologisk citron - kun det gule
Glasur: 
-	1 æggehvide (evt. pasteuriseret)
-	125 g flormelis
-	Lidt citronsaft
-	Tilbehør: vaniljecreme eller flødeskum 
Rugbrødet brækkes i så små stykker som muligt. Det lægges i en bradepande eller et ildfast fad og tørres 0,5-1 time ved 100 grader, indtil det er helt tørt. Tag det ud, og lad det køle helt af, før det køres i en foodprocessor eller blender.
Smut mandlerne, og kør dem til mel i foodprocessor eller blender.
Skru ovnen op til 150 grader.
Bræk chokoladen i stykker, kom den i en skål, og smelt den over vandbad ved svag varme.
Pisk æggehviderne stive.
Æggeblommer og de tre hele æg og sukkeret piskes skummende. Rør den let afkølede chokolade i. 
Bland rugbrødsrasp, mandelmel, krydderier, kakao og citronskal i en skål, og rør det i æggeskummet. Vend de stiftpiskede æggehvider i dejen. Kom den i en stor smørsmurt springform (24 cm). Bag ca. 45 min. eller til der ikke er dej på en træspid eller strikkepind. Lad kagen køle af. 
Rør evt. glasur og pynt kagen med den. Nyd med vaniljecreme eller flødeskum.


