Hallooo, kendte spil sælger på App Store
Mobilspil. Det mest solgte mobilcomputerspil i den danske Appstore lige nu er gode gamle Hugo fra ’Eleva2ren’. De ukendte spiludviklere er under pres fra store spillere og kendte brands, og App Store er dermed også ved at miste noget af sin charme
Nostalgi. Når Hugo-spillet er det mest købte spil i App Store, så handler det om genkendelse, mener spilredaktør Thomas Vigild: ’Det handler om en hel generation af forældre, der husker Hugo som et hyggeligt og ufarligt spil, som de gerne vil vise deres børn.’


 Historien om det nu verdensberømte mobilspil Angry Birds er historien om tre finske studiekammerater, der med deres nystartede firma satsede på en løs idé om et computerspil med nogle vingeløse fugle, der skulle beskytte deres æg mod vrede grise. Og blev millionærer. Angry Birds er med sine næsten tre år på App Store et gammelt spil i den branche, men sætter stadig standarden for spil til mobiltelefoner. Men App Store er ikke længere den legeplads for spiludviklere, som det var engang, fortæller Jan Neiiendam, der er projektdirektør i brancheorganisationen Computerspilzonen:
»De store spilproducenter er i stigende grad begyndt at gøre sig gældende. Spil som FIFA og Tetris gør det sværere for de ukendte udviklere at få succes,« siger han.
Lige nu ligger spillet Hugo fra Krea Medie på den danske App Stores første plads. Hugo er skærmtrolden fra det hedengangne fredagsunderholdningsprogram Eleva2ren på TV 2. I flere år kunne en seer ringe ind og via tasterne på sin fastnettelefon give Hugo svaret på ’Hvor ska’ vi hen, du?’ og hjælpe ham med at finde Hugoline. En gammel kendning fra før mobiltiden er altså nu rykket ind på iPhone og Android og det med stor succes.
»Hugospillet nyder godt af at være så kendt i forvejen,« siger Jan Neiiendam.
Formand for dansk spilråd og spilredaktør ved Politiken Thomas Vigild peger også på, at der er gået Astrid Lindgren i App Store.
»Når Hugo-spillet er det mest købte spil i App Store, så handler det om genkendelse. Det handler om en hel generation af forældre, der husker Hugo som et hyggeligt og ufarligt spil, som de gerne vil vise deres børn,« siger Thomas Vigild.
Succes med simple spil
Thomas Vigild har netop fortalt om danske computerspil på en konference i Frankrig, og det overraskede ham, at de fleste kendte Hugo og spurgte efter ham.
»Det er blevet vigtigt at have enten et forlag i ryggen eller have et kendt brand. Hvis man altså skal betale for spillet. Selv om spillene i App Store ofte kun koster seks kroner, så kan det åbenbart stadig skræmme folk, og de foretrækker at købe noget, de kender, hvor de ved, spilmekanikken fungerer. «
Sådan var det bestemt ikke i starten, fortæller han.
»Da App Store startede, var det fede jo netop, at det var så nemt at nå brugerne. Du kunne sidde i din kælder og udvikle et spil og blive millionær. I dag er der langt færre, der kommer igennem, fordi man nu er oppe imod for eksempel Disney« siger Thomas Vigild.
Jan Neiiendam ser stadig mange muligheder for spiludviklere i App Store.
»Mulighederne ligger i, at der er så direkte kontakt til brugerne i modsætning til tidligere, hvor man var fuldstændig afhængig af udgiverne. Men nu hvor de store producenter er kommet på banen, stiller det større krav til udviklerne i forhold til at skabe opmærksomhed omkring et spil. Og det handler jo meget om PR. Det bliver man også nødt til at bruge tid på hvis man vil have succes som spiludvikler i dag.«
Claus Rosenstand er lektor ved institut for kommunikation på Aalborg Universitet og er med til at uddanne nye spiludviklere fra universitetet. Han fortæller, at selv om det måske nu er firmaer som Disney dominerer, så er Angry Birds stadig skabelon for de fleste spil, der får succes.
»De største succeser er simple og intuitive. De skal være det, man kalder easy to learn but hard to master, og selv om touch screen- telefonen jo egentlig er udviklet til 10 fingre, så bruger vi stadig højst to. Vi er slet ikke færdige med at udforske, hvad man kan med multitouchtelefonen, men spillene ligner stadig hinanden meget,« siger Claus Rosenstand.
Han bruger meget af sin undervisning på at undervise de spiludviklere, der skal ud og konkurrere med de store spillere, i bæredygtige forretningsmodeller.
»Brugerne ønsker casual games, hvor man lige kan snuppe et hurtigt spil i en pause. Det vil sige, at det ikke må blive for avanceret eller længerevarende. Det er jo netop det, man tjener penge på i forhold til andre computerspil, så det er en stor udfordring for en ukendt spiludvikler at udtænke en forretningsmodel, der kan tjene penge og samtidig skabe et simpelt spil, hvor folk bliver loyale og køber flere baner, som det skete med Angry Birds,« siger Claus Rosenstand.
Både Claus Rosenstand og Thomas Vigild mener dog, at en ny tendens på mobilspilfronten bliver at blande virkeligheden med det virtuelle.
»Jeg har netop prøvet et spil fra Disney, hvor man bruger en fysisk legetøjsbil og kører med den på en bane, som din iPad genererer. Og så er der Legos spil Life of George, der kombinerer de fysiske legoklodser med et spil. Spillet giver dig en udfordring: Byg en guitar på tid, tag et billede, og så godkender spillet det. Men igen: Disney og Lego. Det bliver svært at konkurrere med,« siger Thomas Vigild.

