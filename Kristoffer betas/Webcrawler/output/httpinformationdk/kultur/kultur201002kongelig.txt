Det Kongelige Teater har sovet i musiktimen
I stedet for at spille internationale musicalklassikere som 'My Fair Lady' burde Det Kongelige Teater udvikle ny dansk musikdramatik, lyder det fra flere sider


Det Kongelige Teater har svigtet musicalgenren, mener kritikere. Nationalscenen sætter til foråret den amerikanske musicalklassiker My Fair Lady på programmet, men burde i stedet satse på selv at udvikle nye musicals, lyder det fra flere sider.»Det Kongelige Teater burde tage sin forpligtigelse som nationalscene så alvorligt, at de også følte sig forpligtet til at lave den ypperste kunstneriske kvalitet inden for andre genrer end opera, ballet og skuespil. Men teatret er overhovedet ikke repræsenteret inden for noget, der ligner moderne dansk musikteater. Hverken eksperimenterende eller populært,« siger lektor i teatervidenskab på Københavns Universitet Michael Eigtved, der er ekspert i musicals.Han henviser til, at Det Kongelige Teater ikke har lavet andre egentlige musicals end Teenagerlove fra 1960 og Esther fra 1988, mens musicalen Matador blev lavet af RadioUnderholdningsOrkestret på Operaen i 2008.»Hvorfor ikke gøre ligesom på National Theatre i London? Der gjorde de det engang til deres adelsmærke, at de hvert andet eller tredje år satte alle deres bedste kræfter ind på at lave en musical på den helt rigtige måde. Og det betød selvfølgelig, at niveauet for musicals i London steg markant, og at man begyndte at respektere kunstarten mere,« siger Michael Eigtved og tilføjer:»Det Kongelige Teater burde føle sig forpligtiget til at lave nyt teater for alle, også for dem, der kan lide musicals. Netop fordi Det Kongelige Teater har tre kunstarter, burde de kunne blande dem. Men de tre huse er helt isolerede fra hinanden, og så er det altså som om, man på teatret ikke rigtig betragter musicals som kunst,« siger han.'Fuldstændig grotesk'Dansk musicals grand old man Knud Christensen, alias Sebastian, er også kritisk.»Jeg mener, det er fuldstændig grotesk, at Det Kongelige Teater ikke laver flere danske musicals,« siger Sebastian, der aldrig har fået mulighed for at lave en musical på Det Kongelige Teater, mens for eksempel Nationalscenen i Oslo, har spillet Ronja Røverdatter med stor succes.Sebastian peger på, at musicals er dyre at producere, og derfor har de færreste teatre råd til at skabe originalproduktioner inden for genren.»Hvis forestillingen ikke med sikkerhed vil trække et meget stort publikum til, skal teatret have virkelig mange ressourcer for at turde gå i gang. Men det har Det Kongelige Teater jo lige netop,« siger han.Også direktør for Nørrebro Teater, Kitte Wagner, peger på, at musikteater er en dyr genre at producere. På hendes teater har de i de senere år blandt andet lavet forestillingerne 2200 Carmen og Junglebogen.»Selvom der er masser af publikum til den slags forestillinger, giver de underskud hver gang. Der skal være penge til et stort cast, penge til komponisten og penge til forfatteren. Nogle gange kan vi hente pengene  hjem på andre forestillinger, men vi havde for eksempel planlagt en fantastisk musikforestilling til næste år, som vi er blevet nødt til at droppe, fordi den bliver for dyr,« siger hun og fortsætter:»På Nørrebro Teater elsker vi at lave musikdramatik. Vi har ideerne, og vi har netværket. Men vi har simpelthen ikke pengene.«Kitte Wagner, der ikke ønsker at kommentere Det Kongelige Teaters repertoire, mener derfor, at statsstøttekronerne burde fordeles anderledes.»Som det er nu, følger pengene bygningerne og ikke ideerne. I de senere år er de rige blevet rigere, og de fattige fattigere. I steder for at pålægge bestemte institutioner at spille bestemte genrer, burde politikerne måske give pengene til de teatre, der virkelig gerne vil, og som har de gode ideer,« siger hun.Det var i går ikke muligt at få en kommentar fra chef for Det Kongelige Teater Erik Jacobsen.
