The Lincoln Lawyer
Klicheerne lurer i ’The Lincoln Lawyer’, der ellers er et rimelig underholdende retssalsdrama


»NTGUILTY« står der naturligvis på nummerpladen af den sorte Lincoln Continental, som forsvarsadvokat Mick Haller kører rundt i. Bilen er ikke kun hans transportmiddel, men et rullende kontor, hvor han laver business med alt fra rockerbander til rige ejendomsmæglere. Moral er ikke det, der tynger Haller mest  indtil han får en klient, der er anklaget for brutalt overfald. Nu oprulles en sag med en række drejninger, der ikke skal afsløres her, mens skyld og uskyld, ret og uret fører en listig kamp. Hvem snyder hvem  og hvordan?Matthew McConaughey er passende flabet som typecastet smartass i rollen som Haller. Men William H. Macy stjæler billedet i en birolle som langhåret privatdetektiv – en figur, der med fordel kunne have haft en del flere scener. Et godt stykke hen ad vejen er filmens plot tilpas kringlet til at holde interessen fangen. Men klicheerne lurer, og særligt i de romantiske scener virker følelserne på lærredet som ren pop og plastik. Mod slutningen trækker historien i langdrag og munder ud i en lurvet morale om at målet helliger midlerne og en ubehagelig, rå selvtægtstone, som misklæder et ellers rimelig underholdende retssalsdrama.
