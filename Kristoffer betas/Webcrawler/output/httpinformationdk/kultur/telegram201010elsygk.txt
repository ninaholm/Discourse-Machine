EL: Syg kultur på TV2 at slette tv-klip
TV2 fravalgte ikke blot et tv-klip med en vred statsminister. En chef slettede det i arkivet. Enhedslisten mener, at det afslører en "syg kultur" på stationen.


 Enhedslisten kritiserer, at TV2 ikke blot fravalgte et omstridt tv-klip med statsminister Lars Løkke Rasmussen (V), men at en chef gik så vidt som til at få det slettet i tv-stationens arkiv.
- Det er udtryk for en syg kultur, når en leder på TV2 sletter en optagelse med statsministeren, hvor denne fremstår i et uheldigt lys, siger Enhedslistens medieordfører, Per Clausen.
Optagelsen kom i hus sidste fredag uden for TV2 News i København, efter at Lars Løkke Rasmussen havde deltaget i optagelser til det politiske program Mogensen og Kristiansen.
Da TV2 Nyhederne efterfølgende ville spørge statsministeren til sagen om mulig overbetaling af privathospitalerne, blev han "irriteret" over det, som kanalchef på TV2 News Mikkel Hertz formulerer det. 
Mikkel Hertz valgte dog ikke alene aldrig at bringe billederne.
Kanalchefen valgte helt usædvanligt at bede om at få billederne slettet fra arkivet, fordi der på redaktionen blev snakket om, at det var "sjove optagelser, forklarer han til Berlingske Tidende.
- Jeg skal ikke blande mig i - eller gøre mig klog på - om det ville have været fornuftigt at bringe indslaget med den tavse og vrede Lars Løkke Rasmussen samme dag, som det blev optaget. Men jeg synes, det er rystende, at en leder på TV2 sikrer sig, at denne optagelse slettes, så den aldrig kan bruges. Jeg har meget svært ved at se, hvilke journalistiske kriterier der kan forsvare denne beslutning, siger Per Clausen.

