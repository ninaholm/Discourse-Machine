X Factor sminker sangernes stemmer
I år 8210 er sangtalent ikke det vigtigste. I X Factor bruger man nemlig autotune, som kan rette op på falske sangstemmer


 »Jeg synes, at I er skønne. Så kan folk brokke sig over, om I ikke kan synge skønsang og det ene og det andet. Det er lige meget, for vi lever i år 8210, og der er det ok med autotune, fart og ballade. I tilfører det her program så meget, og så er i vigtigst af alt autentiske.«
Sådan lød Remees begejstrede bedømmelse i fredagens X Factor, efter at pigegruppen 8210 havde optrådt på scenen. De fire piger fra 8210 har ellers skabt splid mellem dommerne siden sidste sæson af X Factor, hvor de ikke gik videre til live-showet. Dommerne var simpelthen i tvivl om pigernes sangtalent. Det var også med nød og næppe, at dommeren Soulshock i år faldt for gruppens charme og sendte dem videre til live-showet.
I fredags afslørede Remee dog i ovenstående bedømmelse af pigerne, at X Factor havde brugt autotune i 8210's optræden- et program som korrigerer lyden.
Schack Lindeman, tonemester/lydtekniker på Den Danske Filmskole forklarer om autotune, at »når en sanger synger igennem autotune, så kan den fornemme, hvor du ligger henne tonemæssigt. Hvis du f.eks. har en sanger, som skal synge et A, men som synger lidt ved siden af, så kan autotune gå ind og korrigere tonen, så det bliver til et A. Programmet kan korrigere de fleste fejl, man laver. Så hvis jeg synger off-key eller laver fejl, så kan programmet redde de fejl og korrigere det.« Selvom alle i popbranchen i dag bruger autotune, ifølge Schack Lindeman, så synes han, at X Factor er ude på et skråplan.
»Hvis man laver et talentshow, hvor man autotuner deltagerne, så er det svært at afgøre, hvem det er, der har talent. Så er det jo et spørgsmål om et andet talent, end at synge. Jeg synes ikke, man skal bruge tricks og finter. Omvendt så består programmer som X Factor, jo netop af tricks, finter og sammenklipninger,« siger han.
Okay med autotune
DR's Underholdningsredaktør, Jan Langemand Lundme, er dog ikke enig i, at man ikke må bruge autotune i et talentprogram som X Factor. Ifølge ham er det ikke noget nyt, at de bruger autotune og andre effekter, som får deltagerne til at lyde godt. Han nævner, at grunden til at de brugte autotune på 8210 i fredags er, at sangen nogle gange krævede en forvrængelse af stemmen, som autotune kan lave:
»Når det kommer til nummeret Tik Tok som 8210 sang i fredags, så brugte vi autotune, fordi det også bliver brugt i originalversionen. På Brødrene Olsens Smukt som er stjerneskud, hvor deres stemmer på et tidspunkt forvrænges, er der også brugt autotuneeffekt. Det er det samme, der var på 8210 i fredags. Det er en effekt ligesom alle mulige andre, for at få dem til at lyde som originalversionen,« forklarer Jan Lagermand Lundme.
Han siger, at de på X Factor ikke nødvendigvis bruger autotune på alle sange, og at det desuden ikke kan få en sanger til at synge rent:
»Hvis du synger lidt falsk, så kan autotune måske godt hjælpe lidt, men hvis du synger pivfalsk, så kan den ikke få det til at lyde, som om du synger rent.«
Jan Lagermand Lundme vil ikke afvise, at autotune også er blevet brugt andre steder i sangen, end til at forvrænge pigernes stemmer.

