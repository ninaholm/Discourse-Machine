Uffe Elbæk: Alle bliver hørt
Flere musikorganisationer har i de seneste dage kritiseret kulturministeren for ikke at inddrage dem i arbejdet med den nye musikhandlingsplan — men den kritik har ministeren svært ved at forstå. Han vil dog invitere nogle af de oversete organisationer indenfor
Det er en lukket økonomisk ramme, kulturministeren skal uddele penge fra til musikken, så nogle vil være vindrere og andre tabere, men Uffe Elbæk lover at lytte til alle parter i diskussionen om den nye musikhandlingsplan. Her er det Søren Huus og Tina Diockow, der optræder i Musikhuset i Århus.


 Kulturminister Uffe Elbæk (R) har svært ved at forstå, at processen omkring den kommende musikhandlingsplan — som fordeler penge til musiklivet — skulle være specielt lukket. Alle har haft mulighed for at blive hørt, svarer ministeren nu:
»Jeg synes, vi har kørt en åben proces omkring musikhandlingsplanen. Vi har holdt flere møder med forskellige repræsentanter fra musiklivet, og der har været en livlig dialog på Facebook og i andre medier. Så set herfra, synes jeg, vi har gjort, hvad vi kunne — og vi har flere gange opfordret folk til at sende deres ideer ind,« siger ministeren.
I mandagens Information stod flere af genreorganisationerne, herunder Jazz Danmark, World Music Denmark, Dansk Rock Samråd, Landsdelsorkestrene, og SNYK frem og kritiserede processen. De ville gerne have været til møder med ministeren og generelt gerne haft mere indflydelse på, hvordan den kommende musikhandlingsplan skulle se ud. SNYK, som er organisationen for den eksperimenterende musik, havde tilmed bedt om et møde med ministeren, men fået at vide, at ministeren ikke havde tid — og flere har følt, at processen har været forhastet. Også det har ministeren også svært ved at genkende:
»Det har ikke været forhastet. Der stod i regeringsgrundlaget, at man ønskede at opprioritere den rytmiske musik, så det var en bunden opgave. Og mange er desuden bekymrede, fordi den nuværende handlingsplan er udløbet. Derfor skal den nye ligge klar hurtigst muligt. Men det har ikke været forhastet. Vi regner stadig med at præsentere den nye plan 1. februar, men hvis der er brug for mere tid, så udskyder vi det,« siger Uffe Elbæk.
Kritik gør indtryk
Den 19. januar er nogle af organisationerne — men ikke alle — inviteret til et afsluttende høringsmøde. Det vil ministeren nu lave om på:
»På baggrund af nogle af udtalelserne i Information har vi valgt at invitere alle med til høringen.«
— Hvorfor havde I ikke gjort det fra starten?
»Det var fordi, vi vurderede, at de var repræsenteret gennem Kunstrådet. Men man kan godt stille spørgsmålstegn ved, om det var rigtigt vurderet, så nu kommer de med. De skal ikke føle, at de ikke bliver hørt. På den måde har kritikken bestemt også gjort indtryk.«
— Flere mener, at høringen 19. januar kun er proforma, fordi den varer to timer og ligger så kort tid før deadline. Hvad siger du til det?
»Jamen, jeg er det modsatte af proforma. Jeg tager folk dybt alvorligt, og deres input kommer til at farve det endelige udspil. Selvfølgelig har vi skrevet et bud på, hvordan planen skal se ud. Men processen er slet ikke færdig endnu.«
Nogle vil miste støtte
I onsdagens Information sagde flere musikere desuden, at Uffe Elbæk er med til at genoplive en gammel skyttegravskrig mellem den klassiske og den rytmiske musik — blandt andet fordi der i ministerens såkaldte Marshall-plan for musikken står, at den rytmiske musik skal styrkes på bekostningen af den klassiske. Men ministeren mener, at han netop har kæmpet for ikke at lave en skyttegravskrig:
»Jeg oplever det lidt som en efterslæbskritik, forstået på den måde, at siden jeg blev minister, har jeg igen og igen sagt, at den måde, vi snakker om den rytmiske og den klassiske musik, er uheldig. Vi skal bruge nogle nye bud på, hvad vi kan kalde det, måske historisk og moderne musik.«
— Men du har jo ikke desto mindre sagt flere gange, at den rytmiske musik skal have flere penge?
»Ja, og det er selvfølgelig derfor, at nogle oplever det som en skyttegravsdiskussion. Men det er jo fordi, vi har en lukket økonomisk ramme. Hvis vi gerne vil opprioritere den rytmiske musik — og det er nødvendigt — så skal vi finde pengene et andet sted. Det er virkeligheden. Dem, der får penge, bliver glade — dem, der mister penge, bliver kede af det. Det er der ikke noget at gøre ved,« siger Uffe Elbæk.

