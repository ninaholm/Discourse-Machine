Kundera på ny under anklage
Var den tjekkiskfødte forfatter Milan Kundera stikker i 1950'ernes Tjekkoslovakiet? Nyt bevis bestyrker mistanken om, at Kundera samarbejdede med det tjekkoslovakiske sikkerhedspoliti
Milan Kundera, her fotograferet i Prag i oktober 1973, belastes af et nyt dokument, hvori en embedsmand fra sikkerhedspolitiet fremhæver hans stikkeraktion mod Miroslav Dvoracek som et mønstereksempel på bevågenhed over for systemets fjender.


 Var en af verdens mest anerkendte forfattere, den tjekkiskfødte Milan Kundera, stikker?
Tjekkiske historikere har fundet et nyt dokument, som bestyrker mistanken om, at det rent faktisk var ham, der den 14. marts 1950 henvendte sig til det tjekkiske sikkerhedspoliti med oplysninger, som førte til anholdelse af den vestlige agent af tjekkisk oprindelse Miroslav Dvoracek.
Dokumentet er en nedskreven udgave af en forelæsning med titlen Bekæmpelse af interne og eksterne fjender, afholdt i 1952 af en højtstående embedsmand fra det tjekkiske sikkerhedspoliti. Det beskriver Milan Kunderas angivelse som et pragteksempel på borgernes bevågenhed over for det kommunistiske systems fjender.
Ifølge historikerne er det et sikkert bevis på, at det dokument, som de tidligere beskyldninger mod Kundera var baseret på, ikke er et falsum.
»Nu har vi fundet en ny uafhængig kilde, som bekræfter tidligere anklager. Dokumentet bekræfter, at det var Milan Kundera, der henvendte sig til politiet med de informationer, som førte til anholdelse af Miroslav Dvoracek. Det nye dokument er baseret på en person, som var en del af det kommunistiske system, mens det gamle dokument er en politirapport, baseret på afhøringer af Miroslav Dvoracek. Begge dokumenter bekræfter samme forløb,« siger historiker Jan Kalous fra det tjekkiske statslige Institut for studier af totalitære regimer (USTR) til den tjekkiske nyhedsserver Aktualne.cz.
Usikkerhed
Ifølge Jan Kalous peger dokumentet på, at den politirapport, som dannede grundlag for de tidligere anklager mod Milan Kundera, er autentisk og ikke et falsum, hvis formål var at bringe Milan Kundera i miskredit.
»Dokumentet viser, at sikkerhedspolitiet anså sagen som et mønstereksempel, så der er ingen tvivl om sagens forløb,« siger Jan Kalous til Aktualne.cz.
Historikeren understreger dog, at der fortsat vil være en vis usikkerhed forbundet med hele sagen og Milan Kunderas rolle.
»Det er formentligt kun Milan Kundera, der ved, hvordan det hele foregik. Det nye dokument er ikke 100 procent et bevis på Kunderas rolle i sagen. Der vil fortsat være en del spørgsmål,« siger han.
Det var det tjekkiske magasin Respekt, der for et år siden kom med den opsigtsvækkende afsløring, at Milan Kundera i 1950 gav det kommunistiske sikkerhedspoliti oplysninger, som førte til anholdelse af Miroslav Dvoracek.
Miroslav Dvoracek samarbejdede med den amerikanske efterretningstjeneste og blev i årene efter Anden Verdenskrig sendt illegalt til Tjekkoslovakiet. Kunderas påståede angiveri førte til, at Miroslav Dvoracek blev idømt 22 års fængsel. Dvoracek tilbragte 14 år i fængsel og blev løsladt i 1964. Efter den sovjetiske invasion af Tjekkoslovakiet emigrerede han til Sverige, hvor han stadig bor.
På grund af sin helbredstilstand efter et nyligt hjertetilfælde ønskede han sidste år ikke at kommentere anklagerne mod Milan Kundera. Hans kone Marketa Dvorackova gennemgik dengang USTR's materiale og fandt alt i overensstemmelse med sagens gang. Muligheden for,  at en anden person kunne have udgivet sig for at være Milan Kundera over for politiet, kommenterede Marketa Dvorackova således til det tjekkiske nyhedsbureau CTK:
»Det var en svær tid, hvor alle måtte bevise deres identitet ved at fremvise personlig identifikation, så det var ikke nemt at udgive sig for en anden.«
Milan Kundera har endnu ikke kommenteret de nye anklager, men nægtede sidste år ethvert kendskab til sagen og til de personer, den omhandler.
»Det er usandt, at jeg har angivet nogen. Jeg kunne jo ikke angive en person, som jeg ikke kender. Hvordan mit navn er havnet i en politirapport, er mig en gåde, sagde Milan Kundera til CTK.
Sagen om Milan Kunderas påståede stikkeri bragte sindene i kog hos forfattere verden rundt. Flere verdenskendte forfattere, heriblandt Salman Rushdie, Philip Roth, Gabriel García Marquez og Orhan Pamuk, stod bag en fælles udtalelse, som tog Milan Kundera i forsvar og betegnede sagen om Kunderas påståede samarbejde med tjekkiske politi som en bagvaskelseskampagne. Også den tidligere tjekkiske præsident Vaclav Havel udtalte sig i Milan Kundera favør.
Milan Kundera selv forholder sig i sin roman Udødeligheden fra 1990 til spørgsmålet om et menneskes eftermæle:
»Vi må skelne mellem den såkaldt lille udødelighed, som er erindringer om et menneske i sindet hos dem, der har kendt vedkommende, og den store udødelighed, der betyder erindringen om et menneske i sindet hos folk, han ikke har kendt personligt. Der er livsbaner, der straks fra begyndelsen stiller mennesket ansigt til ansigt med sådan en stor udødelighed, det er kunstnernes og statsmændendes udødelighed.«
Om Milan Kundera er skyldig i angiveri eller ej, forbliver formentligt fortsat et spørgsmål om tro. At Milan Kunderas værker har placeret den tjekkiskfødte forfatter ansigt til ansigt med den store udødelighed, det hersker der til gengæld næppe nogen tvivl om.


