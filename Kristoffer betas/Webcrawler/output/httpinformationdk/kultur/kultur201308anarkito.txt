Fra anarki til tomgang på en fiskekrog
Einar Már Gudmundsson er tilbage med sin første roman i fem år og efter to skånselsløse essaysamlinger om den krise og det krak, der lagde Island i rygende ruiner. Denne gang rammer han en anekdotisk og allegorisk tone i beretningen om torskeriget Tangavik, hvor enøjede sømænd og islandske småkonger fanger de fisk, der senere danner grundlag for finanseventyret 



 
	Einar Már Gudmundsson.« Han præsenterer sig med sit fulde navn og med ydmygheden i behold. Den høje, islandske forfatter med mere end 20 udgivelser bag sig kommer direkte fra en optræden på N. Zahles Gymnasieskole i København og har en tung turnéplan foran sig. Fra lørdagens møde med Klaus Rifbjerg på scenen ved festivalen Louisiana Literature til oplæsninger i snart sagt enhver af landets læsekroge.

	»Jeg mener, litteraturen hører til alle steder, og jeg har det lidt som en rockstjerne, at jeg skal ud og formidle min poesi,« siger forfatteren og smiler helt op i de buskede øjenbryn. Besøgene i blandt andet Albertslund, Tønder og Skørping i løbet af efteråret har også et andet formål, fortæller han på et eftertænksomt dansk:

	»Jeg samler indtryk til at skabe atmosfære i mine bøger,« siger forfatteren, der fascineres af, hvordan Faulkner skriver Sydstaterne frem, og William Heinesen gør Tórshavn til hovedstad i universet.

	Med Islandske Konger, der ligger foran ham ved siden af forlagets frokosttallerken, har forfatteren også ladet sig inspirere af humorister som Sinclair Lewis og Scherfig, fortæller han. Romanen handler om et rige uden konger, hvor mændene opfører sig som kejsere, hvor torsken er fed, kvinderne frugtbare og skattesnyd en art nationalsport. En historie om skæbnefællesskab, driftige drukkenbolte og kvinder i brydekamp på kajen i den opdigtede fiskerby Tangavik.

	Bogen er trods sin anekdotiske tone en forudgriben af de begivenheder, vi kender som den finansielle verdenskrise og en eventyrlig skildring af de »charmer og kvaliteter, der viste sig at være farlige, da de blev til den herskende ideologi,« som forfatteren bag udtrykker det. Og så er det »med historier som med sagaer og slægter: svært at sige hvornår den ene begynder og den anden slutter«.

	Plads til dårskab

	Det er fem år siden, Einar Már Gudmundsson udgav en roman, i form af den bevægende Sindets tremmer, der omhandler hans egen alkoholisme og vejen ud af den. En mangel på mådehold, slægten Knudsen i Islandske Konger deler, og som forfatteren fyndigt har formuleret som »et glas var for meget, tyve for lidt.« Siden romanen udkom i 2008, har finanskrisen og krakket på Island sat mærkbare spor i forfatterskabet.

	Først kom essaysamlingen Hvidbogen. Krisen på Island fra 2009, og dernæst Bankstræde nr. 0 fra 2011, en rasende digterisk reaktion på de urimeligheder, der overgik den islandske befolkning.

	»Hallo! Hvor er folket, der skabte historien, folket der stred og byggede verden?« spørger han der indledningsvist og svarer nu selv med romanen om de islandske småkonger. Hvor han i essayene undrer sig over, hvorfor sømændene der sejlede skibene og arbejderne, der lossede dem, ikke fik deres historier fortalt nogetsteds, så beretter han i sin nye udgivelse denne tavshedens historie.

	Anarkistisk folkefærd

	»Ud over det tavse folk så er Islandske Konger også en mentalitetshistorie om de utilpassede,« siger Einer Már Gudmundsson, der beundrer det gamle samfund for i hvert fald én ting.

	»De kunne socialisere sinkerne og finde en plads til tosserne. Dem, man i dag ville sætte i institution.«

	Sporer man her en nostalgisk længsel hos forfatteren, der har måttet se sin fødeø gå fallit?

	»Jeg vil ikke kalde det nostalgi, men jeg er optaget af det anarkistiske folkefærd, der vitterligt fandtes i de her fiskerbyer. Dem, der bare gør ting og dem, man ofte fortæller historier om.«

	Og historier er der nok af. Om Olaf der kom i kachotten for at stjæle møbler fra plejehjemmet og bygge sommerhuse for beboernes penge, og om den enøjede Astvald Knudsen, slægtens fader, der altid finder frem til torsken, og som uvilkårligt får én til at tænke på ordsproget: »I de blindes rige, er den enøjede konge.« Små og store begivenheder i torskeriget Tangavik, men ikke fortalt uden brod.

	Som fortælleren tidligt pointerer, »vil sarkastiske hoveder vide, at de kriminelle kliker inden længe vil afløse de politiske partier og bestemme, hvad der er lov og ret her i landet«.

	Gudmundsson betegner selv sit forhold til sin fødeø som kærlig-kritisk. Problematisk endda. Alligevel bor han i den by, han er opvokset i, og skriver i garagen til sit hus i Reykjavik.

	»Det er en måde at være hjemme og ikke hjemme på,« siger han.

	Find taburetterne frem

	Hvor Island står i dag, synes svært at svare på. På en skala fra reaktion til fremskridt, svarer Gudmundsson »Midtimellem.«

	»Vi går i tomgang lige nu,« siger han og tager sig til håret. Viltert og tæt som det står op af hans skarpskårne ansigt.

	»Det føles ikke som de store forandringers tid nu, hvor magten har skiftet hænder og de borgerlige taler om ’at få gang i hjulene’. Et udtryk, jeg husker Poul Schlüter bruge i flæng, da jeg var ung og boede i København,« ler han lunt og kalder det en Sisyfosfortælling.

	I skrift så vel som i tale springer den islandske fortæller fra Bob Dylan-citater over vulkanudbrud til historiske vendepunkter og kæder med lethed it-boblens extravaganza sammen med fransk adels måde at beherske verdenen på op til Den Franske Revolution i 1789. Og som hans forfatterkollega Hallgrímur Helgason, der i romanen fra 2012 Kvinden ved 1000 grader fortalte et helt århundredes verdenshistorie gennem én kvinde, hænger han nu i Islandske Konger flere århundreder op i en fiskekrog. Kan det tænkes, hvad flere bestsellerlister har antydet, at krisetiden ansporer en historisk søgen hos os? At vi skuer tilbage, når fremtiden formørkes?

	»Ja og nej. Vi er hele tiden i gang med at revidere historien, tror jeg. Når jeg fortæller en slægtshistorie som i Islandske Konger nu, skal det mere forstås som i Gabriel García Márquez’ novellesamling Mamá Grandes begravelse. Når hele karnevalet er ovre, så finder vi taburetterne frem, sætter os ned og begynder at fortælle. Hvad var det egentlig, der skete?,« siger Einar Már Gudmundsson med gestikulerende hænder og tydelig mimik.

	Den bevaringsværdige verden

	At fortælle er også en form for kærlighed til verden. Vi fortæller, fordi vi vil bevare den, siger Gudmundsson med vanlig poetisk prægnans.

	Hans rolle er at skrive og fortælle, men med essaysamlingerne om krisen kom også en tid som heftig debattør og aktivist.

	»Det var en rolle, jeg ikke havde bedt om, men en konsekvens af tiden, jeg tager med,« siger han og mener ikke, man som kunstner er forpligtet til at tage krisen op i litterær form.

	»Vreden er måske nok aftaget, men min bestræbelse er den samme, uanset om jeg skriver essays eller romaner: at gøre det upoetiske poetisk, som T.S. Eliot sagde,« siger Gudmundsson og mener dermed eksempelvis det pengenes sprog, han spiddede i de to essaysamlinger.

	»Jeg har det sådan, at hvis nogen siger ’Det der kan du ikke lave litteratur om’, så bliver jeg nødt til at prøve,« siger han og røber en indre anarkist samt kimen til den poetik, han har formuleret over de senere år.

	»Du finder romantekniske greb i mine essays og elementer af essayi-stik i min nye roman, og det er en søgen efter at få fag- og skønlitteratur til at smelte sammen, jeg kommer til at fortsætte,« siger han, nipper til kaffen og læner sig lidt tilbage.

	»Lige nu har jeg dog tilladt mig at skrive lidt ud i det blå. Essays, men også tekster, jeg ikke ved, hvad skal blive til.«

	Vil det sige, at sagaen om de Islandske Konger betegner afslutningen på en epoke i forfatterskabet eller begyndelsen på en ny?

	»De to essaysamlingerne er forudsætninger for at skrive Islandske Konger, og kongerne forklarer krakket,« siger Einar Már Gudmundsson med hænderne på brystet og et underfundigt smil:

	»Men som du ved, er enhver afslutning også en ny begyndelse.«Einar Már Gudmundson optræder på Louisiana Literature

