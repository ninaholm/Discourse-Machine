Pigedrømme



 Justin Bieber er en badass, og Alyssa Moore bliver sat ved siden af ham, da hun begynder i en ny skole. Han er hård og kold, men efterhånden nærmer de to sig hinanden og ved en fest havner de i sengen, er meget frække og kommer til at kunne lide hinanden. Det er Amanda D. der skriver, og hun har fået 458 likes.
Et andet eksempel: Emmy har fået tilbud om at rejse USA rundt som ambassadør for en fond, der donerer penge til børnehospitaler. Hvad hun ikke ved er, at boybandet One Direction skal med på turneen. Emmy rager straks uklar med et af medlemmerne, men de tos skærmydsler slår om i ’endeløs tiltrækning’. Forfatter: Kristina S. 62 likes.
Eksempler på såkaldt ’fanfiktion’, fundet på hjemmesiden Movellas. 75 procent af forfatterne og 55 procent af læserne er piger, og sitet har over 100.000 besøgende og over en million læste historier om måneden. Angiveligt den hastigst voksende litterære genre for tiden.
’Rigtige’ litterære forfattere fremhæver ofte, at teksten skal overlade noget til læserens fantasi. Det sker i den grad i fanfiktion, hvor der digtes til eksisterende værker som Twilight og Harry Potter eller med afsæt i de stjerner, man er fan af. Men det er dagdrømmerlekture, som man kun kan drømme den, når man er 15-17 år. Forskellen på at fordybe sig i tidligere tiders Romanblad og på at læse på Movellas er ikke stor.
Men der er én forskel: Brugerne skriver selv historierne. Og selv om der skrives skematisk over frastødning/tiltrækning som handlingstråd, så skal der skal findes på noget. Uanset om vi taler om ungpigedrømme af lyserødeste slags eller om for eksempel en ung lyrikers første forsøg, så skal der skabes!
Fandyrkelse vokser man fra, men det er mindre givet, at man vokser fra at skrive, hvis man først er begyndt og har mærket suset ved at finde på noget, der ikke eksisterede lige før. Det giver perspektiver.

