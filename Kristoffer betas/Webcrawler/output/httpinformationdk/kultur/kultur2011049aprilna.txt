9. april: Nazistisk film trak fulde huse i Danmark
Hyggeantisemitismen trivedes godt i Danmark, mens krigslykken stadig var på tyskernes side. Propagandafilmen 'Jøden Süss' fik flotte anmeldelser og trak fulde huse i syv uger med fem udsolgte forestillinger om dagen
Den tyske propagandafilm 'Jøden Süss' var en stor publikumssucces for Bristol Teatret. I syv uger trak den fulde huse, og folk stod i kø ud på gaden for at komme ind og se filmen, der efter krigen blev ulovlig i Tyskland. Filmen fik fine omtaler i danske medier, og filmtidsskriftet Film dedikerede flere opslag til filmen. Ifølge filmhistoriker Lars-Martin Sørensen var meget omtale direkte kopieret fra UFA — det statsejede tyske filmselskabs pr-materiale.


 Det er en stolt August Blom, der i 1941 kan sende pressemeddelelse ud om sin publikumssucces på Bristol Teatret i København. Jøden Süss sælger godt. Rigtig godt. Hele fem udsolgte forestillinger om dagen i syv uger. Historiker Lars-Martin Sørensen, der netop nu forsker i besættelsestidens danske filmhistorie fortæller, at også i interne skriverier i Universum Film AG, det statsejede tyske filmselskab, erklærede man sig yderst tilfreds med den danske modtagelse af Veit Harlans raffinerede propagandafilm.
»Jud Süss var ikke kun en blockbuster i Tyskland, hvor den solgte 20 millioner billetter, men altså også i Danmark,« siger han.
»Den er meget raffineret i sit formsprog, men som Kristeligt Dagblad i den eneste kritiske anmeldelse skrev, så kan alle med øjne i hovedet se, at den er stærkt antisemitisk. Det er altså endnu en pind i kisten til konsensusfortællingen om, at danskerne skulle have været udtalt kritiske over for det tyske jødehad,« siger Lars-Martin Sørensen.
Jøden Süss handler om Joseph Süss Oppenheimer, der var finansråd for hertugen i Stuttgart. Gennem filmen afsløres det, at han har raget store dele af hertugdømmets finanser til sig, voldtaget en (kristen) kvinde og fået ophævet forbuddet mod jøder i Stuttgart. Han har fjernet skægget og smidt kaftanen for at virke assimileret. Og da han bliver spurgt, hvor han har hjemme, svarer han: »Verden«. Et uforståeligt og nærmest landsforræderisk svar i det tyske 'Heimat'. Og Jud Süss afslører sin tilknytning til 'das internationale Judentum', som nazisterne kaldte deres forestilling om den jødiske konspiration.
»Instruktøren Veit Harlan har begået en genistreg med denne film,« siger Lars-Martin Sørensen.
»Et par andre af de film, som Joseph Goebbels tog initiativ til og finansierede via sit propagandaministerium, floppede fælt, fordi de var for tykke i deres jødehad. Der Ewige Jude, der havde premiere senere samme år sidestillede jøder med rotter, og det var det tyske folk altså ikke klar til at godtage endnu.«
Begejstrede anmeldere
Avislæsere blev også af mange anmeldere opfordret til at se Jøden Süss. For eksempel af Svend Borberg, der i sin rosende anmeldelse i Berlingske Tidende skrev:
»Historiens mest iøjnefaldende moral er den, at en type som Oppenheimer (Jøden Süss, red.) visselig angriber et samfund som en pest, men kun er i stand til det, hvor det i forvejen er mølædt. Han er en sygdom, som sætter sig fast i de ædle organer og derigennem rammer hele organismen.«
Lars-Martin Sørensen fortæller, at det ikke var den eneste tyske propagandafilm, der nød stor succes i Danmark. Ich Klage An, der advokerede for eutanasi, fik også positive anmeldelser af blandt andre Frederik Schyberg i Politiken og blev for eksempel set af 8.000 esbjergensere.
Danmark var besat, men Lars-Martin Sørensen mener ikke, at aviserne og biograferne kan undskylde sig med, at de var udsat for censur.
»Der er tydeligvis en vis spændvidde, for Kristeligt Dagblad skriver en ekstremt kritisk anmeldelse af Jøden Süss og skoser Svend Borberg for at rose filmen uden at nævne dens antisemitisme. I foråret 1941 er censuren endnu ikke særlig fintmasket, og der må for eksempel stadig vises amerikanske film i biograferne.«
Uden for Bristol Teatret hang et opslag, der påstod, at filmen ikke indeholdt propaganda mod jøderne.
»Opslaget viser, at biografejer og distributør baserede filmens promotion på en antagelse om, at danskerne ikke ville vide af antisemitismen. Måske var de ligefrem overraskede over filmens succes. Men dens antisemitisme udgjorde tilsyneladende ikke nogen uoverstigelig hindring for det danske publikum. Vi er i krigens første fase, og selv om man måske kendte til jødehadet, så vidste man ikke, hvad vi ved i dag om resultatet af den. Man kunne relativt uskyldigt se filmen for dens underholdningsværdi og blockbusterkvaliteter og så blive bestyrket i sine fordomme om jøder. Hyggeantisemitismen trivedes godt i Danmark, mens krigslykken stadig var på tyskernes side.«
Myten om dansk skepsis
Lars-Martin Sørensen vil ikke konkludere, at danskerne var direkte antisemitiske. Han vil blot gøre op med den antagelse, at danskerne fra starten skulle have været stærkt kritiske over for den tyske jødeforfølgelse.
»En af standardantagelserne er, at danskerne ikke var antisemitter, fordi der ikke var nogle 'synlige' jøder i Danmark. Der var ingen jødeghettoer, som kunne agere syndebuk. Men det er for længst blevet tilbagevist, at graden af antisemitisme skulle stige proportionelt med antallet af jøder. Og denne films popularitet og ukritiske modtagelse viser, at der var fordomme tilstede i den danske befolkning, som den tyske propaganda kunne suge næring af,« siger han.
Veit Harlans film er yderst vellykket som propagandafilm. Det tyske sikkerhedspoliti foretog receptionsanalyser og konkluderede, at filmen virkede efter hensigten.
»Harlan fletter en lovestory ind. Det var et genialt træk, for han havde det problem, at historiens hovedpersoner, hertugen og jøden, begge er dybt usympatiske. Og man kan ikke lave en blockbuster uden personer, man vinder sympati for. Derfor lod han Süss voldtage en kristen kvinde, der er forlovet med en mand, som Süss har beordret totureret,« siger Lars-Martin Sørensen.
Han viser et klip fra filmen, hvor Süss står i den lurvede og mørke ghetto og konspirerer med en rabbiner i næste klip vises den unge tyske kvinde i et blødt lys med hvidt tørklæde om hovedet. I et andet klip lader Süss en håndfuld mønter falde ned på et bord og billedet skifter langsomt, så de klingende mønter omformes til dansende ballerinaer.
»Den slags symbolik er jo genial i sin subtile antisemitisme. Men man skal være gået i biografen med lukkede øjne for ikke at fange filmens morale om, at jøder er pengegriske og liderlige snyltere.«

