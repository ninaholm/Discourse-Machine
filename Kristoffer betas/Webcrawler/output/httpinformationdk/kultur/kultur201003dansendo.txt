Dansen, døden og kærligheden
Palle Granhøj danser med Leonard Cohen, så sorgen og vildskaben slikker skønheds-flammer op ad Dance me to the end on/off love


 En lillebitte nøgen kvinde inde i en kasse med et stearinlys. Syv guitarer i armene på syv mænd. 12 hovedskaller, der rasler ned af en sliske - og Palle Granhøj, der løfter sin ene arm med fordrejet hånd i kontant svanesang.
Sådan er Granhøjs utraditionelle jubilæumsunivers i Dance me to the end on/off love. Og til lykke med det. Sjældent har denne koreograf bevæget sin tilskuer så meget som i denne brændende crossover-forestilling. Her bliver ord til sange, musik til billeder og smerten til skønhed. Koreografien er væk, påstår den nu 50-årige Granhøj med de heftige armmuskler. Så henter han ordene frem - hvorefter han straks kanter hænderne foran ansigtet i en glødende sitren, som kun en danser kan gøre det.
Sorgen over Sundby
Så kommer glimt fra Granhøjs 'obstruktionsdans' de sidste 20 år - med Leonard Cohens sange som fakler. Ellers er uforudsigeligheden i spil. Og med designeren Per Victor er ingen rekvisitter til at stole på. Borde glider ud over deres egne ben, og hoveder brækker af - eller begynder at synge. Små kærlighedserindringer duver tilbage til tiden, hvor danseren Søren Sundby (1964-2008) var forløseren af nogle af Granhøjs vildeste tanker; selv titelnummeret rummer Sundbys afgørende dans til enden af kærligheden ... Men aldrig bliver det patetisk. Kun smukt og næsten frygt-indgydende.
There ain't no cure for love, nej, der er ej.
Granhøj har også skabt sær kvindekoreografi. Ikke mindst til den fascinerende Carina Raffel, der altid har lagt balder og bryster til zoom-koreografierne. I denne forestilling suppleres hendes nænsomme stearinlysdans i en kasse af de to wonderwomen, Dorte Petersen og Anne Eisensee, der begge både kan danse og synge. Kvinderne står i bokse, så man kun kan se deres fødder, der balancerer på afhuggede hovedskaller. Og de synger, mens de lader deres tæer glide op og ned ad læggene - som sviende svar på de fire små svaners overlevelseskraft i Svanesøen. Dance me to your beauty ...
Og musikerne flår i deres guitarer og slår lyde i luften med trommestikker. Her er rytmen ilden. Men pas på. Døden danser med.
I know you had to lie to me...
Forestillingen havde premiere i Århus. Så drog den på Københavnervisit i Blågårdskirken på Nørrebro, hvor folk stimlede sammen i halvmørket. Og herefter rejser den tilbage til Klosterport - og til Finland.
Halvmørke og drømme
Den slags udveksling er utroligt givende for den danske dans. Koreografen Lars Dahl Petersen præsenterer en lignende national turné med sin
Always Now Slowly,baseret på tekster af Gertrude Stein. Koreografien er intens og yderst følsom - i uforklarede duetter mellem par, der både vil hinanden og ikke vil. Særligt den midterste mandeduet er dragende med Derrick Amanatidis og Janathan Sikell som ufrivillige elskende i en kamp på muskler og ømhed.
Lars Dahl Petersen har efterhånden fundet sit eget blide og drømmende kropsudtryk. Langt fra Granhøjs musikalske brutalitet, men med sin egen insisterende spinkelhed. Som endnu en kunstner, der konsekvent søger svarene på de store spørgsmål i kroppen.
Please, dance for me...


Dance Me to the End on/off Love. Koncept og koreografi: Palle Granhøj. Tekster og musik: Leonard Cohen & Granhøj. Visuelt design: Per Victor. Granhøj Dans, co-produktion med Kuopio Festival i Finland. Danses i Klosterport i Århus, 24-27. marts + 8-10. april samt turné. www.granhoj.dk
Always Now Slowly. Koreografi: Lars Dahl Pedersen, baseret på tekster af Gertrude Stein. Lys: Thomas Bendiksen. Lyd: Mikkel Engel Gemzøe. Kostumer: Camilla Lind. Lille Carl i Dansehallerne i Kbh. til 13. marts samt 19-22. marts på Entré Scenen i Århus.


