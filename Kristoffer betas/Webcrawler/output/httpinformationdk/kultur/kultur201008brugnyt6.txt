'Vi har brug for et nyt 68-oprør
Danskernes stigende autoritetstro og tillid til myndighederne er et alvorligt skridt på vejen mod retsstatens opløsning. Sådan lyder vurderingen fra filosofiprofessor Peter Kemp, der kalder til kamp for samfundskritikken med de intellektuelle som fortrop
Filosoffen Peter Kemp er bekymret over den stigende autoritetstro i Danmark, og efterlyser et oprør mod staten og mod magtcentraliseringen, som bl.a. kan ses på universiteterne.

»I de seneste ti år har vi vænnet os til en autoritær statsminister. Han har givet befolkningen en følelse af, at der er tjek på tingene. Nu er han der ikke mere. Og hvem ved? Måske savner folk ham.«Sætningen fra Peter Kemp hænger et par sekunder i luften, før det alvorlige udtryk i hans ansigt bliver afløst at et stort grin.»Ikke at jeg personligt har det sådan.«Information har sat filosofiprofessoren i stævne på et lærerværelse på Grundtvig Højskole i Hillerød en regngrå august formiddag, hvor han har holdt foredrag på Filosofisk Forums sommermøde under temaet 'Alles krig mod alle'.Vi har spurgt ham, hvorfor danskerne i dag har en større autoritetstro og tillid til staten og politikerne end for ti år siden, sådan som en ny undersøgelse, Information bragte i torsdags, viser. Peter Kemp læner sig tilbage i sofaen og fortsætter:»En anden forklaring kan være, at folk søger sikkerhed i en farlig verden. Derfor må de stole på, at samfundets autoriteter kan skaffe den sikkerhed, og vi har så bildt os selv ind, at vores politiske ledere kan skaffe os den,« siger Peter Kemp.Problemet er bare, at vi ikke kan vide, om den følelse af sikkerhed, vi opnår, også afspejler en reel forøgelse af sikkerheden i samfundet. Det kan hurtigt blive skruen uden ende, og derfor er borgernes afgivelse af autoritet til stat og politikere grundlæggende problematisk.For i jagten på tryghed og sikkerhed stiller vi som borgere færre spørgsmålstegn ved beslutninger og lovgivning, der vedrører os alle, men som ikke nødvendigvis er fornuftige, argumenterer filosofiprofessoren, der i dag er pensioneret, men stadig har et kontor og sin daglige gang på Danmarks Pædagogiske Universitet i Emdrup i København.Peter Kemp har blandt andet skrevet bogenVerdensborgeren som pædagogisk idealmed inspiration fra en af oplysningstidens største filosoffer, Immanuel Kant. Netop opgøret mellem Kant og en anden af filosofiens store tænkere, Thomas Hobbes, var emnet for Peter Kemps foredrag på Grundtvig Højskole.Og tendensen i dag i retning af mere autoritetsafgivelse til gengæld for en følelse af tryghed og sikkerhed, kalder Peter Kemp for »en Hobbes'k udvikling«.Thomas Hobbes argumenterede for, at et samfunds retssikkerhed og stabilitet kan opnås, hvis blot borgerne er lydige over for statsmagten.Skredet i retsopfattelsenPeter Kemp ser en direkte forbindelse mellem borgernes stigende tillid til staten og politikerne og det, han kalder retsstatens opløsning.Han nævner lømmelpakken og Tuneserloven som eksempler på, at vi i stigende grad accepterer lovgivning, der alene dømmer folk ud fra handlinger, der måske kommer til at finde sted.Lømmelpakken førte til, at op mod 1500 demonstranter under COP15-klimatopmødet i Købenavn i efteråret 2009 blev tilbageholdt alene på grund af politiets mistanke om, at nogle af dem ville begå ulovligheder.»Skredet i danskernes retsopfattelse handler netop om, at vi forsøger at skaffe os sikkerhed, f.eks. ved at spærre formodede forbrydere inde eller udvise indvandrere på livstid, fordi de har gjort noget, vi ikke bryder os om.«Vi afgiver altså magt for at få sikkerhed, fred og beskyttelse. Og hvorfor den byttehandel er problematisk, belyste Peter Kemp også under sit foredrag tidligere på dagen. Med udgangspunkt i Kants politiske filosofi argumenterede han for, at kun 'lighed for loven', en af grundpillerne i de liberale, vestlige demokratier, skaber en sikkerhed og stabilitet i samfundet.De intellektuelle svigterImidlertid er det ikke kun blandt almindelige borgere, Peter Kemp ser, hvad han betragter som en uheldig tendens til knæfald for statslige myndigheder og politikere.»Jeg mener i høj grad, de intellektuelle også har svigtet. De svigter ved ikke at bedrive en saglig samfundskritik. Ikke, at de nødvendigvis skal angribe og rakke ned på magthaverne, men de skal analysere problemerne i samfundet og give nogle kvalificerede bud på, hvordan vi får løst dem. Hvis nogen så endelig tager bladet fra munden og ytrer sig kritisk om et stykke lovgivning, bliver personen ikke hørt i den offentlige debat.«Den manglende kritik kommer også til udtryk i det politiske liv, påpeger Peter Kemp.Man langer ikke længere ud efter politiske tiltag, men efter politikernes moral. To aktuelle eksempler er de seneste måneders sønderlemmende kritik af S-formand Helle Thorning-Schmidts skattesjusk og De Konservatives leder, Lene Espersens ferier.UniversitetsoprørPeter Kemp bliver lettere ophidset og slår i bordet, når talen falder på udviklingen på de højere læreanstalter i landet.»På universiteterne ser jeg en fuldstændig vanvittig tendens i retning af større og større og mere autoritære organisationer med en fyrste og en lille gruppe, der sidder i toppen af hierarkiet og bestemmer suverænt. Man samler administrativ og økonomisk magt på nogle få mastondont-universiteter, der fordeler midlerne.«Det skaber ikke bedre forskning, men gør det muligt, at nogen kan sidde og regere over andre, mener Peter Kemp.»Spørgsmålet er, hvorfor universitetsforskerne og underviserne ikke gør oprør? Denne udvikling mener jeg, også er et udtryk for en tiltagende tro på den store leder som øverste autoritet.«Men hvad skal der så til for at få kritikken tilbage i den offentlige debat?»Det bliver formentlig bare værre og værre, til vi til sidst siger: 'Det går ikke mere'. Jeg tror, at vi på et eller tidspunkt vil se et nyt oprør starte på universiteterne. Det er jo ofte der, hvor oprøret historisk er startet. Ikke nødvendigvis som 68'er-oprøret på Københavns Universitet, hvor det endte med, at alting blev snakket ihjel, og ingen kunne tage en beslutning. Men forhåbentligt et mere handlingsorienteret oprør.«
