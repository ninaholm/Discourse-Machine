Skal den pakkes ind?



 Jeg var i New York for nylig og benyttede lejligheden til at slå et smut forbi Strand Bookstore i East Village. Det er en gammel, charmerende boghandel, grundlagt i 1827 af Benjamin Bass, og holdt i familien igennem generationer. Med sine 55.000 kvadratmeter og 30 kilometer lange boghylder fremstår Strand som alt det, man kan ønske sig af en boghandel: Her er masser af plads, masser af atmosfære – og masser af bøger.For nylig viste en Megafonmåling foretaget for JP/Politikens Hus og TV 2, at færre end hver anden dansker har købt sin seneste bog i en fysisk boghandel. Resten, eller hvad der svarer til 54 procent, har i stedet handlet på nettet eller i supermarkedet. Jeg tæller selv med i statistikken. Ikke fordi jeg ikke holder af at gå og snuse i gode bogbutikker, men fordi der bliver stadig færre af dem.
Konkurrencen på bogmarkedet har fået mange butikker til at tage færre titler hjem mod til gengæld af udvidde deres sortiment med alt fra legetøj til oppustelige badebolde. Hyggelige boghuler erstattes af tivoliserede altmuligbutikker, og den service, som de fysiske butikker siges at kunne tilbyde, svinder mange steder ind til et: ’Skal den pakkes ind’?
Boghandlerne vil hævde, det er et nødvendigt forsvar, men det er samtidig et angreb på deres egen eksistensberettigelse. Som marketingprofessor ved CBS Thomas Ritter for nylig sagde til Politiken: »Det afgørende spørgsmål er, om boghandleren har værdiskabelse eller ej? Lige nu er det lige så charmerende at købe en bog i et supermarked som i en boghandel«.
Samtidig bliver det gradvist sværere for Boghandlerforeningen at fremføre argumentet om, at de fysiske butikkers overlevelse også handler om »at sikre mangfoldigheden i dansk litteratur.« Måske det var en idé, om ikke mindst danske boghandlerkæder skævede lidt til Strand i New York? De skal ikke nødvendigvis blive lige så store. De skal bare tage sig selv lige så seriøst.
 
 

