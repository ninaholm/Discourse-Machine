Biblioteker er blevet virksomheder, hvor kunderne bestemmer
Biblioteker dropper i stigende grad den smalle litteratur til fordel for populære titler som Camilla Läckbergs og Dan Browns bøger. I dag afgør lånernes efterspørgsel, hvad der står på bibliotekets hylder. Bibliotekskulturen er blevet populariseret og mainstream
Lånernes efterspørgsel vejere tungere end litterære kvaliteter, når bibliotekerne køber ind.


 Biblioteker er blevet til butikker, lånere til kunder, udlånstal til succesmål og kvalitet til aktualitet.
Trenden på danske biblioteker er klar: Kunderne afgør, hvad der findes i butikken. Og de vil have de samme bøger på det samme tidspunkt. Derfor har Københavns Biblioteker købt 170 eksemplarer af Camilla Läckbergs nyeste krimi, mens flere biblioteker har bestsellerborde og såkaldte brandslukningspuljer med penge til at købe adskillige eksemplarer af populære bøger som Dan Browns, Camilla Läckbergs og Sara Blædels.
»Vi ser en popularisering af vores kultur, hvor biblioteket er en af spydspidserne. Underholdning bliver vægtet langt højere end dannelse og udfordring,« siger lektor på Danmarks Biblioteksskole Lisbeth Worsøe-Schmidt.
Biblioteksloven forpligter bibliotekerne til at »fremme oplysning, uddannelse og kulturel aktivitet (...) gennem kvalitet, alsidighed og aktualitet.« Men begrebet kvalitet har efterhånden forandret sig til det ukendelige. Hvor der førhen blev sat lighedstegn mellem den smalle litteratur og det gode og mellem den populære litteratur og det mindre gode, er smagshierarkierne i dag opløst. Og hvor hovedvægten før var på kvalitet, er den nu på aktualitet, vurderer ph.d.-studerende ved Danmarks Biblioteksskole Rasmus Grøn, der forsker i formidling af skønlitteratur på landets biblioteker.
»Man er ikke så meget for at tale om kvalitet eller skelne finkultur fra populærkultur og det gode fra det dårlige. I dag skal kulturen være for alle. Der er sket en mainstreaming.«
Farvel til smalle bøger
Rasmus Grøn er ikke i tvivl om bivirkninger ved at følge lånernes efterspørgsel.
»Smalle bøger vil ikke være tilgængelige på samme måde, så det litterære vækstlag skades,« siger han og hentyder til, at de fleste kendte forfattere startede med at skrive små eksperimenterende romaner, før de udviklede deres kulturelle stil.
Trenden risikerer ligeledes at gå ud over studerende, der ofte er afhængige af, at bibliotekerne har flere eksemplarer af den litteratur, de skal bruge, påpeger Lisbeth Worsøe-Schmidt.
På trods af de dystre effekter er tendensen ikke ny. Allerede i 1992 skrev Anne Lise Japsen for Statens Bibliotekstjeneste bogen Biblioteket og den gode bog, hvori hun konkluderede:
»Biblioteker sorterer det dårligste fra og fortrækker kvalitet, hvis den vel at mærke er kombineret med popularitet. Men det går ud over den smalle kvalitetslitteratur, der prioriteres lavere end den brede underholdning, og for så vidt bliver kvaliteten altså svigtet til fordel for efterspørgslen.«
Samme tendens blev bekræftet i år 2000 i rapporten Bibliotekernes og lånernes skønlitterære bogvalg af Claus Secher fra Danmarks Biblioteksskole, der bl.a. skrev: »Bibliotekerne er ikke længere - >og har længe ikke været det - et sikkerhedsnet for smal litteratur, og de sikrer ikke et bredt litteraturudbud.«
Alligevel bekræfter samtlige kilder, Information har talt med, at tendensen i dag kun er taget til i styrke. Lånernes efterspørgsel er og bliver det helt centrale, når bibliotekerne indkøber bøger - ligesom lektører anmelder nye bøger ud fra, hvad lånerne gerne vil have - og ikke så meget ud fra den litterære kvalitet, som Information skrev tidligere på ugen.
Større konkurrence
På Morsø Folkebibliotek nikker bibliotekar Ilse Jacobsen genkendende til tendensen.
»Vi har mere fokus på efterspørgslen end for få år siden, fordi kulturtilbuddene generelt er blevet udvidet og konkurrencen større. Hvis vi vil have kunder i butikken, er vi nødt til at kigge på, hvad kunderne vil have,« siger hun.
Hun forklarer, at flere lånere efterspørger den nyeste litteratur og ikke orker at blive skrevet på en lang venteliste. Derfor må biblioteket købe flere eksemplarer af de populære bøger, men budgettet er ikke blevet større af den grund. Og det får biblioteket til at fravælge bl.a. digtsamlinger og bøger henvendt til en smallere gruppe - materialet skal helst være så meget i cirkulation som muligt. Men den praksis har konsekvenser, forklarer Ilse Jakobsen:
»I og med at vi fravælger noget, så kommer vi ikke til at fungere som den støtte for smallere litteratur, som vi tidligere var.«
Hun understreger dog, at biblioteket ikke kun køber, hvad lånerne forventer - der skal stadig være plads til overraskelser.
»Men det nytter ikke noget at have en digtsamling stående, hvis man ved, at lånerne ikke er interesserede. Det handler også om, hvad det er for et lokalsamfund, der omgiver biblioteket,« siger bibliotekaren.
I hovedstaden er situationen en anden. Her køber man stort set al den danske litteratur, der udkommer. Alligevel følger de den samme udvikling, fortæller mediekonsulent på København Biblioteker Inger Gyldenkærne, der koordinerer materialevalget til de københavnske biblioteker.
»Borgeren bestemmer materialevalget mere end tidligere, for det er trods alt deres skattepenge, vi forvalter. Hvis de vil have det populære, så får de det,« siger Inger Gyldenkærne og bemærker, at bibliotekerne ikke længere i så høj grad har en kulturelt opdragende funktion.
Bibliotekerne går dog ikke på kompromis med den lovpligtige kvalitet, betoner hun men sander, at kvalitet kan være mange ting, og at der i Biblioteksloven er tale om en gummiparagraf.
Omgår formål
Gummiparagraf eller ej. Danske Skønlitterære Forfattere mener, at landets biblioteker omgår bibliotekslovens formålsparagraf, især når det drejer som om kvalitet, fordi den smalle litteratur har fået sværere vilkår.
»Biblioteket som institution for litteratur og dermed for den litterære kvalitet er i fare, når populærområdet prioriteres så højt. Det gør det vanskeligere at leve op til kravet om kvalitet,« siger foreningens formand Jan Thielke.
Direktør for Biblioteksforeningen Michel Steen-Hansen mener, at moderne biblioteker er nødt til at tilbyde det, folk gerne vil have, mens de samtidig sikrer, at biblioteket er en vidensinstitution, fordi de har en public service-forpligtelse.
»Biblioteker skal hverken være rent kommercielle eller et elfenbenstårn,« siger Michel Steen-Hansen og tilføjer.
»Borgerne er kunder, som vælger på et marked. Muligheden er blevet større for selv at købe bøger, som man før delte, så hvis ventetiden er for lang, går man et andet sted hen. Derfor skal biblioteker være sexede og oppe på beatet, så folk får lyst til os.«



