Hvilken bog ville du vælge?
Informations anmeldere giver hver deres bud på årets julegave


 Tue Andersen Nexø
Gyldendals oversættelse af De vilde detektiverer sært nok ikke blevet anmeldt i Informations spalter, men køb den alligevel. Også gerne til dig selv, for den er morsom og uhyggelig og smuk og trist som bare fanden. Spildte liv siver ned over siderne, akkompagneret af Latinamerikas rastløse tragedier og avantgardens gloriøse meningsløshed.
De vilde detektiver. Roberto Bolaño. Oversat af Iben Hasselbalch. Gyldendal.
David Rehling
Her er en solid boggave til alle, som vil vide mere om det danske monarki. Hvad enten de er royalt fascinerede, eller de betragter institutionen som et grinagtigt fortidslevn. Bogens fotos er pragtfulde - og ind imellem utilsigtet afslørende. Og i forhold til sine to kilos vægt er bogen et godt køb.
Amalienborg. Jørgen Larsen, Thomas Larsen og Bjarke Ørsted. Rigt ill., Gyldendal
Tonny Vorm
Chilenske Roberto Bolaño, der døde i 2003 halvtreds år gammel, har længe været kultdyrket i spansktalende lande, men i længden kunne hans fantasifulde, fandenivoldske, litterære og legesyge univers selvfølgelig ikke hemmeligholdes. På dansk er han netop blevet introduceret med den på alle måder store De vilde detektiver, der med afsæt i 1970'ernes urolige Mexico kredser om en gruppe avantgardistiske poeters søgen efter en gådefuld digter - og stor litteratur.
De Vilde detektiver. Roberto Bolaño. Oversat af Iben Hasselbalch. Gyldendal.
Torben Brostrøm
Hvis man ikke har læst og videreskænket Dostojevskijs Forbrydelse og straf, er tiden inde nu, men ellers anbefaler jeg det indre og ydre drama i Jón Kalmar Stefánssons romanHimmerige og helvede, en konfrontation mellem poesien og døden i en spinkel fiskerbåd under en isnende stormnat ud for den islandske vestkyst for over hundred år siden. Med Miltons epos Det tabte paradissom undertekst styrer beretningen den unge hovedperson videre mod et nyt liv i lysende billeder af en lillebys koloristiske liv mellem havarerede eksistenser og erotisk opvakte kvinder. Der er tale om en lurende og lun saga af en stor fortæller.
Himmerige og helvede. Jón Kalmar Stefánsson. Oversat af Kim Lembek. Batzer & Co.
Georg Metz
En storslået publikation i forlagets ambitiøse serie om de betydelige perioder: Oplysningen, Romantikken, Moderniteten og Renæssancen. Nu om den lange mellemtid mellem oldtid og renæssance - endnu et storværk i vanligt rigt udstyr og generøst format med 28 specialartikler. Bogen bibringer om ikke andet læseren forståelse for, hvorfor det er så meningsløst, når nogen i stædig uvidenhed kalder perioden på godt 1000 år mørk. Stof til både lærd og læg.
Enestående flot.
Middelalderens Verden. Verdensbilledet, tænkningen, rummet, religionen. Red. Ole Høiris og Per Ingesman. Ill. Aarhus Universitetsforlag
Tine Roesen
Så er det december, og man begynder så småt at glæde sig til juleferiens mulighed for rigtig lange læsestunder. Hvad skal man da vælge, gammelt eller nyt, pligt eller fornøjelse, dansk eller udenlandsk?
Alle dilemmaer fik deres løsning, da jeg for kort tid siden blev den heldige ejer af Geert Maks næsten 1000-siders Europa.
Anmeldelse følger, men jeg kan allerede nu sige, at her er en af årets allerstørste læseoplevelser og et uomgængeligt hovedværk om vores verdensdel. Mak følger kronologisk 1900-tallets verdensbegivenheder og finder både lokale tidslommer og fængende individuelle skæbner i løbet af et års rejse fra nord til syd og vest til øst i Europa. Historiefortælleren Mak i bogform slår TV-versionen med flere længder.
Erik Skyum-Nielsen
Europa. En rejse gennem det 20. århundrede. Geert Mak. Oversat af Tove Dueholm Nielsen. Tiderne Skifter.
Josefine Klougart: Stigninger og fald. Overbevisende flot debut af nyt stort prosatalent. Barndom og opvækst på Mols udgør stoffet. Formen er flosset og fragmenteret, oplevemåden sansenær og grundholdningen sanddru"
Stigninger og fald. Josefine Klougart. Rosinante.
Line Beck Rasmussen
Ole Lund KirkegaardsAnton og Arnold - To frække drengeer en 'ny' oplæsningsbog for store og små i ægte Kirkegaard-stil med skæve personligheder, fortællelyst og sproglige finurligheder. Eller en bog i serien om tvillingernes nutidige 'lillebror' i Kim Fupz Aakesons (ill. Niels Bo Bojesen) ligeså mundrette og sjove serie om Vitello, der bor med sin mor i et lille hus ved ringvejen.
Anton og Arnold - To frække drenge. Ole Lund Kirkegaard. Ill. Rasmus Bregnhøi. Gyldendal
Kamilla Löfström
So-ci-al-de-mo-kra-tisk digt
det er otte stavelser, du
Den kan jeg godt anbefale.
Nikolajsen skriver om sne
og tåler sammenligning med
Schade, Jac og Aarestrup sgu!
Et lille poetisk system
der sætter sig i det store
kapitalistiske ditto
og minder os om alt det, der
gør os til mennesker. Humor,
poesi og sanselighed.
Socialdemokratisk digt. Rasmus Nikolajsen: People's Press
Olga Ravn
Jeg regner med at give Sara Stridsbergs nye mesterlige romanDarling Rivertil i hvert fald fire litteraturinteresserede familiemedlemmer, mindre kan ikke gøre det. Stridsbergs bog er vidunderlig poppet med sine sønderslidte roser og flaskegrønne gardiner og roadmovies, men hun dekonstruere også, meget stille, meget rasende, Lolita-figuren.
Kvindekroppen er altid, på en eller anden måde, en slagmark i Stridsbergs romaner. Det er egentlig meget umiddelbart, denne hovedperson har et problem, dette problem flipper helt ud i universel tale. På den måde kan bogen læses på flere niveauer, med udbytte over det hele. Jeg udråber uden problemer
Darling Rivertil en af årtiets vigtigste romaner. Så kan man vist ikke forlange mere af en julegave.
Darling River. Sara Stridsberg. Oversat fra svensk af Ellen Boen. C&K Forlag.
Lilian Munk Rösing
Helt fantastisk mættet prosa om den store sult. Sidste års Nobelpristager, Herta Müller, har omsmeltet sproget og gydt et mægtigt mindesmærke over lejrfangens eksistens. Romanen er baseret på Müllers samtaler med sin gode ven Oskar Pastior, der som del af det tyske mindretal i Rumænien blev sendt i ukrainsk arbejdslejr af russerne i 1945. Det er ikke den dokumentariske, historiske beretning, der interesserer Müller. Det er den intense sproglige udforskning af den måde, hvorpå en historisk situation æder sig ind i kroppe og sanser og aflejrer særlige ord. Romanen foretager en mægtig omkalfatring af sprogsubstansen, og læseren ser bævende, gispende, hulkegrinende til.
Alt hvad jeg har, bærer jeg hos mig. Herta Müller. Oversat af Karsten Sand Iversen. Gyldendal.
Benni Bødker
Adèle Blanc-Sec er føljetonforfatter og privatdetektiv i Paris i årene omkring 1. verdenskrig. Hun er også hovedperson i Tardis tegneserieklassiker af samme navn, der netop i anledning af Luc Bessons filmatisering er genudsendt på dansk. Alle ni bind samlet i to bokse fyldt med nok sprudlende veloplagte intriger til at vare samtlige juledage ud.
Adèle Blanc-Sec. Jacques Tardi. Faraos Cigarer.




