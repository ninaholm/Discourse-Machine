Bagsiden: ’Downton Abbey’ gør butlere populære
Det populære periodedrama om aristokratiet og dets tjenestefolk har især blandt nyrige skabt stor interesse for at hyre gode, gamle britiske butlere til husholdet


 Mens danske fans af DR’s thrillerserie Forbrydelsen for nylig måtte erfare, at det i krimimordtraditionens ånd var »butleren, der gjorde det«, har den britisk-amerikanske tv-serie Downton Abbey derimod gjort den klassiske britiske butler til en særdeles attraktiv medarbejder blandt velhavere fra hele verden.
Det prisvindende periodedrama, der er blevet sammenlignet med Matador, har over tre sæsoner fulgt den aristokratiske familie Crawley og deres tjenestefolk. Tilsammen bliver livet for denne overklasse og deres tyende repræsentant for de sociale hierarkier og omvæltninger, der fandt sted i begyndelsen af det 20. århundrede. Den pertentlige chefbutler mr. Carson (Jim Carter) står som en af seriens centrale figurer, og hans rolle har tilsyneladende vakt en nostalgi efter aristokratisk livsførelse blandt især de nyrige seere.
Velhaver-trend
Ifølge The Daily Mail har den britiske butler-udlejning, Bespoke Bureau, således i år skaffet arbejde til ikke mindre end 430 butlere. Det er et tal, som ifølge direktør Sara Vestin Rahamani er helt uhørt:
»Vi har oplevet en kæmpe stigning i antallet af rige familier, der ønsker at anskaffe sig en butler. Det er en helt klart trend, at de meget velhavende ønsker sig lidt af den livsstil, som de ser i film og tv-programmer som Downton Abbey.«
Storbritannien har lang tradition for at uddanne butlere og kammertjenere, som anses for at være de bedste i verden. Og særligt i Mellemøsten, Kina og Rusland, og ikke mindst blandt nyrige, er interessen for dem altså blevet stor.
Bespoke Bureau tilbyder derfor, ud over butler-udlejning, også bekostelige kurser i at blive butler. Her kan man ifølge hjemmesiden bl.a. lære at opvarte, pudse sølvtøj og arrangere blomster.
Butler Steve Ford siger til The Daily Mail:
»Det er et krævende arbejde, men en ordentlig butler skal være klar med et smil og give indtryk af god, gammel britisk værdighed.«
Og gør man det godt, så går det én godt. De dygtigste inden for faget indkasserer således op til 1.500.000 kroner årligt.
Optagelserne til fjerde sæson af Downton Abbey går i gang til næste forår.
kahy@information.dk

