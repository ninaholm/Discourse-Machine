Arundhati Roy beskylder Mahatma Gandhi for diskrimination
Den indiske forfatter og aktivist Arundhati Roy er kommet i stormvejr efter en udtalelse om, at det almindeligt accepterede billede af landsfaderen Gandhi er baseret på en løgn. Reaktionen afspejler en ny politisk drevet kamp om retten til at definere Indiens historie
Arkiv


 Arundhati Roy, forfatter til bl.a. bestselleren De små tings gud og vinder af Booker Prize, har beskyldt Mahatma Gandhi for diskrimination og opfordret til, at de tusindvis af institutioner, der bærer hans navn i Indien, skal omdøbes.
I en tale på Kerala University i byen Thiruvananthapuram i det sydlige Indien karakteriserede forfatterinden det almene billede af Gandhi som »en løgn«.
»Det er på tide at afsløre et par sandheder om en person, hvis doktrin om ikkevold var baseret på en accept af det mest brutale sociale hierarki nogensinde, kastesystemet. (...) Har vi virkelig brug for at navngive vores universiteter efter ham?« spurgte Roy.
Kastesystemet er tusinder af år gammelt, men er den dag i dag definerende for den sociale status for hundreder af millioner af mennesker i Indien bl.a. de kasteløse, eller dalitter, der fortsat udsættes for forskelsbehandling. Forfatterens kommentar fremtvang øjeblikkelige reaktioner og forargelse fra efterkommere til landsfaderen. Og affødte også en vis skepsis hos historikere.
»At være frimodig er én ting, men at være så blasert om din uvidenhed er en helt anden,« rasede Tushar Gandhi, oldebarn af den verdenskendte filosof og aktivist, direkte henvendt til Roy. »Det er bare et forsøg på at få omtale,« tilføjede han. Professor Mridula Mukherjee, ekspert i moderne indisk historie på Jawaharlal University i Delhi, mener, at Roys kritik var malplaceret.
»Gandhi viede meget af sit liv til at bekæmpe kastesystemet. Han var en reformator, ikke en prædikant inden for den hinduistiske religion. Hans indsats var i overensstemmelse med hans filosofi om ikkevold, lige som hans ønske om at promovere social forandring uden at skabe had,« siger Mukherjee til The Guardian.
Men Arundhati Roy er ikke alene om sin kritik af eftertidens glansbilled af Gandhi. Gennem tiden har historikere heftigt diskuteret hans syn på kasterne. Blandt andet har kritikere af Gandhi fremhævet den mere proaktive samtidige Bhimrao Ramji Ambedkar, en dalit, der voksede op i fattigdom, men endte som det frie Indiens første justitsminister og satte et tydeligt fingeraftryk på landets forfatning. Roy skrev for nylig en ny introduktion til en tale af Ambedkar fra 1936, »Afskaffelsen af kastesystemet«, hvori hun kaldte Gandhi »helgen af status quo«.
Mridula Mukherjee medgiver, at Gandhi og Ambedkar »repræsenterede forskellige forståelser af, hvordan man løser problemerne med kastesystemets undertrykkelse i Indien«, men at »begge var lige oprigtige«.
Historien som kampplads
Kontroversen om Roys kommentarer kommer efter en række diskussioner om repræsentationen af indisk historie.
Udnævnelsen af ​​en lidet kendt akademiker til stillingen som leder af ​​The Indian Council of Historical Research (ICHR) har vakt bekymring for, at den nye hindunationalistiske regering i Indien er i gang med at fremme en for dem gunstig ideologisk udlægning af landets fortid. Bharatiya Janata Party (BJP), ledet af Narendra Modi, vandt en jordskredssejr i maj efter et årti, hvor landet var ledet af det sekulære centrum-venstre-parti Kongrespartiet. Da BJP senest var ved magten i perioden 1998 og 2004 kritiserede flere fremtrædende ministre historikere for at promovere en marxistisk eller vestlig vision af Indiens historie i lærebøgerne.
Derfor bragte det minder frem, da Yellapragada Sudershan Rao – leder af en afdeling for turisme på et mindre universitet – inden han i sidste måned tiltrådte sin post som formand for The Indian Council of Historical Research , kritiserede historieforskningen for marxistisk indflydelse og vestligt inspirerede metoder. Han fortalte også i et interview, at han mente, at de hinduistiske litterære epos, Ramayana og Mahabharata, var historisk korrekte optegnelser af virkelige hændelser.
Tro og fornuft
Salil Tripathi, en klummeskribent ved avisen Mint skrev: »Udnævnelsen af ham er bekymrende ( ... ) fordi han synes at tro, at historien er formet af både tro og fornuft. Trosspørgsmål er selvfølgelig vigtige som del af en kultur, det bør ikke diktere historien. Historie handler om fakta og virkelighed«.
Romila Thapar, en af ​​Indiens mest respekterede historikere, udtalte, at hun frygtede, at »ICHR nu kan skrue tiden tilbage«.
BJP har nægtet at have nogen som helst intention om at ændre historieundervisningen i skoler eller på universiteter. Og sagen om topposten i ICHR er ikke det eneste, der peger på, at noget er under opsejling. I februar besluttede forlaget Penguin at stoppe distributionen af en bog om hinduistime skrevet af den amerikanske akademiker Wendy Doniger efter trusler om sagsanlæg fra konservative kræfter. Og i sidste uge var der forlydender om, at BJP havde ødelagt tusindvis af dokumenter, herunder nogle relateret til mordet på Mahatma Gandhi, begået af den hinduistiske fanatiker Nathuram Godse i 1948.
Oversat af Anna von Sperling

