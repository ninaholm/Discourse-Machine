Øjne i natten: Manden uden navle
… i en teenagepiges klassiker. Den slags er sjovere at tale om end debatten om ny dansk litteratur


 Det er ikke til at kæmpe sig gennem det litterære landskab for bare klummer og kommentarer om kvinder i dansk samtidslitteratur. Orker vi det mere? Nej, det gør vi ikke, så bare en enkelt ting inden vi går videre til noget spændende. Nærmest alle de, der gerne vil forsvare Mette Høegs famøse artikel, vælger at diskutere på et metaplan. De insisterer på at forholde sig til reaktionerne på Høegs udfald uden at forholde sig til hendes påstande.
Måske indrømmer de, at hendes påstande var helt til hest, men finder den slags mindre vigtigt. Det væsentlige er noget andet for dem. De insisterer på at diskutere »det litterære miljø« og »den litterære debat« uafhængigt af de litterære værker. For dem er en påstand vigtig, fordi det er noget, andre reagerer på – de vil diskutere reaktioner, men ikke den ting, folk reagerer på. For dem er det irrelevant, hvilke udsagn, der er belæg for, og hvilke, der ikke er.
Man kunne kalde det doven relativisme, man kunne kalde det forestillingen om, at polemik og fristil er en og samme ting, man kunne kalde det den postfaktuelle strategi, man kunne kalde det så meget. Under alle omstændigheder har man kunnet se det i fri dressur i indlæg fra så forskellige skikkelser som Johannes Baun, Weekendavisens bogredaktør, Bjarke Larsen, fagbladet Bogmarkedets redaktør, vores helt egen Bent Vinn Nielsen, universitetslektoren Lars Handesten, folketingskandidaten Henrik Dahl, Iben Maria Zeuthen, radiovært – og hos mange, mange på Facebook.
Den slags kommer vi til at se mere til. Tit er det nemlig virkelig besværligt, det med at læse bøgerne og forholde sig til deres mærkelige udsagn. De passer ligesom aldrig ind i ens egne kasser, de bøger. De kræver tøven og tankevirksomhed. Så er det lettere med den offentlige debat.
Det er så min påstand. Den egentlige kløft har denne gang ikke stået mellem kvinder og mænd eller mellem parnas og outsider. Den har heller ikke stået mellem navlepillere og verdensvendte realister, den har stået mellem de faktiske og de postfaktiske læsere. Det er en trist udvikling, men nok en vi må vænne os til, i al fald så længe nogle redaktører ikke er deres opgave voksen.
Glad som et insekt
Hvad kunne så være spændende at skrive om? Måske en roman om en mand uden navle. Sådan plejer man ikke at beskrive monsteret i Frankenstein, teenagepigen Mary Shelleys klassiker. Men det er jo det han er, et væsen født uden mor, uden navlestreng, uden barndom og uden intimsfære. Alt det længes han så efter. Den længsel er en ildebrand i ham, og når hans skaber, Victor Frankenstein, ikke vil give ham det – skabe en kvinde til ham – ja, så dræber han hele Victors intimsfære, hans bror, hans ven, hans elskede.
Til sidst jagter de hinanden, intimsfæreløse og selvdestruktive, hen over polarisens vidder. Det kunne være et billede på konsekvenserne ved navlemangel. Men faktisk var det engang på mode at læse monsteret som et billede på det undertrykte folk og dets iboende kraft, for selv om den udkom i 1818, er Frankenstein i høj grad skrevet i efterdønningerne af den franske revolution.
Andre har læst bogen som udtryk for Mary Shelleys egen ambivalens over for det at blive mor – i 1816, da hun som 18-årig begyndte at skrive Frankenstein, havde hun født to børn og mistet det ene. Da jeg læste den for nylig, blev jeg selv mest overrasket over stilens friskhed. Som fortælling er den noget af en kinesisk æske, men Shelley skriver med korte, konstaterende sætninger, hun nærmest hugger sig frem. Om Elizabeth, Victor Frankensteins stedsøster og elskede, hedder det (på engelsk, førsteudgaven er ikke oversat til dansk):
»Hun var lærenem og ligevægtig, men også munter og legesyg som et sommerinsekt« – og så et punktum. Men på den korte plads er det jo både en virkelig sær kombination af personlighedstræk og i al sin enkelhed også et virkeligt overraskende billede.
Det er Victor Frankenstein, der er fortæller her. Ambivalensen over for den franske revolutions idealer ses i hans videre beskrivelse af Elizabeth:
»Ingen forstod bedre end hun at nyde friheden, men samtidig kunne ingen mere yndefuldt underkaste sig begrænsninger og give efter for luner.«
Luner vil her sige andres luner. Man skal nyde friheden, men også underlægge sig dens modsætninger med ynde. Sådan skal kvinden være for Victor Frankenstein, denne mand, der drømmer om et væsen uden navle.
Mary Shelley var datter af Mary Wollstonecraft, 1700-tallets store forsvarer af kvinders ligeværd, forfatter til klassikeren Et forsvar for kvindens rettigheder. Shelley læste sin mors mange skrifter grundigt og intenst. Det er svært ikke at se et ekko af hendes kamp for kvinders rettigheder i ordvalget her, det er svært ikke at ane forfatterens ambivalens over for sin egen hovedperson. Det er svært ikke at tænke, at det kvindeideal stadig har ben at gå på i dag i Danmark.
En ubekvem tekst
Under alle omstændigheder er der et ekko af Frankenstein i et af det sidste tiårs sjoveste danske debutbøger, Ida Marie Hedes Seancer fra 2009, hvis bedste tekst handler om elektricitet og om Mary Shelley. Og om liv uden navler, uden menneskelige intimsfærer, om liv som elektricitet, som en spasmodisk kraft, der opererer hinsides et genkendeligt system af kroppe. Mary besøger sin elsker, digteren Percy Bysshe Shelley, i Oxford:
»Han har vendt ryggen til Mary. Væggene ryster. På skrivebordet er krudtpulver eksploderet midt i et system af tragte, skeer og blikskåle. Blodige sener fra en dissekeret rotte har ramt loftet, klistret sig fast, der sidder de nu som lange, brune snore og flaprer i enderne. Shelley holder en glaskolbe i hver hånd. Glasset dugger. Shelleys krop er stiv, huden transparent, under nakkehåret kommer rygsøjlen til syne, hver ryghvirvel træder frem, glat som et insektskjold.«
Ida Marie Hede, hvis nyeste bog er en genskrivning af Strindbergs Inferno, men som derudover mest handler om olie, er sjovt nok ikke blevet nævnt i de sidste ugers debat. Hun er ligesom for sær til at passe ind i den offentlige debats kasser. Hendes bøger er facts, det kan være bekvemt at ignorere. Nåja, det er bare endnu en grund til at læse hende.

