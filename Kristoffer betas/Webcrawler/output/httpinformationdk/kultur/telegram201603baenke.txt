Bænke og en kop kaffe kan gøre kulturoplevelser bedre
Slotsholmen skal være Københavns kulturelle centrum, mener en række attraktioner og institutioner.


 En bænk, hvor man kan slå sig ned, eller en rullende café, hvor man kan købe en kop kaffe, kan være med til at skabe mere liv på Slotsholmen i København.
Det mener Per Kristian Madsen, direktør for Nationalmuseet, der sammen med andre kulturinstitutioner og attraktioner har skabt et netværk, der skal forvandle Slotsholmen til hjertet for Københavns kulturliv.
- Kvarteret er rammen om mange forskellige blomstrende kulturinstitutioner. Der er Tivoli, Glyptoteket, Folketinget, Rigsarkivet og i al beskedenhed Nationalmuseet, hvor jeg selv er direktør, siger Per Kristian Madsen.
- Men vi vil gerne holde folk noget længere i området, så det bliver et stort, attraktivt byrum, siger han.
Per Kristian Madsen er formand for netværket, som også tæller blandt andet Folketinget og Københavns Kommune.
Gehl Architects har udarbejdet en byrumsanalyse, som er grundlaget for arbejdet med at gøre området mere attraktivt.
- Det kan være sådan noget som bænke. Når jeg ser børnefamilier, som går rundt i området, kan jeg godt drømme om, at der var nogle flere steder, hvor man kan slå sig ned, siger direktøren.
Han foreslår blandt andet, at der kan være en rullende café i gårdene eller på forpladsen på Nationalmuseet, hvor man kan købe sig en kop kaffe. Kvarterets besøges af 7,5 millioner gæster om året. Analysen fra Gehl Architects er bevilget af Foreningen Realdania.
