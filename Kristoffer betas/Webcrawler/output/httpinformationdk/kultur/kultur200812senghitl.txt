I seng med Hitler
I Beograd kunne man indtil denne weekend sove på et hotel med en Hitler suite. Rygtet går, at et lignende hotel er på vej til Wien. Men passer det?


 WIEN - I den serbiske hovedstad, Beograd,, er design ikke ensbetydende med skandinavisk minimalisme og Milanostil. Her åbnede sidste efterår et såkaldt designhotel ved navn Mr. President. Hotellet ligger midt i Beograd og har 61 værelser. Rigtig spændende indrettet. Det roser sig nemlig af at være "temahotel for berømte historiske statsmænd", og i hvert værelse hænger et portræt af et statsoverhoved. Franklin D. Roosevelt, Nelson Mandela og Angela Merkel har hvert deres værelse. At ikke alle portrætterede har været eller er, hvad man kan betegne som præsidenter, bekymrer ikke hoteldirektør Zobunovic. 
Han hænger sig ikke i historiske detaljer. Således kan man også hengive sig i Morfeus' arme overvåget af Mahatma Gandhi og Che Guevara, Josef Stalin og Mao Ze Dong. Den østrigske avis Der Standard bringer et foto af hoteldirektør Dusan Zobunovic henslængt på en seng under et maleri af den knejsende tyske diktator Adolf Hitler. 
Hitler er væk
Hitler, der mindst har 30-40 millioner menneskeliv på sin samvittighed, råder sågar over en hel suite. Der hænger små spots på hver side af maleriet af ham, så man rigtig kan beundre manden, der skilter med et hagekors på venstre arm. Zobunovic fortæller, at han har store planer om også at åbne et hotel med Führer-suite i Wien. 
"Hotellet går godt, Hitler- suiten er ikke noget problem her i Beograd," udtaler Zobunovic til Der Standard og betror avisen, at han disse dage forhandler om et hotel i den østrigske hovedstad.
 I Østrig er forherligende fremstillinger af Hitler og offentliggørelse af nazisymboler som f.eks. hagekorset strengt forbudt. Men det bekymrer ikke hoteldirektøren.
"Jeg kender ikke de østrigske love så nøje, men jeg forestiller mig, at det nok skal gå," siger han fortrøstningsfuldt til avisen.
Måske skal han lige vende det med den britiske holocaustbenægter David Irving, der under en rejse til Østrig for nogle år siden blev anholdt, anklaget og dømt for "at glorificere det tyske nazistparti". Han fik næsten et års østrigsk fængsel.
Deres udsendte tjekker Der Standards oplysninger og ringer til Hotel Mr. President i Beograd. Samtalen med en meget venlig receptionist forløber som følger:
- Deres hotel er serbisk. Har De et Slobodan Milosevic-værelse?
"Nej, desværre. Det kan vi ikke hjælpe Dem med."
- Han var ellers Serbiens præsident...
"Ja, men, det har vi altså endnu ikke."
 - Har De et Pol Pot-værelse?
"Pol Pot? Hvem er det?"
-Han var en slags præsident i Kampuchea, nu Cambodia.
"Cambodia... Nej, desværre. Det har vi ikke. Men det er nogle rigtig gode forslag, De her har givet os."
- Men De har dog altså et Adolf Hitler-værelse?
"Nej."
- Nej? Jamen, det reklamerer De da med!
"Vi har intet Hitler-værelse. Vi havde det oprindeligt, men ikke mere."
- Hvorfor ikke?
"Det har jeg ikke tilladelse til at fortælle Dem, desværre."
Østrigerne må nok forberede sig på alligevel ikke at få deres store landsmand tilbage ved denne lejlighed.


