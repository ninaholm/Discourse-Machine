Aston Villa Villekulla

En gruppe svenske skuespillere med mikrofon i mundvigen opfører udvalgte værker i Astrid Lindgrens Verden. Hvor mange Pippier kan du finde?


 Astrid Lindgrens Verden i Småland er en af Sveriges største turistattraktioner. En folkepark, hvor svenskerne hen over medbragt engangsgrill optræder som én stamme med én fælles fortælling - den om, at børn som Pippi og Emil skal gøre oprør mod voksenautoriteterne. Og det hele sker i en ramme af leg og teater, hvor forældrene kan grine af skarnsstregerne.
Mine drenges kendskab til den svenske kulturarv viser sig lige så bleg som Emils hårmanke. »Og hvad hedder så Pippi Langstrømpes hus,« lyder sidste spørgsmål i min lille kulturquiz, mens vi bliver dirigeret ind i den helt rette bås af parkeringsvagten i Vimmerby.
Ungerne har allerede misset svarene »Hr. Nielson«, »Kaptajn på de syv verdenshave« og »Annika og Tommy«. Svaret falder denne gang fra Max på otte år: »Er det ikke Aston Villa Villekulla?!«
Ikke med i legen
Indenfor kan vi købe Emils rekvisitter, men jeg kan ikke få mit yngel til at prøve kasketten eller Emils hjemme- snittede træskyder. Den treårige er irriteret på sin far, der ellers veloplagt repeterer: »Tjulahop, tjulahop, tjulahopsasa «.
»Du er ikke med i min leg,« siger han kort.
En flok skuespillere er ved at opføre highlights fra livet på Katholt. Forlystelses- parken Astrid Lindgrens Verden er et levende dukkehus i historisk kontekst. Det er blottet for adrenalin-udløsende forlystelser. Du kan ramme fem dåser med tre bolde eller prøve tombolaen. Scott på ni år smyger sig frem til scenekanten blandt rækker af svenske børn. Inden Emils far overhovedet når at råbe sit ikoniske »Emiiiil!«, er Scott stukket af og ind i sit eget mentale brændeskur 
Svenske familier lejer huse lige uden for parken, så kan de komme flere dage i træk. Alt er for længst booket. Men mine børn er så antiautoritære, at kun Astrid kan anerkende dem, tænker jeg - og forsøger at smide papkruset med den bitre maskinkaffe i den rigtige affaldsspand.

Øjvind Hesselager var inviteret i Astrid Lindgrens Verden af Smålands Turism

