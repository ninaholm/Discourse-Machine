Levende dødspulje
Dødspuljen har vist sig at være lidt mindre dødelig end først antaget, og Danmark har allerede i aften fine chancer for at spille sig videre i turneringen. Det var der ikke mange, der havde set komme


 Dødspuljen, var den udråbt som. Bestående af Tyskland, Holland, Portugal og ja, Danmark. Men efter første spillerunde af puljespillet har dødspuljen vist sig at være lidt mindre skræmmende end frygtet. Danmark kunne slå Holland! Ja, gu var vi heldige, og de blev snydt for et straffespark og alt sådan noget, men vi slog dem stadig. Storfavoritterne fra Tyskland var tøvende og havde store problemer med at vinde over Portugal, som i øvrigt heller ikke spillede lige så godt som forventet, hvis man fraregner det sidste kvarter, hvor de fik lagt et godt pres og skabt en del chancer. Det er svært at dømme ud fra første runde alene. De første kampe er ofte lidt krampagtige, men umiddelbart ser det ud til, at Danmark kan være med, hvilket ellers kun inkarnerede roligans havde regnet med.
Anden runde
Kampene i anden runde er som regel de fodboldmæssigt bedste i puljespillet ved en slutrunde. Det er slut med at føle hinanden an, og ingen har endnu kvalificeret sig videre i turneringen – derfor jagter alle en sejr. Dagens tidlige kamp mellem Danmark og Portugal er ingen undtagelse. Portugal skal have tre point, hvis de skal gøre sig realistiske forhåbninger om at komme videre i turneringen. Og Danmark kan faktisk ikke rigtig nøjes med uafgjort, eftersom Tyskland venter i den sidste runde. Dem får vi – trods deres skidte takter imod Portugal – næppe point fra, og meget skal gå Danmarks vej, hvis fire point skal vise sig at være nok til en andenplads. Danmark kan naturligvis håbe på, at Tyskland slår Holland i den sene kamp og derfor ikke har så meget at spille for i den sidste runde. Men det er netop det gode ved andenrundekampe, at den slags spekulationer er så teoretiske, at det under alle omstændigheder er smartere bare at spille for at få de tre point, som formentlig – men dog ikke med sikkerhed – vil være nok til videre kvalifikation. Portugal står trods nul point i første runde stadig med fine muligheder for at snuppe andenpladsen. Bevares, de fik ikke point imod Tyskland, men hvem kan regne med at få det? Med en sejr over Danmark i dag og over et muligvis hjemsendt hollandsk landshold i sidste runde, er portugiserne med andre ord så godt som videre. Derfor vil begge hold gå hårdt efter de tre point.
Hvis portugiserne kan spille det samme giftige angrebsspil, som de alt for sent fandt frem i kampen mod Tyskland, ja, så bliver det en svær omgang for danskerne. For portugiserne er vitterligt giftige fremme på banen. Men Danmark har jo vundet over dem i kvalifikationen både til dette EM og VM i 2010. Her fik vi i mange af kampene godt styr på Cristiano Ronaldo, som er omdrejningspunktet for deres spil. De fire kvalifikationskampe, som samtidig er de fire seneste opgør, er faktisk endt med to danske sejre, en uafgjort og en enkelt portugisisk sejr. Så det er bestemt ikke umuligt. Portugal har stjernerne, men holdet har gang på gang vist sig at være til at tale med .
Og hvor Danmark næsten altid har haft et stærkt kollektiv, så har portugiserne af og til haft tendens til at bryde sammen som hold – måske fordi de er og har været så afhængige af enkelte stjernespillere. Så hvis Danmark kan spille videre på det momentum, som hollandskampen gav – og tilmed fastholde portugiserne i deres mangel på samme fra tysklandskampen, ser det – roligan eller ej – faktisk fornuftigt ud.
Holland står inden anden runde med det dårligste udgangspunkt for at gå videre fra dødspuljen. De har tabt deres på papiret letteste kamp mod Danmark og skal nu have tre point mod både Tyskland og Portugal. Her skal Danmark i øvrigt være lykkelige for lodtrækningen. Vi møder først tyskerne i sidste runde, hvor de som nævnt muligvis ikke har brug for point. Den fordel kunne lige så vel være tilfaldet Holland, som nu må og skal vinde over et tysk hold, som under ingen omstændigheder vil acceptere et nederlag.
Braget
Så hvis der er lagt op til stor spænding i kampen mellem Danmark og Portugal, så er det dog den sene kamp mellem Tyskland og Holland, der må forventes at blive det sportslige klimaks i dødspuljen. Det er – den lidt tvivlsomme start til trods – to af slutrundens allerbedste hold, som mødes i en kamp, hvor alt er på spil. Tilmed er det to hold med styrker i offensiven. Holland med Wesley Sneijder og Arjen Robben som de kreative kræfter, der nok skulle kunne udfordre det tyske midterforsvar. Og Tyskland med Bastian Schweinsteiger og turneringens bedste back, Philipp Lahm, til at slå de rigtige indlæg ind til Mario Gómez. Og så i øvrigt Lukas Podolski, Thomas Müller og Mesut Özil til at supplere. Det bør med andre ord blive forrygende.
Glæde sig for tidligt, skal man aldrig. Men lad os nu antage, at Danmark vinder over Portugal i den tidlige kamp, og at tyskerne trods alt er stærkere end de stærke hollændere i den sene. Ja, så er Danmark videre fra dødspuljen efter to kampe. Og det havde selv den mest lalleglade roligan ikke set komme.

