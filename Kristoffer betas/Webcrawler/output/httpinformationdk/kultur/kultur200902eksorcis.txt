Eksorcisten (1973)



 Gyserfilmen handler nok om noget så eksotisk som djævleuddrivelse, men kan også ses som en allegori over enhver forælders mareridt, nemlig at miste al autoritet over afkommet. Linda Blair spiller den 12-årige Regan, der bliver besat af djævlen. Som konsekvens bliver hendes stemme dyb som en mergelgrav, huden sprukken og misfarvet og hendes hoved i stand til at rotere 360 grader. Hun bander og svovler af de voksne og spyr sågar slim efter dem. Hun svæver frit i luften over den seng, de har surret hende fast til, og i filmens mest berygtede scene demonstrerer hun sin ringeagt for de kristne værdier ved at onanere med et krucifiks! Den katolske præst (Max von Sydow) bliver sat på sagen, og snart lægger Regan helt bogstaveligt krop til en monumental kamp mellem det gode og det onde. Som det er reglen i Hollywood, triumferer førstnævnte: Fra profan og grotesk skøge i miniformat transformeres Regan tilbage til en præsentabel ung dame. Det forlyder, at flere biografgængere i sin tid blev fysisk ilde til mode ved synet af Regans hæmningsløse og tabuforagtende adfærd, men endnu flere må have nydt det, for Eksorcisten fik siden to sequels og en prequel. JVK
Eksorcisten. Instruktion: William Friedkin. Manuskript: William Peter Blatty. Kan fås på dansk dvd fra Sandrew Metronome

