Fise med Price
Spist bliver der på de danske tv-skærme, med Price eller Blomsterberg, engelske husmødre og tv-personligheder, der pludselig viser sig også at kunne lave mad. Foran skærmene sidder der vel temmelig mange og skovler en pizza eller noget andet junkfood i sig, mens det går op for dem, at en kendt nyhedsoplæser – sateme! – har besejret en af Pricerne i disciplinen indonesisk mad


 Der spises meget i fjernsynet. For dem, der kun er sultne for sjov, er der Mette Blomsterberg, selv smuk som en konditorkage, der diverterer med flødeskum og marengsbunde og ikke mindst en stemme, hvis lette læspen antyder, at hun har sin oprindelse i Distrikt Kystbanen, hvor man jo nok ved, hvordan man slikker flødeskummet i sig. Hende er jeg meget betaget af, men hun blev nu – undskyld, fr. Blomsterberg – slået helt af pinden af en engelsk husmodertype, tres plus, der entusiastisk fortalte om glæden ved at lave sit eget syltetøj – en glæde, jeg ærlig talt aldrig har haft blik for. Hendes favorit var stikkelsbærsyltetøj, tilsat lidt vanilje og serveret sammen med – jo, det er sandt! – en røget makrel. Eget syltetøj af bær fra egen have, tilsat rabiat husmoderlighed, version UK, det må man virkelig bøje sig for. Det kan hverken Mette Blomsterberg, hvor skøn hun end er, eller de to brødre Price leve op til. De er markspillere, nødvendige for at stjerner som Zlatan Ibrahimovic kan udfolde sig, men ikke selv stjerner. Tres plus, engelsk husmoder, syltetøjsmagerske er lig stjerne!
Men spist bliver der på de danske tv-skærme, med Price eller Blomsterberg, engelske husmødre og tv-personligheder, der pludselig viser sig også at kunne lave mad. Foran skærmene sidder der vel temmelig mange og skovler en pizza eller noget andet junkfood i sig, mens det går op for dem, at en kendt nyhedsoplæser – sateme! – har besejret en af Pricerne i disciplinen indonesisk mad. Nyhedsoplæseren er naturligvis nyhedsoplæser, men ellers har man oplevet ham strejfe rundt i landets villakvarterer for at forsøge at sælge folk et produkt, han kalder »TV Avisen«. Her, hos Price, optrådte han i mørklilla machokostume af typen latinamerikansk sengehest. Vi taler om Kim El Toro Bildsøe Lassen, manden, der i øvrigt har rettet sig efter en af Informations skribenter, der pålagde ham at skrue lidt ned for stemmestyrken. Den slags værdsætter vi. Og vi ønsker tillykke med sejren over Pricen. Han kunne ikke stille noget op, han indså allerede tidligt i programmet, at det var en Zlatan, han havde inviteret i studiet. Kim El Toro kunne også mærke det, rigtige vindere ved nemlig, at de er vindere – jamen, det gør de bare! Kim var let nedladende, men også venlig. Han havde ondt af Pricen med de ellers så ferme kokkefingre, men medfølelse med takt, må man sige. Ikke tvære taberen helt ud, det er dårlig stil – og det ser også grimt ud. Kim var bare bedst, ikke mere at snakke om. Sagt i al korthed: re-spe-e-kt!! Det er ikke til at vide, hvordan Kim ville have taget det, hvis han havde tabt. Vindernaturer er ikke gode til at tabe, det ved vi. Lad mig minde om Zlatan Ibrahimovic. Engang, da det svenske landshold til alles overraskelse blev ved med at tabe i en større turnering, satte han sig ned på grønsværen og var vred. Meget vred. Hvem var han vred på? Der var mange under ham, men gider man være vred på skravlet? Ikke når man er Zlatan. Det ville være uværdigt. Var han vred på dem, der er på niveau med ham selv? Sludder, det er der ingen, der er. Så der var kun en mulighed tilbage: Han var vred på Gud! Det her kan ikke blive ved med at gå, sagde han til verdenspressen. Når den bedste ikke vinder, men taber, må det bero på en urimelighed. En fejl, der hurtigst muligt må rettes, så der igen kan komme balance i universet.
Rigeligt med smør
Det er hverken Mette Blomsterberg, engelske husmødre eller for den sags skyld Kim Bildsøe Lassen, der er førende som formidlere af fødeindtagets glæder på tv-skærmen. Det er og bliver Brdr. Price. De er nu faktisk ret sjove, måske lidt for rigeligt med smør, men sjove, det er de. Spørgsmålet er bare, om de ikke efterhånden kommer lidt for let til deres succes? Når store stjerner får succes, er de tilbøjelige til at brænde det hele af i den fart – for derefter at blive tabere, men store tabere med en stor forhistorie. Det er tit tragisk, men under alle omstændigheder agtværdigt. Når de mere funktionæragtige typer, markspillerne, får succes bliver de til det yderste påpasselige med at gentage og gentage det, der har gjort dem populære. Hellere det sikre end det store, tænker de. Succesen bliver deres levebrød, de bliver fjender af at eksperimentere og panisk rædde for med så meget som en millimeter at overskride grænsen for, hvad de plejer at gøre. Sådan er det i kogekunsten, og sådan er det bestemt også i alle andre kunstarter. Man kan næppe få Brdr. Price til at holde op med at være Brdr. Price, ligesom svenske krimiforfattere klogelig holder sig til de lortebøger, der har gjort dem til millionærer, og strengt taget er der jo heller ikke noget i vejen med Brdr. Price. De er sjove, de er gode til at lave mad og gode til at lave fjernsyn. Re-e-spe-e-kt! Men det kunne nu være sjovt, hvis de udfordrede sig selv lidt. Hvad med at præsentere den uoplyste del af befolkningen for den vendsysselske grønlangkål? Med kold medister, koldt flæsk, masser af sennep. Godt med øl og snaps dertil. Det kan være risikabelt, måske går al succes fløjten, for det er nu engang kun vendelboerne, der har sand forståelse for grønlangkål. Men omvendt kunne det også blive en kæmpe succes. En udvidelse af programmet, et nyt spor. Ikke længere Spise med Price, men Fise med Price. Gasholdigt svævende over sund og bælt. En fornyelse, kunstens triumf over markspillet!

