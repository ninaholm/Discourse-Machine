Skrøbelighed er en feminin dyd
Det er farligt, svært og til tider dumt at følge sit hjerte. Men jeg kan ikke andet, skriver Sonja Richter, der er aktuel med pladen ’Careless Rapture’


 – Hvad er dit mest udtalte karaktertræk?
Skrøbelighed, ifølge andre mennesker. Det ord følger næsten altid med, når jeg har lavet et interview. Shakespeare lader Hamlet sige Fraelty thy name is woman, ofte oversat til »skrøbelighed dit navn er kvinde«. Hamlet mener det ikke nødvendigvis godt, når han siger det om sin mor, ikke desto mindre har han ret efter min mening. Jeg synes, skrøbelighed er meget feminint og en dyd, der fortjener mere respekt end jeg selv er tilbøjelig til at vise den.
– Hvad er din yndlingsbeskæftigelse?
At spille skuespil.
– Hvad er din seneste anskaffelse?
En aktiveringsbold til min tykke kat.
– Dine helte og heltinder i det virkelige liv?
Ghita Nørby er en af mine ­heltinder både privat og professionelt. Hun står for mig for en utrolig livsglæde uden på noget tidspunkt at glemme, hvad livet også koster i form af smerte. Hun har et menneskeligt overskud, en masse kærlighed og varme. Professionelt har hun prøvet meget, og hun er et af de få mennesker, hvor jeg kan møde forståelse for ensomme problematikker, som kan være svære at tale om med mennesker, som befinder sig i en anden metier. Hun er en glødende varm lampe, som jeg sætter stor pris på.
– Hvad har været dit mest kontroversielle valg i livet?
Umiddelbart synes ikke, jeg har truffet kontroversielle valg, men ét valg har jeg truffet, som efterfølgende gik op for mig nok er kontroversielt: At jeg insisterer på at lystre mit hjerte. Jeg troede nok, at alle gjorde det, men det hører til sjældenhederne, opdagede jeg. Det er farligt, svært, sårbart og til tider dumt, men det andet kan og vil jeg ikke være med til.
– Hvornår føler du dig mest misforstået?
Når jeg har gjort noget for at hjælpe et andet menneske og vedkommende så mener, jeg jo må have gjort det for min egen skyld, ellers er jeg jo dum. Og det er faktisk en svær sag. For hjælper jeg den anden, fordi jeg finder glæde ved at gøre det? Og er det dermed for min egen skyld?  Ja, nogle gange. Eller er det fordi, den, jeg har hjulpet, ikke kan holde tanken ud, hvis jeg ikke selv fik noget ud af det? Føler den anden så, at han eller hun står i gæld til mig? Jeg vil vove den påstand, at jeg har hjulpet uden at føle glæde ved det, men fordi jeg følte, det var min menneskelige pligt, fordi jeg var i stand til det. Det er vel en slags underkastelse, som også er et kvindeligt træk, der også fortjener respekt. Men bestemt ikke udnyttelse.
– Hvad er din største bedrift?
At jeg har været  i stand til at følge mit hjerte og min intuition så langt som her til, og det opmuntrer kun til at fortsætte.
– Dine største fejl?
Fejlene er vel født af forcerne. Bagsiden ved de bedste ting er de værste. En af dem er, at jeg skal tage mig sammen for at passe på mig selv og ikke dele rub og stub ud. En anden, er enorm selvkritik, som kan tilte over i noget destruktivt, hvis jeg ikke passer på.
– Din drøm om lykken?
At menneskeheden kunne få dannelse nok til at acceptere hinanden som forskellige. At skønheden, forgængeligheden og alle de andre sarte dyder kunne få plads i larmen af muskler og angreb.
– Din sindsstemning lige nu?
Taknemmelighed over at jeg har kæmpet mig over et stort bjerg af arbejde, som jeg er meget stolt af: Min cd: Careless Rapture, en svensk spillefilm Ond Tro, som jeg spiller hovedrollen i, Per Flys næste spillefilm Kvinden der drømte om en Mand, som jeg også spiller hovedrollen i, og ikke mindst Richard III på det Kongelige Teater, hvor jeg spiller Lady Anne.
– Hvilken dyd er den vigtigste?
Medfølelse – at kunne forstå andre ud fra dem, de er, og ikke ud fra sig selv.
– Hvilket kunstværk har haft størst betydning for dig?
Der er meget at vælge imellem, men hvis jeg skal nævne ét, så bliver det nød til at være Shakespeares forfatterskab, som jo også er en pæn mundfuld. Men det var der, jeg fandt ud af, hvor bundløs scenekunsten er, og det elsker og hader jeg den for.
– Hvad betragter du som din største ulykke?
At jeg ikke både kan være mandlig og kvindelig skue­spiller.
– Dit motto?
For øjeblikket må det være Leap and the net will appear.
paradoks@information.dk
Peosibogen stiller hver uge en ny person en række faste spørgsmål

