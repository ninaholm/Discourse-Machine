Øjne i natten: Mit navn er papegøje
Det var en fornem aften, der var dedikeret til flersproglig poesi. Poeterne var kloge og uens, og papegøjer indtog ad flere omgange en hovedrolle


 En pirat og en papegøje er strandet på en øde ø. »Dejligt vejr i dag,« siger papegøjen, »hvordan tillader de grammatiske strukturer i dit sprog dig at opleve det?« Papegøjens stemme lyder som papegøjestemmer lyder i tegnefilm, piratens stemme lyder af en hel flaske rom. Den russiskfødte, i USA bosiddende digter Eugene Ostashevky, der læser op af sin tekst The Pirate Who Does Not Know the Value of Pi, morer sig med at lave stemmerne og lader papegøjen og piraten fortsætte deres diskussion om sprogvidenskab, sprogfilosofi, kolonialisme og oprindelse. Vi er ikke vant til den slags højpandede revynumre i det litterære miljø og morer os kosteligt.
Om flersproglig poesi
Lidt tidligere: Poesifestivalen Reverse har virkelig booket godt i år. Internationale navne, der virker glade nok for at være til stede i Møllegade på Nørrebro i København, hvor Literaturhaus (tyske navne var på mode, da stedet åbnede i startnullerne) og de to nonprofitboghandler lægger lokaler til. Om fredagen udviklede de udendørs oplæsninger sig til gadefest. Helt proppet, siger folk. Jeg gik glip af lidt af hvert. Lørdag aften er lidt mere stille og rolig, men overetagen i Literaturhaus er stadig godt fyldt af mennesker, der gerne vil høre fem digtere tale om at tænke og skrive poesi på mere end et sprog. Norskfranske Caroline Bergvall, der bor i England, lægger ud med at tale om den helt akutte nutid, alle de mennesker, der er i opbrud og tropper op ved Europas grænser, på banegårdene rundtomkring, på Lampedusa og Lesbos og i Calais. Hun rejser en sky af spørgsmål om sprogpolitik og flersproglig poesi og især om, hvad den flersproglige poesi kan gøre for en politisk virkelighed, hvor mange sprog, kulturer, identiteter, oprindelser findes og mødes. Og ikke nok med at alle disse sprog, kulturer, identiteter og oprindelser findes og mødes, de skulle også gerne ses og høres i al deres kompleksitet. Bergvall ser, så vidt jeg kan høre, den flersproglige poesi som en bestræbelse på netop det. Der skal opfindes nye måder at bruge sproget på, nye måder at forstå ting som globalisering, isolation, modsætninger, kombinationer og barrierer på.
Ordet går videre til Eugene Ostashevsky, der spoler 500 år tilbage til et gammelt engelsk digt om en papegøje, der er så dygtig, så dygtig til sprog. My Name ys Parott, a byrde of Paradyse lyder første linje (cirka: Mit Navn est Papegoje, en Paradisets Fugl), og det er Henrik den 8.s i den nutidige danske offentlighed ikke så kendte hofpoet John Skelton, der har skrevet digtet. Papegøjen plaprer om de sprog, den kan, om, hvor vellidt og imponerende, men ak så uforstået den er. John Skelton selv var hyret til at underholde og imponere, men ville bare gerne dele ud af sine forslag til, hvordan det daværende engelske samfund skulle ændres. Han maskerede sin samfundskritik i en grad, så ingen overhovedet opdagede, at den var der. Det samme gør digtets papegøje. Det er ikke bare en politisk satire, siger Ostashevsky, det er også en satirisk fremstilling af den intellektuelles politiske ineffektivitet.
Så dekolonialiseres ørerne
Der røg den behagelige fornemmelse af, at æstetiske udtryk kan have en politisk effekt. Yoko Towada, der kommer fra Japan, bor i Berlin og skriver på en blanding japansk og tysk, taler bare – eller ikke bare, også klogt – om de digte, som hendes forbillede Uljana Wolf skriver. Uljana Wolf er også i panelet. Hun er interesseret i flersproglighed inden for rammerne af kollektivt hysteri som f.eks. tungetale og i mislykkede oversættelser, siger hun. Wolf taler om sit forbillede, den afroamerikanske LaTasha N. Nevada Diggs, der har skrevet en bog, som hedder twERK på engelsk, spansk, japansk, hindi, urdu, maori, hawaiiansk, samoansk, forskellige caribiske dialekter, swahili, portugisisk, cherokee plus nogle flere sprog. Ikke at Diggs kan dem alle sammen, mange af linjerne har hun fået af venner, der kommer forskellige steder fra. Bogens referenceramme er virkelig bred: popkultur og alverdens myter. Wolf taler om Diggs som inkarnationen af sproglig nomadisme, om hendes poesi som en måde at konvertere brud til noget nyt og frugtbart, en måde, hvorpå man kan indstille folks ører på dekolonialisering, ligefrem dekolonialisere ørerne. Senere ser jeg et klip med Diggs på YouTube, hvor hun med live loopet vokal læser et stykke op om Michael Jacksons skridt og den måde, han tog sig i det, som er virkelig fedt.
Cia Rinne, som er dronningen af skandinavisk flersproglig poesi og lydpoesi og grafisk poesi og oplæsning generelt, var der også. At jeg ikke når at komme nærmere ind på, hvad hun sagde, og hvor god hendes oplæsning var, siger noget om programmets øvrige sejhed. Til sidst spurgte en mand, om lyde og rytmer er interkulturelle. Panelet blev forvirret, ingen kunne forstå eller svare på spørgsmålet, som blev det sidste, inden den løse snak brød ud.

