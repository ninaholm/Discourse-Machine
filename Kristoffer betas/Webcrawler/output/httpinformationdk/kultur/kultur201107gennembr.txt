Gennembrud giver nyt håb for musiksalg
Efter års tovtrækkeri med KODA kommer Spotify nu til Danmark. Det markerer for alvor nye tider for musikbranchen i Danmark, der i mellemtiden er blevet overhalet indenom, når det kommer til digitalt musiksalg. Og det kan ses på bundlinjen
Musiktjenesten Spotify kommer nu til Danmark, men har allere-de en stærk profil i andre lande. Bl.a. kunne Spotify-kunder i foråret smuglytte til Lady Gagas seneste album, fem dage før den officielle udgivelse.


 Den populære svenske musiktjeneste Spotify har længe ønsket at komme ind på det danske musikmarked. Men i flere år har forhandlinger om prisen på musikken tvunget Spotify til at gå »en stor bue uden om Danmark«, som formand for musikselskabernes brancheorganisation, IFPI, Henrik Daldorph, har udtrykt det. I mellemtiden har KODA, der forvalter komponisternes ophavsrettigheder, fået ny direktør, Anders Lassen.
Det har tilsyneladende sat skub i forhandlingerne, der 30. juni endte med en aftale, der betyder, at Spotify bliver tilgængeligt i Danmark inden udgangen af året.
Intet foregangsland
I forbindelse med aftalen med Spotify har KODA udtrykt en ambition om, at »Danmark skal være foregangsland, når det gælder forbrugernes adgang til musikken«. Men siden TDC PLAY kom til i 2008, er udviklingen på nærmest gået i stå, mener Henrik Føhns, der er redaktør og vært på Harddisken på P1.
»TDC PLAY var revolutionerende og det første af sin slags i verden, men så stoppede alt også, og der kom ikke mere,« siger han.
Samtidig er netop streamingtjenester til gengæld blevet mere og mere populære i både Sverige og Norge, hvor indtægterne for streamet musik steg med henholdsvis 162 procent og 929 procent i 2010, viser tal fra IFPI.
»Hvis man kigger på tallene, er Norge rigtig langt med, at folk streamer musik i stedet for at købe cd'er. Herhjemme ligger majoriteten af musiksalget stadig på cd'er. Så på den måde er vi ikke noget foregangsland, fordi vores musikmarked stadig er meget gammeldags,« siger Henrik Føhns. Samme opfattelse har man i IFPI, der dog glæder sig over, at KODA har skiftet retning, hvad angår streamingtjenester.
»Historien har lært os, at hvis man sidder oppe i elfenbenstårnet og lukker øjnene for udviklingen, så stopper udviklingen ikke. Den fortsætter, men uden at man er om bord. Derfor bliver vi som branche også nødt til at være der, hvor forbrugerne er,« siger kommunikationschef Lasse Lindholm.
Mistede indtægter
Men tovtrækkeriet om prisen på musikken har samtidig betydet, at Danmark for længst er blevet overhalet af resten af Europa, og det kan have skadet musiksalget.
»Målt på bundlinjen er det helt åbenlyst, at vi er blevetoverhalet i forhold til de indtægter, streaming genererer i vores nordiske nabolande. Men det, som samtidig gør os optimistiske og glade, er, at når forbrugerne får tilbudt de her streamingtjenester, tager det forholdsvist hurtigt fat,« siger Lasse Lindholm.
I 2010 var den digitale vækst i Danmark på 13 procent, mens det europæiske gennemsnit lå på 21 procent, og alene i Sverige steg det digitale musikmarked med 80 procent.
»Det fortæller jo, at vi er gået glip af indtægter i forhold til f.eks. Sverige,« siger Lasse Lindholm.
Anders Lassen medgiver, at udviklingen i Danmark de seneste to år er stagneret. Men han peger samtidig på, at Danmark før det var på forkant med udviklingen i forbindelse med TDC PLAY.
»Nu er vi på samme niveau som de lande, vi normalt sammenligner med, og det skyldes, vi var så langt foran for to år siden,« siger han og kalder det »en myte«, at KODA ikke har villet være en del af fremtiden.
»Det er fornuftigt, når man står over for nogle ting, man ikke ved, hvor bærer hen, at man er lidt forsigtig. Det er jo trods alt rimelig mange penge til skaberne af musik, vi taler om. Jeg synes ikke, at vi er vendt på en tallerken, men vi er måske blevet lidt mere modige, end vi var før.«
Spotify er den næststørste digitale musikudbyder i Europa, kun overgået af Apples iTunes, og den største i både Norge og Sverige.
Når den populære musiktjeneste først nu bliver tilgængeligt i Danmark, skyldes det, at Spotify ikke har ønsket at betale, hvad KODA har forlangt for musikken.
Samme uenighed om prisen på musikken var sidste år skyld i, at genforhandlingerne mellem TDC og KODA om TDC PLAY brød sammen. Det fik dengang IFPI til at bakkeTDC op, og efterfølgende er KODA altså nået til enighed om en pris med både TDC og nu Spotify.
Hvorvidt det skyldes et fald i prisen fra KODA's side, vides ikke, da prisen i aftalerne ikke kendes.
»I sådan en forhandling skal parterne være enige, og så må begge parter give sig på nogle forskellige områder. Vi har givet os på nogle områder, og det har Spotify også,« siger Anders Lassen.
Digital fremtid
På sigt forventes det, at al musikdistribution og salg kommer til at være digitalt, og netop derfor er streamingtjenesterne en altafgørende indtægtskilde.
»Eftersom vi har en meget høj koncentration af bredbånd og mobiltelefoner sammenlignet med resten af verden, må man forvente, at der ligger et marked, som ikke er udnyttet. Og det er derfor, både IFPI og KODA er blevet meget mere positive over for det her, fordi de kan se fra andre lande, at det er her, fremtiden ligger for musiksalg,« siger Henrik Føhns.
Han påpeger, at streamingtjenesterne også er vejen at gå, hvis man vil pirateriet til livs.
Og det er netop grunden til, at KODA nu satser på det digitale musiksalg.
»Al musikdistribution og salg kommer til at være digital, spørgsmålet er bare hvornår. Det er umuligt at forudsige. Når man ikke kan forudsige noget, kan man enten vælge at læne sig tilbage og se, hvad der sker, eller man kan prøve at være på forkant med tingene og være med til at skabe. Der har vi valgt fremover at være dem, der er med til at skabe tingene i stedet for at læne os tilbage,« siger Anders Lassen.
Spotify ønsker indtil videre ikke at udtale sig om aftalen med KODA.

