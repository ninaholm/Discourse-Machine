Færgeforliset, der ikke må tales om
På Danwon Highschool syd for Seoul står klasseværelser tomme til minde om de 250 elever, der omkom i et færgeforlis for knap to år siden. Katastrofen er så politisk betændt, at det kostede direktøren for Sydkoreas prestigefulde filmfestival jobbet, da han nægtede at fjerne en dokumentarfilm om katastrofen fra programmet
Et tomt klasselokale i bydelen Danwon. Mere eller mindre hele klasser gik tabt i et stort færgeforlis. Af 325 elever vendte kun 75 tilbage fra en rejse, og familierne mangler stadig svar på, hvordan det kunne gå så galt.

Kun det yderste af stævnen på den store færge Sewol er synlig, da dykkereksperten Lee Jong-in kommer frem til forlisstedet med sin dykkerklokke. Han er overbevist om, at nogle af de flere hundrede skoleelever, der er fanget i kahytterne, stadig er i live, og han har en plan for, hvordan de kan bjerges. Men kystvagten vil ikke lade ham komme til. Heller ikke selvom der hverken ser ud til at være sat en plan a, b, eller c i værk.Dokumentarfilmen Diving Bell følger Lee Jong-ins kamp for at råbe kystvagten op i dagene efter en af de værste katastrofer i nyere sydkoreansk historie. I efteråret 2014 viste den prestigefulde Busan International Filmfestival dokumentaren, selvom myndighederne havde krævet at få den taget af programmet. Det kom i sidste uge til at koste filmfestivaldirektøren jobbet. Undertitlen på Diving Bell er de efterladtes parole:The truth shall not sink with Sewol. Det er imidlertid netop, hvad de koreanske myndigheder ønsker. At lade sandheden blive på havets bund.
