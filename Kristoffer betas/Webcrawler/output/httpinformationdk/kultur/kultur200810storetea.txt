De store teatre satser på ungt publikum
Både små og store teatre forsøger med ungdomsforestillinger for at nå et yngre publikum. Det handler både om teatrets forpligtelser og om penge. Og det virker


 De yngre generationer er vant til at købe kulturtilbud, som de køber så meget andet: Over nettet, som impuls, fordi de andre gør det og blot til lyst. 
Men de unge er ikke den gruppe, der går mest i teatret. Derfor satser de store scener i højere grad på et yngre publikum. 
Core på Gasværkets nye scene, Mirakel og Musical på Det Kongelige Teater, Junglebogen på Nørrebro Teater og Bang Bang - A space kabaret på Bellevue Teatret er eksempler på aktuelle forestillinger for de unge. 
Ifølge Stig Jarl, der er lektor på Institut for Kunst- og Kulturvidenskab på Københavns Universitet, er der tre grunde til, at der i højere grad satses på de unge: En handler om pligt, en anden om penge, en tredje om lyst: 
"For det første skal de etablerede scener leve op til de resultatkontrakter, de har indgået med deres bevillingsgivere. For eksempel er Det Kongelige Teater forpligtet til at præsentere teater for børn og unge. Det hedder, at det Kongelige Teater skal "præsentere børn og unge for de storslåede oplevelser, der kan skabes i de store magiske teaterrum". 
Det betyder altså, at der med pengene følger et krav om resultater.
De unge har pengene
Den anden grund er markedsorienteret: 
"De unge udgør et interessant marked. Unge tjener måske ikke så mange penge - men typisk har de heller ikke så mange faste udgifter, og de bruger faktisk ganske mange penge på sig selv, når de går i byen. Samtidig er der ganske mange unge, som kommer i teatret i forbindelse med deres skole eller uddannelse. Derfor er det interessant at finde et produkt, der matcher de unge," siger Stig Jarl og tilføjer:
"Men - og det skal man ikke se bort fra - de unge er også et interessant marked, fordi de er sultne efter anderledes oplevelser, der ligger i et krydsfelt af kunstarter. Den tredje grund er således kunstnerisk. Det er spændende og udfordrende for teatrene at se på de unge som målgruppe. Jeg tror, at der er mange teaterchefer, der synes, at det er rigtig fedt at producere disse forestillinger. Så der er ikke kun én forklaring," mener Stig Jarl.
Markedet prioriteres altså fra både den politiske og den kunstneriske side, men betyder det, at der generelt er en større interesse for ungdomsteater hos publikum? Det mener Teaterchef for Holbæk Teater, Pia Jette Hansen:
"Vores ungdomsforestilling Gidsel blev udsolgt, og det tror jeg ikke kun skyldes gode anmeldelser. Vi har kunnet sælge forestillingen til teaterforeningerne, fordi foreningerne får støtte til hver enkelt forestilling."
Holbæk Teater har markeret sig med sine stykker for de unge. Forestillingen Gidsel - en historie i virkeligheden foregår i en bus og handler om kærlighed, integration og arrangerede ægteskaber. Den modtog en Reumert-pris som Årets Børneteaterforestilling. I disse dage er Holbæk Teater aktuel med 69 - en rockteaterkoncert, der, som navnet antyder, tager problematikken om ungdomshuset på Jagtvej 69 op med musikken som formidlingsled.
 Pia Jette Hansen har mærket interessen for sine ungdomsforestillinger fra teaterforeningerne: 
"Vi prøver at komme dem i møde og henvender os til foreningerne med vores forestillinger. Det har betydning, at teaterforeningerne er åbne over for at købe forestillinger, som sælges i løssalg i højere grad end tidligere. Unge vil ikke købe billetter flere måneder i forvejen. Men det betyder ikke, at de ikke vil i teatret."


