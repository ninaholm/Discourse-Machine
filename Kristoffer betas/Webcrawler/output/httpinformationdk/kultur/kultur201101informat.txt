Information blogger fra Montanas Litteraturpris
På fredag uddeles Montanas Litteraturpris på 100.000 kr., men før det venter en uge hvor kønnet i kunsten og litteraturen vil blive taget til debat. Information blogger ugen igennem fra begivenhederne på Testrup Højskole


 På fredag uddeles Montanas Litteraturpris 2010 til et dansk værk, som inden for sin genre fornyer eller formår at fremstille virkeligheden på en ny og overraskende måde.
Som optakt til prisoverrækkelsen vil der i det ugelange kursus 'Tag og læs!' på Testrup Højskole blive sat fokus på kønnets rolle i kunsten og litteraturen, hvor forfattere, forskere og f.eks. Frank Hvam kommer og holder oplæg om brugen af stereotyper i Klovn. For kan vi gennem kunsten lære nyt om kønnet, og er der grænser for, hvad man må og kan?  
Informations Anders Haahr Rasmussen og Anne Myrup vil løbende blogge fra Testrup, hvor en bred vifte af emner, fra de dybere aspekter af kønsdebatten i litteraturen til de mere flygtige overvejelser i baren 'Krudtuglen', vil blive taget under kærlig behandling.

