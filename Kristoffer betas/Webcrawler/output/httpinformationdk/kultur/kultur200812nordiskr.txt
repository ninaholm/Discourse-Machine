Nordisk Råds Litteraturpris
I år er hele to danske forfattere nomineret til Nordisk Råds Litteraturpris 2009


 I år er hele to danske forfattere nomineret til Nordisk Råds Litteraturpris 2009. Det drejer sig om Ursula Andkjær Olsen, som er nomineret for digtsamlingen Havet er en scene og Helle Helle, der er indstillet til både Nordisk Råds Litteraturpris og Montanas Litteraturpris for romanen Ned til hundene. Derudover er øvrige ti personer nomineret. To fra henholdsvis Norge, Sverige, Island og Finland, mens Færøerne og Grønland hver har én nomineret forfatter. Derimod er der i år ingen nominerede fra det samiske sprogområde.
Nordisk Råds Litteraturpris, der er på 350.000 danske kroner, uddeles en gang om året for et skønlitterært nordisk værk og har til formål at øge interessen for nabolandenes litteratur og sprog, samt for den fællesnordiske kultur. Det er Nordisk Ministerråd, der sammensætter bedømmelseskomiteen.
Sidste år gik prisen til danske Naja Maria Aidt for novellesamlingen Bavian.

