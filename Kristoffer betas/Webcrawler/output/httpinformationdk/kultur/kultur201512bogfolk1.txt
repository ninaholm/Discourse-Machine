Bogfolk
Merete Pryds Helle har altid tilhørt den teknologiske fortrop og integreret sin litteratur i de nye medier. Efter at have lavet en række sms-julekalendere, har forfatteren nu skabt Danmarks første snapchat julekalender


 Merete Pryds Helle
Hvad laver den nissehue i Lærkes seng? Kan Joakim virkelig ikke huske, hvorfor han vågnede op på Ishøj Station søndag morgen, og hvem stillede et juletræ på trappen? Merete Pryds Helle har altid tilhørt den teknologiske fortrop og integreret sin litteratur i de nye medier. Efter at have lavet en række sms-julekalendere, har forfatteren nu skabt Danmarks første snapchat julekalender, hvor man får svar på de spørgsmål. Hver dag kan man få en snapchat som et kapitel i en lang fortælling af 24 snapchat om kærlighedens forviklinger og glæder. For at være med skal man tilmelde sig julekalender15 på snapchat.
Dorrit Willumsen
Hun var just blevet nomineret til Montanas Litteraturpris 2015 for romanen Nær og fjern, og i torsdags blev hun årets modtager af Holbergmedaljen for sit egenartede, mangeartede forfatterskab. I begrundelsen for at tildele hende prisen lyder det fra Holbergkomitéen, at »Dorrit Willumsen med empati og distance skildrer ofte kvindeliv i mod- og samspil med en lettere absurd omverden, henlagt til historiske, nutidige eller science fiction-agtige scener med åbne grænser mellem indre og ydre universer. Tonen er underfundig, på én og samme tid sensibel og usentimental.« Med prisen følger 75.000 kr.
Emma Bovary
Er den klassiske utro kvindelige figur skabt af en forfatter, nemlig Gustave Flaubert i roman af samme navn fra 1856. Nu har The Guardian forsøgt sig med en top 10 over fiktionens mest prominente utro kvinder og her kan man blandt andre møde Madame de Rênal i Stendhals roman Rødt og sort fra 1830, Anna Karenina i Tolstojs roman af samme navn fra 1878, tyske Theodor Fontanes Effi Briest igen i roman af samme navn fra 1894, Lady Chatterley i D.H. Lawrences roman Lady Chatterleys elsker fra 1928 og den troløse Capitú i brasilianske Machado de Assis’ roman Dom Casmurro fra 1899.

