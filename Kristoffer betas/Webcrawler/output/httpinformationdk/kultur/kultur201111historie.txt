'Historien kommer tilbage til os'
Ophav. Den amerikanske drøm går ud på at viske sin historie væk, mener Stefan Merrill Block. I 'Stormen udenfor' forsøger han det modsatte: at genskabe en del af sin families historie
Aktuelt. 'Stormen udenfor' er udkommet på Tiderne Skifter og blev anmeldt i BØGER 4. november. Stefan Merill Block er et af hovednavnene på Bogforum, der begynder i dag.


 BROOKLYN, NEW YORK — Stefan Merrill Block er vokset op med en følelse af, at hans familie ikke havde nogen historie, og det har han altid følt som et tab. I sin anden roman, Stormen udenfor, har han forsøgt at genskabe noget af det tabte.
Det fortæller den 29-årige forfatter, da jeg interviewer ham i en lille park i Brooklyn i New York. Her flyttede han til fra Texas, hvor han voksede op, fordi hans forældre drømte om at skabe deres eget liv, langt væk fra deres familier. De kom nordfra, faren var jødisk, og moren var »14. generation af en puritansk familie fra New England,« fortæller han.
»Mine forældres intentioner var sådan set meget ædle, men det viskede vores families historie ud. Jeg er ikke rigtig jødisk, jeg er ikke new englænder, og jeg er vokset op i en by i Texas, der absolut ingen historie har. Jeg er vokset op med en følelse af ikke at have nogen historie.«
Det, mener forfatteren, er meget almindeligt i USA, fordi det hænger sammen med den amerikanske drøm.
»Vi har den her amerikanske drøm om manden, der kommer ind til byen fra provinsen og bliver rig. I virkeligheden handler den amerikanske drøm om at viske sin egen historie ud og derefter genskabe sig selv i det billede, man selv drømmer om. Der er meget, der er godt ved den drøm, men det er også problematisk.«
En anden grund til, at Stefan Merrill Block interesserer sig for sin families historie, er, at de på hans mors side har en arvelig form for Alzheimers. Det skrev han om i sin første, og også meget roste, bog, En historie om at glemme, der handler om drengen Seth, hvis mor indlægges med en tidlig form for Alzheimers. Det er ikke selvoplevet, men i forfatterens familie har de altid levet med frygten for, at det kunne ske.
»Sygdommen er slået igennem i hver generation på min mors side. Min mormor døde af den, og hver gang min mor glemmer et navn, holder vi andre vejret. Der er en følelse af, at det er uundgåeligt. Så på den måde kommer historien altid tilbage til os, selv om vi forsøger at undgå den.«
I Stormen udenfor, der netop er udkommet på dansk, udforsker Stefan Merrill Block et andet sort kapitel i familiens historie. Romanen handler om forfatterens morfar, der var maniodepressiv, og som mormoren lod tvangsindlægge på det psykiatriske hospital McLean i Boston.
Det mørke
Publisher's Weekly kaldte i deres anmeldelse romanen for »denne generations Gøgereden«. Den beskriver en tid, hvor der blev eksperimenteret med behandlingerne, og hvor selvmordsraten på det psykiatriske hospital — der i bogen bliver kaldt for Mayflower — satte nye rekorder. Mange kendte kunstnere som for eksempel lyrikerne Sylvia Plath, Robert Lowell og Anne Sexton var indlagt på hospitalet, mens morfaren var der.
Stefan Merrill Block blev meget påvirket af at skrive om hospitalet og morfarens sygdom.
»Jeg har aldrig været så deprimeret som i de måneder, jeg skrev om det. Men det var et mørke, som jeg måtte udforske, før jeg kunne komme videre. Jeg måtte igennem det for at forstå mit eget mørke,« siger han.
Romanen tager sit udgangspunkt i en hændelse i 1989, hvor drengen Stefan ser sin bedstemor brænde en række breve fra sin mand. Det fandt virkelig sted, og Stefan Merrill Block har siden fantaseret om sin morfar, som han aldrig har kendt, og om, hvad der stod i de breve.
»Jeg stillede altid alle mulige spørgsmål om min morfar og fandt ud af alt det om ham, jeg kunne. Men jeg fik aldrig stillet min lyst til at lære ham at kende, og det var dér, fantasien kom ind,« fortæller han.
»På en måde har det været lidt snyd at skrive den her bog, for min morfar var faktisk min første fiktive karakter. Ja, han var også en virkelig person, men min forståelse af ham har altid mest været fra min egen fantasi.«
Oprindeligt havde Stefan Merrill Block tænkt sig at skrive en journalistisk bog om bedsteforældrene. Han havde en journalistisk ambition om at indsamle alle mulige faktuelle oplysninger og data. I et par år læste han alt, han kunne komme til, og interviewede folk om emnet, men da han begyndte at skrive, opdagede han to ting:
»For det første at jeg er en løgner på papiret. Jeg er ikke journalist. Jeg vil fortælle en historie og bekymrer mig ikke så meget om, hvad der er sandhed,« siger han og fortsætter:
»Men den anden — og vigtigste — grund til, at jeg valgte at skrive en roman i stedet, var, at journalistik kan levere nyhederne og fakta, men ikke dét, som jeg havde brug for at vide. Det kunne jeg kun nå igennem fantasien. Gennem fakta kunne jeg fortælle, hvad der rent faktisk skete for dem, men jeg kunne ikke fortælle, hvordan det føltes. Det krævede, at jeg tog fantasien til hjælp.«

