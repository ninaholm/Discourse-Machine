Verdens bedste kærlighedsroman
Mænd er som kvinder – en slags mennesker, der blot er underlagt lidt andre regler. Sådan lyder budskabet i Jane Austens ’Stolthed og fordom’, der udkom for 200 år siden
Måske er det allermest moderne ved Jane Austen hendes indblik også i den mandlige psykologi. Billedet her med titlen ’The Rice Portrait of Jane Austen’ er malet af Ozias Humphry og er det eneste maleri af forfatterinden, man kender til.


 Den 28. januar for 200 år siden udkom Jane Austens berømte roman, Stolthed og fordom (Pride and Prejudice). En roman, der måske mere end nogen anden tror på kærlighedens forvandlende kraft for begge køn. Kærligheden selv er det, der gør både Elizabeth og Darcy klogere end deres egne forhastede domme, og begge vinder ved, at de to får hinanden. Mr. Darcy får en kone med mod, intelligens og skønhed. Elizabeth får en rig ægtemand, der tilmed har de indre egenskaber, hun behøver: beslutsomhed, omsorg og evnen til at skelne det væsentlige – kærligheden – fra det uvæsentlige – snobberi og familiehensyn. Begge har desuden evnen til at lære af deres erfaringer og bøje sig mod hinanden.
Derfor er romanen stadig det intelligente menneskes bedste bud på en kærlighedsroman frem for de såkaldt »romantiske« kærlighedshistorier, der sovser ulighed og mangel på psykologisk indføling ind i en svimmel hormonsovs af fysisk tiltrækning og dragning mod det andet køn.
Romanens 200-årjubilæum har sat England på den anden ende i den Austen-feber, der siden 1990’erne har resulteret i fabrikationen af både Austen-porcelæn og -viskestykker samt film og tv-serier. BBC-serien og filmene viser billedskønne landskaber med overdådige herregårde, mens de vittige moderne parodier, fra Bridget Jones’ Dagbog, der rekonstruerer Stolthed og Fordom i Nutidslondon, til Clueless, der løseligt er baseret på romanen Emma, demonstrerer, hvor godt intrigerne faktisk er skruet sammen. I 2011 kunne end ikke P.D. James nære sig, men skrev kriminalromanen Døden kommer til Pemberley (på dansk 2012), som gør Darcy og Lizzies fornemme hjem til ramme om en intrikat mordgåde.
Følelser og penge
Da Stolthed og Fordom udkom første gang, var Jane Austen 37 år gammel, men hun skrev romanen allerede i 1796 under arbejdstitlen First Impressions (Første indtryk). Da var hun kun 20, præcis som hovedpersonen Elizabeth Bennet. I 1797 skrev Jane Austens far til en forlægger og foreslog ham at udgive romanen. Manus og afslag kom retur med samme postbud, hvilket placerer den dovne forlægger (der jo ikke kan have nået at læse det!) i samme sørgmuntre liga som dem, der takkede nej til The Beatles og Pippi Langstrømpe. Der skulle gå 16 år, før bogen udkom og blev en øjeblikkelig succes. Inden da debuterede Jane Austen med romanen Sense and Sensibility (1811, da Fornuft og følelse).
Men hvad er det der gør Stolthed og fordom så langtidsholdbar? Ikke mange samtidige romaner har klaret historiens kursudsving så godt som denne bog, der i Vibeke Houstrups danske oversættelse fra 2007 begynder således: »Det er en almindelig udbredt opfattelse, at en enlig mand med en passende formue må have brug for en hustru.« Denne elegante og kontante sætning rummer i hvert fald en del af svaret: Romanens kærlighedssyn er faktisk troværdigt. Selv i 2013 er det en almindeligt udbredt opfattelse, at kærlighed ikke kun lever af følelser, men også af formue. Samtidig præsenterer anslaget Jane Austens unikke fortællerstemme, kvik og rå, naturlig og letflydende som talesprog – og ikke mindst så skæg, at man kan læse romanen mange gange og hver gang finde nye ting at more sig over. En anden del af forklaringen giver forfatteren Salman Rushdie: Austens verden af dagligstuer og konventioner er simpelt hen genkendelig. Rushdie fremhæver ofte Jane Austen som en »strålende tredjeverdensforfatter« (blandt andet i et tv-interview på theforumchannel.tv). Under sin opvækst i Indien mødte han hver dag kvindeskikkelser som taget ud af Austens romaner, »viljestærke, skarptungede kvinder, med stort potentiale, men spærret inde af snævre konventioner«.
Indblik i den mandlige psykologi
Men trods sin appel til moderne mennesker henter Jane Austen faktisk mange af sine kvaliteter fra sin egen tid på tærsklen til 1800-tallet. Som fortaler for fornuft og trafik mellem socialklasser er hun en sand datter af 1700-tallets oplysningstid, og mange af hendes romantitler lyder da også som filosofiske afhandlinger om udvalgte emner: Stolthed og fordom, Fornuft og følelse, Overtalelse. Heldigvis lod kunstneren Austen sine filosofiske interesser varme op af det nye 1800-tals forståelse for passion og romantik.
Austen er dog altid bemærkelsesværdigt bevidst om, at kvinder må økonomisere med deres kapital i Bourdieus forstand. I romanerne baner ungdom, skønhed, seksuel tilbageholdenhed og gode familieforbindelser (gerne suppleret med en tilpas formue) kvinders vej til økonomisk sikkerhed, hvis kapitalen investeres fornuftigt på ægteskabsmarkedet. Hertil kommer deres mere usikre kulturelle kapital i form af intelligens og talenter. Måske er det allermest moderne ved Jane Austen hendes indblik i også den mandlige psykologi. Austens mænd er præcis som kvinder: påvirkelige, følsomme, socialt ambitiøse, stolte og fordomsfulde. Med andre ord: En slags mennesker.
Blandt andet har Andrew Davies, instruktøren af BBC-serien fra 1995, leveret sin egen forklaring på, hvorfor romanens kantede, tvære Darcy forvandler sig til en romantisk helt, der udleverer sit hjerte og slås for Elizabeth på trods af hendes manglende formue og irriterende familie. Om sit arbejde med drejebogen forklarer Davies: »Der er en berømt scene, hvor Elizabeth, fordi hun er bekymret for sin syge søster, løber og går over de mudrede marker til Netherfield. I døren støder hun tilfældigt ind i mr. Darcy, som synes, hun ser dejlig ud. Så jeg skrev i en regibemærkning: ’Darcy bliver overrasket over at opdage, at han øjeblikkelig har fået erektion’.«
Sådan udtrykte Jane Austen sig som bekendt ikke. Men det er svært at tro, at hun ikke anerkendte erotisk tiltrækning som en vigtig kilde til kærlighedens forvandlingskraft.
Selv forblev den varme fortaler for klogskab i kærlighed dog ugift. Ikke fordi hun ikke fik tilbud – efter sigende mindst ét, som hun sagde ja til, for så prompte at fortryde – men måske netop af klogskab. Prognosen for en gift og skrivende kvinde var ikke for god: Enten fik hun ikke lov at skrive, fordi manden eller omgivelserne fandt det umoralsk. Eller også risikerede hun at dø i barselsseng. Men forelsket må Jane have været!
I det ydre blev Austens liv ikke begivenhedsrigt. Hun boede hele livet hos familien som datter og ’skyggetante’. Berømmelsen og pengene kom sent, og reelt først efter hendes død som 42-årig af Addisons sygdom. Ud over romanerne skrev hun i hundredevis af vittige breve til især søsteren Cassandra. Faktisk var mange af hendes breve så morsomme, at familien prompte brændte dem, da hun var død. Blandt de bevarede finder man dog følgende passage: »Fru X, der var gravid, har mistet barnet, angiveligt på grund af en forskrækkelse. Man må tro, at det var sin mand, hun så.«
Sådan ville Elizabeth Bennet aldrig sige – men nok tænke.

