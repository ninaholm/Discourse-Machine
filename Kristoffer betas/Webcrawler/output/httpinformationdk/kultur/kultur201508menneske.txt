’Er mennesker kun vigtige, hvis de betaler sig samfundsøkonomisk?’
Hvis man gør alting op i kroner og øre, skaber man et hierarki i forhold til, hvor godt forskellige kroppe kan betale sig for samfundet. Og det medfører et alvorligt demokratisk problem, mener Sarah Glerup fra Enhedslisten
 ’Både som kørestolsbruger og som lesbisk løber man panden mod normalitetens mur, fordi samfundet er indrettet af et flertal, man ikke selv tilhører,’ siger Sarah Glerup


 Under forsommerens valgkamp blev Sarah Glerup interviewet til DR2 om et udspil, Enhedslisten havde lavet, som skulle sikre mere lige adgang til demokratiet.
Midt under interviewet lavede kameramanden en panorering fra hendes ansigt og hele vejen ned til hjulene på hendes kørestol, fokuserede på hjulene et øjeblik og løftede så kameraet tilbage til hendes ansigt.
»Hvis en kameramand havde lavet det dér på Johanne (Schmidt-Nielsen, red.), så havde folk tænkt, at det var sexistisk, men i mit tilfælde er elevatorblik åbenbart et legalt middel til at sikre, at enhver har forstået, at jeg sidder i kørestol,« siger Sarah Glerup, der er ansat ved Enhedslisten, som hun tidligere på året stillede op til folketingsvalget for.
Vi står i gangen foran Færøværelset på Christiansborg. Når vi ikke taler sammen, kan man høre en svag susen fra hendes respirator. Hun fortæller, at hun valgte at få respirator, inden det nåede at blive rigtig kritisk. Respiratoren er en af grundene til, at hun ikke ville kunne finansiere sit eget liv, hvis man gjorde regnskabet op i kroner og øre:
»Jeg har muskelsvind og er afhængig af hjælp for overhovedet at kunne fungere. Ja, for at kunne overleve. Jeg har en respirator, som holder liv i mig. Jeg har en hjælper, som blandt meget andet sørger for, at respiratoren fungerer. Og jeg har en kørestol. Alt det koster flere penge, end jeg på nogen måde ville kunne levere i form af traditionelt lønarbejde,« siger hun og påpeger, at den største forhindring for ligestilling for mennesker med handicap i hendes optik er den tankegang, der handler om, at nogen kan betale sig, mens andre ikke kan.
Hun synes, at det er vigtigt at stille spørgsmålet om, hvorvidt mennesker er vigtige i sig selv. Eller om de kun er vigtige, hvis de kan betale sig samfundsøkonomisk.
»Og hvordan vil man overhovedet gøre det op,« spørger hun og konkluderer, at tankegangen skaber et seriøst demokratisk problem, fordi man dermed laver et hierarki baseret på, hvor godt forskellige kroppe betaler sig for samfundet: »Vi har en tendens til at dele folk op i, hvem man synes, der bidrager, og hvem man synes, der ikke bidrager. Dem, som giver, og dem, som tager fra samfundet. Det er problematisk, og i bund og grund noget vrøvl. En ’erhvervsmand’ får jo også glæde af, at vi betaler skat. Han får glæde af, at hans ansatte kan komme gratis på sygehuset, så de kan komme hurtigt tilbage på arbejde, hvis de bliver syge. Og han får glæde af, at han har fået en gratis uddannelse og så videre.«
Inhabilitet
Sarah Glerup betragter ikke sig selv som handicappolitiker, for hun er politisk aktiv på alle mulige områder. Men hun bliver ofte presset ned i den kategori alligevel. Og det er ikke en kategori, der giver point i dansk politik. I løbet af valgkampen blev hun således spurgt, om ikke hun er inhabil i forhold til at diskutere handicappolitik, fordi hun selv har et handicap. Ligesom et flertal i Fredensborg Kommune tidligere på året udelukkede kommunalpolitiker Kristian Hegaard fra Radikale Venstre fra at deltage i forhandlinger om planlagte millionbesparelser på handicapområdet. Det viser noget interessant om, hvilke erfaringer, der bliver betragtet som værdifulde og værdiskabende, mener hun:
»Prøv at tænke på alle de politikere, som har baggrund som erhvervsfolk. Når de stiller op, så gør de det tit under parolen ’stem erfaring ind.’ Det er virkelig interessant, at den type erfaring bliver betragtet som en styrke i forhold til at diskutere økonomi, mens erfaringen af at sidde i kørestol og have brug for hjælp, bliver set som en faktor, der gør dig inhabil i forhold til at diskutere ’handicappolitik,’« siger hun og tilføjer, at da man for hundrede år siden diskuterede, om kvinder skulle have stemmeret, på samme måde diskuterede, hvorvidt kvinder var habile eller ej.
»Man kunne finde på at spørge, om kvindernes ’små personlige problemer’ ikke bare ville komme til at styre deres tilgang til politik. Siden har man mere eller mindre indset, at alle kønnede erfaringer bør være ligestillede, for de kan alle bidrage med vigtige perspektiver. Man er bare ikke nået til at overføre det til folk, der har erfaringer med handicap.«
Hvem bidrager til demokratiet?
Hun mener, at vi i princippet alle er inhabile, fordi vi alle har et sæt personlige erfaringer med os: »Derfor er det fuldstændigt afgørende for demokratiet, at vi sikrer en bred repræsentation af alle mulige erfaringer alle de steder, hvor der træffes beslutninger,« siger hun og peger på en følge af, at vi deles op i kropskapable erhvervsmænd, der genererer penge, og så dem med brug for hjælp, der koster penge: Ifølge den tankegang er der ikke langt fra det at være en udgift til at være en nasser, siger hun.
»Og det er jo farligt, hvis det er en nasser, der skal være med til at lave finanslov.«
Under tendensen med at fokusere på nytteværdi lever en forestilling om, at der faktisk findes mennesker, som er helt handicapfri og uafhængige, som kun bidrager og aldrig behøver hjælp. At de er lette at skelne fra de andre. Dem, der ikke er uafhængige. Som har brug for hjælp. Som er en belastning for samfundet, som koster samfundet penge. Og som kan komme til at ’suge’ vores budgetter fra hinanden. Men den forestilling giver ikke mening, siger hun.
»Der findes ikke et menneske i vores samfund, som er fuldstændigt uafhængigt. Der er jo f.eks. så godt som ingen i dette land, der ville overleve, hvis sundhedsvæsnet, butikkerne og de arbejdere fra den tredje verden, som leverer billige fødevarer til os, forsvandt. De færreste ville kunne gå ud og jage okser i dag. Så i virkeligheden er vi alle sammen afhængige af hinanden på forskellige måder. Ligesom at vi alle sammen bidrager på forskellige måder. Og de væsentligste af dem kan og skal man ikke gøre op i kroner og øre på den måde.«
Historiefortælling
Sarah Glerup har altid gerne villet fortælle historier. Tidligere mest på skrift, men da hun begyndte at arbejde for Enhedslisten, hvor hun i sit job som pressemedarbejder skriver meget, fik hun lyst til at udtrykke sig kreativt på anden vis. Hun begyndte at tegne, og nu har hun en prisbelønnet blog, hvor hun ofte lægger tegninger og tegneserier op.
»Jeg trækker meget på mit eget levede liv i mine tegninger, og jeg prøver at insistere på, at de historier, jeg kan fortælle fra mit perspektiv, er vigtige. Ligesom jeg synes, at politik langt hen ad vejen også handler om at udvælge, hvilke historier man vil sætte fokus på. Er det erhvervsmandens erfaring eller pensionistens,« spørger hun.
Og Sarah Glerup kan altså fortælle historier fra et perspektiv, hvor det at skille sig ud og blive ’den anden,’ som hun siger, er en central erfaring. Hun skiller sig synligt ud som kørestolsbruger, og hun skiller sig ud ved at være lesbisk. Ved at have et ben i de to lejre har hun fået et særligt indblik i, at to helt forskellige minoriteter kan have beslægtede udfordringer.
»Både som kørestolsbruger og som lesbisk løber man panden mod normalitetens mur, fordi samfundet er indrettet af et flertal, man ikke selv tilhører. I det ene tilfælde bliver ens liv begrænset af f.eks. trapper, i det andet af håbløst heteroseksuelt tænkte regler om forældremyndighed. I begge tilfælde er det egentlig ikke det at have muskelsvind eller at forelske sig i sit eget køn, der er et handicap. Det er mødet med normalitetens rammer, fordomme og diskrimination, der får handicappet til at opstå. I den forstand kan mødet med trappen på mange måder virke ligesom mødet med fordommen,« siger hun.
»Set fra den vinkel bliver det åbenlyst, at vejen til ligestilling ikke kræver, at vi skal eliminere hverken muskelsvind eller homoseksualitet. I stedet skal vi tænke kritisk over selve normalitetens rammer og ’blinde’ vinkler, sådan at samfundet generelt bliver mere inkluderende.«

