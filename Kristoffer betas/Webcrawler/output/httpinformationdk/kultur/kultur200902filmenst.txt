Filmens tredje revolution bliver tredimensionel
3D-brillerne har ikke længere røde og grønne glas, men ligner nu forvoksede solbriller. De bliver snart standardudstyr til en biograftur på linje med popcorn og sodavand
Bolt. Filmen om superhunden, der har premiere i dag, er Dissneys første 3D-film, som Pixar-troldmanden John Lasseter har haft ansvaret for.


 I onsdags havde Planetariet i København inviteret udvalgte børnehaver til forpremiere på 3D-filmen Martin og Universet. Så her sad alle børnene med store 3D-briller på, mens filmfigurerne på lærredet virkede så tæt på, at man nærmest kunne række ud og røre ved dem.
Det bliver næppe sidste gang, at de børn tager 3D-briller på. Hvis det går, som filmindustrien vil, kommer børnene til at vokse op i en verden, hvor man som noget helt naturligt tager 3D-brillerne med i biografen. Eller i hvert fald køber dem sammen med sodavand og popcorn.
Lokkemidler
I dag er der premiere på animationsfilmen 'Bolt', der er lavet som 3D-film. Det er dog kun tre biografer i Jylland, der har det rigtige udstyr til at vise 'Bolt' i 3D. Resten af landet må stadig nøjes med en traditionel 2D-version.
Men det digitale 3D-udstyr er på vej, og 2009 er udråbt til året, hvor 3D-filmen vil få sit store gennembrud i biograferne.
Det er ikke første gang, at der satses på 3D-film. Da fjernsynet i 1950'erne blev almindelig udbredt i USA, stjal det hurtigt opmærksomhed fra biograffilmen. Så filmfolkene gjorde, hvad de kunne for finde den opskrift, der kunne lokke folk tilbage til biografsæderne.
I et par år var 3D-film et af lokkemidlerne. Bwana Devil blev i 1952 lanceret som den første 3D-spillefilm, og det blev begyndelsen til 3D-filmens korte guldalder, der varede indtil 1954.
Alle de store amerikanske filmstudier var hurtigt med på bølgen, og nogle af de film, der huskes bedst i dag er House of Wax og Kiss me Kate.
Efter spredte forsøg på at genoplive 3D-filmen med hovedsageligt gys og erotik, var det først med IMAX-formatet, der kom frem midt i 1980'erne, at 3D-filmene igen blev populære. 
IMAX er et særlig stort filmformat, der bliver brugt til store lærreder, som i Planetariet. De 3D-film, der er lavet i dette format, har især været dokumentarfilm om bl.a. dyreliv eller rumfart. Der har dog også været enkelte Hollywood-film, der er blevet sendt ud i særlige 3D-versioner til IMAX-biograferne.
Men ser man på udmeldingerne fra Hollywood og på de film, der er på vej, er det tydeligt, at der nu satses rigtig stort på 3D-filmene.
Denne gang er det ikke bare fjernsynet, der stjæler opmærksomheden. Der skal konkurreres med computerspil og ulovligt downloaded film, og her kan biografens 3D-oplevelse tilbyde noget, som ikke kan ses fra hjørnesofaen.
Revolution i filmen
En af de tydeligste udmeldinger kommer fra filmselskabet DreamWorks Animation. Den administrerende direktør Jeffrey Katzenberg har sagt, at selskabet i 2009 kun vil lave film i 3D. Den første af slagsen Monsters vs. Aliens er allerede på vej og får premiere i marts.
Katzenberg siger til filmsiden comingsoon.net, hvor stor en omvæltning for filmmediet, det vil være at gå over til 3D-film.
"Jeg mener, der indtil nu har været to store revolutioner i filmen: Da vi gik fra stumfilm til talefilm, og da vi gik fra sort/hvid til farvefilm. Jeg mener faktisk, at dette er lige så stort," siger Katzenberg.
Både talefilm og farvefilm anses som noget helt naturligt i dag, og sådan vil det også gå 3D-filmen ifølge Katzenberg.
"I løbet af en kort periode, altså i vores levetid, vil filmmediet gå over til 3D. Og ikke bare nogle film. En biografoplevelse vil være en 3D-oplevelse," forudser direktøren fra DreamWorks.
Det konkurrerende selskab Disney har også annonceret, at alle deres fremtidige animationsfilm vil blive lavet i 3D.
Hos Fox film er man også med på vognen. Her er man i gang med at færdiggøre 3D-filmen Ice Age 3, der får premiere til sommer.
Den mest ventede 3D-film er dog uden tvivl James Camerons Avatar. Instruktøren har tidligere lavet film som Terminator og Aliens, og hans sidste spillefilm var den 11-dobbelte Oscarvinder Titanic fra 1997.
Illusion om virkelighed
Siden da har man ikke hørt meget fra ham. Han har lavet nogle dokumentarfilm i 3D, og har ellers arbejdet i flere år på Avatar, der er en science fiction-thriller med Sigourney Weaver i hovedrollen. 
Premieren på Avatar er blevet forsinket flere gange, og den seneste melding går på, at filmen vil være klar til premiere i julen 2009.
Avatar bliver den første rigtige storfilm i 3D. Den lange ventetid har skabt store forventninger til filmen, og har samtidig givet medierne god tid til lade Cameron være en form for talsmand for 3D-formatet.
I et langt interview med filmbladet Variety, fortæller han om sit arbejde med Avatar og sit syn på 3D-teknikken.
"Jeg mener Godard tog fuldstændig fejl," siger Cameron og refererer til den franske instruktørs berømte citat, om filmen som 'sandhed 24 gange i sekundet'.
"Film er løgn 24 gange i sekundet. Præmien går til dem, der gør fantasien mest virkelig," siger Cameron og fortsætter med at forklare, hvordan alle elementer i hans film netop skal arbejde sammen for at skabe en illusion om, at det man ser virkeligt foregår, lige meget hvor usandsynlig handlingen er.
3D-teknikkens dybde hjælper ifølge Cameron med til at skabe denne illusion:
"Alle de film, jeg tidligere har lavet, ville have været bedre i 3D. Så rent kreativt ser jeg 3D, som en naturlig forlængelse af mit filmhåndværk," siger instruktøren.
Besværlige briller
Det kan umiddelbart virke, som om nogle genrer vil være bedre egnede til at udnytte 3D-filmen som medie end andre. 
En krigsfilm med store slagscener er måske mere oplagt at lave i 3D end et kammerspil. Men denne skelnen afviser James Cameron:
"3D-teknikkens forstærkede følelsen af nærvær fungerer i alle slags scener, selv i intime dramaer. Der bør ikke være nogen kreative grunde til, at en film ikke kan laves i 3D," siger han til Variety.
Steen Iversen har produceret Planetariets 3D-film Martin og Universet, og han er ikke helt enig i tiltroen til 3D-filmenes dominans.
Han forudser, at 3D-film vil gå fra at være en lille niche med vægt på dokumentarfilm til at få en plads i de store biografer. Men han mener til gengæld, at det helt store gennembrud må vente, til man har fundet en teknik, hvor filmene ikke kræver, at publikum har specielle briller på:
"3D-brillerne vil være knyttet til bestemte genrer og børnefamilier eller venner, der går sammen i biografen. Til en date og en romantisk film kan jeg ikke forestille mig parret sidde med store briller på, " siger Steen Iversen
Han fortæller desuden, at Sony og andre store producenter af fjernsyn arbejder på at lave skærme, hvor man faktisk kan se 3D-film uden briller.
Men de skærme er først og fremmest til hjemmebrug. Så hvis det ender sådan, må biograferne på den igen, og finde på noget nyt, der kan lokke folk op af sofaen og ind i mørket.


