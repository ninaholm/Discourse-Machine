Hyldest til Tyskland
Tyskland har været den store positive overraskelse ved dette VM. Faktisk er det svært ikke at holde med dem, selv om det er - ja, Tyskland. De spiller offensiv, kreativ og legende fodbold, og mon ikke der kommer mere af den slags fremover?
Tyskernes Miroslav Klose har ved dette VM endnu engang vist sin klasse. Her sender han bolden i et tomt mål og scorer tyskernes andet mål i kvartfinalen mod Argentina, som i øvrigt var Kloses kamp nummer 100 for det tyske landshold. Tyskland vandt 4-0.

Man tør næsten ikke sige det højt af frygt for, hvad folk vil tænke. Men jeg holder med Tyskland, og jeg har gjort det siden EM i 2008.Jeg ærgrede mig, da de tabte finalen til Spanien, som de i dag møder igen. EM-finalen så jeg med højt skum på den nu lukkede tyske bar Zum Biergarten.»Auf geht's Deutschland schießt ein Tor,«råbte vi. Ok, måske var det mest de mange tyskere, der råbte og sang, men vi mumlede da med.Tyskerne havde ved EM-slutrunden vundet min sympati med noget af det glade og positive spil, som holdet nu for alvor står for ved denne slutrunde. De er stadig velorganiserede - men de tør satse frem ad banen og spiller seværdig fodbold. Noget, som i den grad har været en mangelvare ved dette VM.HadeholdetNår det er noget særligt at holde med Tyskland, er det fordi, jeg i min barn- og ungdom ville have forsvoret, at det nogensinde ville komme til at ske. Havde nogen sagt, at jeg en dag ville komme til at holde med Tyskland, ville jeg have grinet hånligt. Det ville svare til at sige »En dag kommer du til at stemme på Dansk Folkeparti«.Tyskland var mit hadehold nummer ét. De var symbolet på defensiv, kynisk og kedelig fodbold, og jeg jublede altid, når tyskerne blev slået ud af en slutrunde, hvilket de som regel gjorde alt for sent efter min smag.Og det er ikke svært at forestille sig, hvor glad jeg var den 26. juni 1992 (selv om Danmark nu heller ikke spillede specielt seværdigt ved den lejlighed). Vi vandt - og det var over tyskerne. Dengang var der ikke noget med»Auf geht's Deutschland schießt ein Tor«. Det var den med»Deutschland, Deutschland, alles ist vorbei«.Nej, hvis man var ægte fodboldfan, så var det Holland, der var det 'rigtige' europæiske hold i min barndom. Med Gullit, van Basten, Rijkaard og Koemann. Gullits dreadlocks var vel nærmest symbolet på det sprudlende, offensive og seværdige.Men man kan jo blive klogere, og hvis Dansk Folkeparti en dag skifter samtlige politikere og hovedparten af partiprogrammet ud - ja, hvem ved. Og det tyske hold har virkelig været igennem en stor udskiftning og udvikling. Tyskland er det nye Holland for nu at sige det på den måde.Plads til legDet giver god mening at give træner Joachim Löw (og forgængeren Klinsmann, selvfølgelig) en stor del af æren. Löw spiser bussemænd. Og selv om den pæne mand nok gerne havde været det youtubeklip foruden, så siger det noget om den stil, han har ledet det tyske hold med. Det er afslappet og med plads til leg.Holland er - hvis man lige skal lave en lille krølle - i øvrigt blevet fuldstændig umulig at holde med. I hvert fald i denne slutrunde, hvor de trods en fremragende trup har spillet gabende kedelig og til tider direkte useværdig fodbold.Man siger, at sådan er tiden. Den taktiske og defensivt orienterede fodbold er ifølge eksperterne »det eneste fornuftige i 2010«. Som om et årstal skulle være et argument for noget som helst i den forbindelse. Spanien og Tyskland, som i dag mødes i semifinalen, er jo i øvrigt de to mest positive og kreative hold ved slutrunden, mens Holland som den eneste semifinalist repræsenterer den virkelig kontrollerede fodbold.Det kan tyde på en ny åbning for den positive fodbold fremover. En udvikling, som bør blive hjulpet på vej af noget så træls sombranding. Lande brander sig jo i et væk for tiden, og hvad er et stærkerebrandend et elsket fodboldlandshold? Verdens fodboldfans vil se offensiv og legende fodbold, og når Holland i slutfirserne havde et fantastisk ry selv blandt nordjyske fodboldknægte - ja, så er det altså meget værd. Jeg har altid forbundet Holland med frisind og kreativitet, og det er helt sikkert, at fodbolden har spillet ind. Tyskland har derimod altid stået for mig som noget tørt og konservativt.Den nye stilTilbage til dagens semifinale mellem Tyskland og Spanien. Som sagt er Tysklands hold fortsat stramt organiseret, men Löw har givet plads til de unge og kreative fremme på banen.Først og fremmest den 21-årige Mesut Özil og den 20-årige Thomas Müller. Begge har spillet en virkelig god turnering, og det er mere end almindeligt uheldigt for tyskerne, at Müller sidder over med karantæne i aftenens semifinale.25-årige Bastian Schweinsteiger spillede en fantastisk kvartfinale imod Argentina, og det var faktisk svært at se, hvor der skulle have været plads til veteranen Michael Ballack, hvis han havde været skadefri.Nu vi er ved veteranerne, så har Miroslav Klose endnu engang vist sin klasse i boksen. Han har scoret fire mål, selv om han fik et rødt kort i kampen mod Serbien og derfor sad over mod Ghana. Lukas Podolski er fremragende på kanten, og Phillip Lahm er turneringens bedste back (nej, jeg har ikke glemt Brasiliens Maicon). Han er stabil i forsvaret og giftig, når han er med fremme. Midterforsvaret er måske ikke det stærkeste, og det skal Spanien naturligvis forsøge at udnytte i aften.Spanien har også spillet god og seværdig fodbold, men lidt mere sporadisk og på ofte på enkeltmandsniveau - eksempelvis er David Villa flyvende, mens Fernando Torres er helt væk.Tyskland har spillet godt som et hold. Hele holdet. Derfor tror og håber jeg også, at de vinder i aften.  Så får vi en klassikerfinale mellem Tyskland og Holland, hvor der er vendt op og ned på alt, inklusiv hvor tilhængerne af den legende og kreative fodbold har deres hjerte.
