Guldgravernes korte bukser
Grønlandske og danske tegnestuer samarbejder om arktiske fremtidsprojekter til efterårets biennale i Venedig. Og i morgen åbner en international udstilling af arkitekters håndtegninger på DAC


 Opringning til Dansk Arkitektur Centers direktør, Kent Martinussen på Gl. Dok i København:
— Hvordan går det med udstillingsmaterialet til den danske biennale-pavillon? Det er dig, der er kommissær?
»Arbejdet blev skudt i gang i Nuuk for to måneder siden. Og den 1. september står udstillingen klar i Venedig. Seks danske og seks grønlandske tegnestuer samarbejder om løsninger på fremtidens udfordringer i Grønland.«
— Som er hvad?
»Produktion af gas, olie og mineraler. Klimaforandringer med afsmeltning og mulighed for selvforsyning af grøntsager. Hånd i hånd med øget selvstyre.
— Det er en ordentlig mundfuld ...
»Ja, med to hovedmenuer: infrastruktur og migration. Der bor 22.000 grønlændere på et område af Frankrigs størrelse plus 33.000 i byerne. Og med den nye råstofudvikling kan man regne med indvandring af blandt andet 4.-8.000 minearbejdere fra Kina for eksempel. Hvordan skal de bo og komme rundt? Og hvad er de lokales rolle? Da guldgraverne strømmede til USA, tjente de fastboende penge på at sælge dem korte bukser ...«
— Kan arkitekter finde ud af alt det her ?
»Det er der en faglig tradition for, som stammer tilbage fra udviklingen af den danske velfærdsstat. Og der er ti lokale rådgivere med fra Selvstyret og de grønlandske kommuner. Geologen Minik Rosing er hovedkurator. Vi regner med, at projekterne også vil have interesse i andre arktiske områder. I Canada er man begyndt at støbe nye havne i isen, fordi afsmeltningen vil give anledning til nye handelsruter. Du kan selv prøve at tage globussen ned fra reolen og kigge efter ...«
— ... efter først at have støvet den godt af. Og fredag åbner der en udstilling af arkitekttegninger på Gl. Dok ...
»Ja, afdøde Svein Tønsager fra Arkitektskolen i Aarhus havde gennem 1980’erne og -90’erne et stort internationalt netværk, som han trak her til landet. Og det er deres håndtegninger Annette Brunsvig har samlet og kurateret. De er særligt interessante netop nu, hvor alting ellers foregår på computer. Over hundrede skitser, gamle og nye, af Hejduk og Hull og Libeskind blandt andre. Men også af Henning Larsen og Dorte Mandrup. Og der kommer tre udenlandske foredragsholdere i udstillingsperioden.«
— For nylig skrev du forord til en tyk amerikansk bog om ny arkitektur i København ...
»Ja, nummer to i en serie, A5 hedder den. Første bog var om Los Angeles, og den næste bliver om São Paolo. Så det er fint, at København kom med på listen.«

