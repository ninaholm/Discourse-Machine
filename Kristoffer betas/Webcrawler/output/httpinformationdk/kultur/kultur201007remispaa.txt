Remis på bjerget
Andy Schleck og Alberto Contador opførte sig på første dag i Pyrenæerne som store drenge, der ikke vil lege med de små, og så udsatte de afgørelsen på cykelløbet til en anden dag
En noget usædvanlig stillingskrig udviklede sig på den afsluttende stigning af gårsdagens etape, da løbets to førende ryttere, Andy Schleck (tv.) og Alberto Contador, blev så optagede af hinanden, at de næsten standsede helt op og balancerende på cyklerne i forsøg på at lokke modstande-ren til føring eller angreb, mens de andre fik lov til at køre deres eget cykelløb.


 Hvor stort et forspring til Alberto Contador skal Andy Schleck skaffe sig i Alperne og Pyrenæerne inden Tourens afsluttende enkeltstart? Det spørgsmål blev rejst allerede, da løbets rute blev offentliggjort sidste efterår, og det er blevet til en diskussion forud for den første af de fire dage i Pyrenæerne, hvor situationen er den, at Schleck fører med 31 sekunder ned til spanieren efter forleden på stigningen i Mende at have sat de ti sekunder til, som han havde vundet i Morzine-Avoriaz i Alperne.
Man kan regne på det. Sidste år var enkeltstarten i Annecy på 40,5 km, og Alberto Contador, der vandt etapen foran specialisten Fabian Cancellara, kørte 1,45 minut hurtigere end Andy Schleck. 2,6 sekund hurtigere per kilometer. Enkeltstarten på lørdag er på 52 km, og facit af regnestykket er så, at Contador vil slå Schleck med 2,25 minutter.
Et betryggende forspring for Andy Schleck inden enkeltstarten vil være tre minutter, men Tour de France afgøres jo heldigvis ikke af regnestykker, og mange iagttagere, der helst ser Schleck vinde, har skåret deres fordring til forspringet kraftigt ned, efter at Contador slog igen i Mende, og de indregner effekten af den gule trøje. Hvis Andy er i gult inden enkeltstarten, så giver den vinger, som klichéen lyder. Som om motivation og vilje skulle være større hos den, der forsvarer, end hos den, der udfordrer.
Okay, det har ofte været tilfældet, men det mest berømte eksempel er på det modsatte: Greg Lemonds sejr med blot otte sekunder over forsvareren af den gule trøje, Laurent Fignon, i 1989 på den afsluttende enkeltstart i Paris. Det er den slags fremskrivninger af alle tænkelige scenarier, som cykelnørder elsker at foretage, inden virkeligheden på vejen gør dem til skamme.
Svage Saxo Bank
Team Saxo Bank havde en plan, som ikke blev til noget i starten af etapen over Port de Pailhères, en stigning uden for kategori, til mål på toppen på Ax 3 Domaines. Jens Voigt skulle af sted i et tidligt udbrud for at kunne ligge ude på det første bjerg og vente på et fremstød fra Andy Schleck. Den taktik, som lykkedes på Col de Madeleine. Men det tillod Contadors Astana ikke.
Et ufarligt udbrud kom af sted, men Astana overtog fartkontrollen, som om det var Contador, der var i forsvar for den gule, og ikke udfordrer til den. Et pres, som havde til hensigt at isolere Andy Schleck fra sine hjælpere, og de drattede da også bekymrende tidligt af, så Andy på toppen kun havde Chris Anker Sørensen ved sin side. Godt gået af ham, men ikke godt nok af et hold, der forlods var regnet for et af de stærkeste.
På trods af, at Contador sled voldsomt på sine folk på det første bjerg, havde han efter nedkørslen to stærke hjælpere tilbage til det næste, Navarro og Vinokourov, og de lagde det pres, der skrællede Chris Anker af i følge med adskillige af løbets store navne, så scenen var sat for endnu en tvekamp mellem løbets to førende og totalt dominerende ryttere.
Men hvilken mærkværdig tvekamp! Contador angreb med sit eksplosive antrit tre gange, uden at Schleck lod sig ryste af, men i stedet for at svare igen med et kontraangreb blev han i spanierens baghjul, og en stillingskrig, som den der også udkæmpedes på Madeleine, udviklede sig til det absurde. Så optagne var duellanterne af hinanden, at de lod hånt om alle andre, som så kunne køre deres eget cykelløb. Ligesom to store drenge, der ikke vil lege med de små. En invitation til Dennis Menchov og Samuel Sanchez, der lige nu slås om tredjepladsen, og som ikke tøvede med at reducere Schlecks og Contadors forspring. Ikke med meget, men vel noget arrogant af de store drenge ikke at betragte især Menchhov som en farlig mand, der også har sine store enkeltstartsevner i baghånden.
Udtryksløse Schleck
Det er løbets logik, at manden i gult forsvarer sig mod udfordrere, så på den led var det rigtigt, at Contador spillede angriberens rolle i går. Men Andy Schleck er jo i den særlige situation, at han skal angribe for at skabe betryggende forspring inden enkeltstarten. Godt nok resterer tre etaper i Pyrenæerne, hvor han kan gøre det, men kun de to af dem har mål på toppen, hvor det er nemmest at gøre forskel, og den ene var i går.
Enten skyldtes Andys defensive kørsel i går, at han var angst for at blotte sig for et kontraangreb, eller også sætter han sin lid til, at han kan afgøre tvekampen til sin fordel ved at udsætte den til på onsdag hvor målet ligger på toppen af Tourmalet.
Det er en dristig satsning, hvis det forholder sig sådan, og lykkes den ikke, vel også lidt dum. Han er svær at læse, Andy Schleck. Det er ikke til at se i hans blik eller på hans holdning på cyklen, hvordan han har det. Han virker som om, han har masser af overskud, som i den situation på den første stigning, hvor han lod sig falde helt tilbage i det stærkt reducerede og stærkt lide felt - for selv at hente vand og ikke slide på Fuglsang og Chris Anker, som han på det tidspunkt endnu havde hos sig.
Det var blæret, og det var en demonstration for konkurrenterne af upåvirkethed af stigningens hårdhed. Men den slags manøvrer kan ryttere også foretage for at maskere, at de netop denne dag ikke er helt på toppen.
En sådan kispus, som de to store drenge legede med hinanden, har jeg ikke set i Tour de France nogensinde, og egentlig skal de have tak for, at de ikke fremtvang en afgørelse allerede i går. Nu vil denne etape blive husket for situationen, hvor Schleck og Contador standsede næsten helt op og balancerende på cyklerne prøvede at lokke modstanderen til føring eller angreb.
Så opslugte var de af deres egen lille leg, at franskmanden Christophe Riblon kunne fuldende et meget modigt og tidligt påbegyndt togt og vinde en smuk etapesejr. Han var den mest holdbare i dagens tidlige udbrud, og han lod sig hverken hente af favoritgruppen eller af de ryttere, der på begge bjerge gjorde forsøg på at rive sig fri af Schleck-Contador opgøret og søge egen lykke.
En bjergetape, hvor kampen udsættes, plejer ikke at være særligt underholdende. Denne var en undtagelse. En suspense, som blev holdt i live, folk der kørte sig nærmere podiet og folk, der dramatisk måtte slippe deres drømme som Ivan Basso, Levy Leipheimer og Bradley Wiggins, der slet ikke kunne følge med.


