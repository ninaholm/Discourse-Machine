Kan du gætte hvem der dømmer?
Den seneste tids kulturdebat har stået i anmeldelsens tegn. Men kan du kende din Informations kritiker? 



 
	1.

»Og hvad skal en stakkels årvågen læser i øvrigt gøre af sin hjerne i de lange stræk, hvor forfatteren tydeligvis er på autopilot? Nyde udsigten, de fine bogstaver på række.«

a: Litteraturanmelder René Jean Jensen om Henrik Dahls samtidsroman ’NT’

b: Historieanmelder Joachim Lund om Bent Jensens ’Ulve, får og vogtere – Den Kolde Krig i Danmark 1945-1991’

c: David Rehling om People Press’ anonyme insiderroman ’Den Hemmelige Socialdemokrat’

	2.

»... det føles som at blive trukket ned i en mørk, indre brønd, hvor mor har forladt dig, hvor kærligheden er død, og hvor du er ensom, til du dør.«

a: Filmredaktør Christian Monggaard om sæsonafslutningen på ’True Detective’

b: Anna Ullman om Angel Olsen-koncert på Ideal Bar

c: Litteraturredaktør Peter Nielsen om en dessertvin på Michelin-restauranten CLOU

	3.

»Den rammer mig intellektuelt og fysiologisk, lige i hjernen, maven og skridtet.«

a: Portvinsanmelder Tina Splidsboel om portvinen Quinta do Infantado, en 10 års tawny

b: Kulturredaktør Anna von Sperling om årets X Factor-vindersang, AnthonyJasmins ’Do Ya’

c: Filmredaktør Christian Monggaard om Lars von Triers ’Nymphomaniac’

	4.

»Resultaterne kan være lige så charmerende som enerverende i reproduktionen af forestillingen om den passive muse og det aktive geni.«

a: Anna Ullman om ny fransk chanson

b: Lasse Ellegaard om DR-dokumentaren om Naser Khader og Ahmed Akkari ’Naser og Akkari’

c: Rune Gade om Louisianas udstilling ’Jorn og Pollack’

	5.

»Her er en angrende synder. Eller: Her er et selvværd med tendens til megalomani. Eller: Her er en mand på jagt efter en alternativ identitet afpasset til en normaldansk tilværelse – eller helt kort: Her har vi en jobsøgende person.«

a: Rune Gade om Claus-Beck Nielsens  kropstransformationer i ’Transformatoren’ på CaféTeatret

b: Lasse Ellegaard om Ahmed Akkaris nye bog

c: Peter Nielsen om Timm Vladimirs nye pop up-restaurant

	6.

»Der kan være noget forstemmende ved det gode liv, når det bliver for udtalt og ydre. Når det bliver kulisse og efterstræbt autenticitet«

a: Anita Brask Rasmussen om børnebogen ’Anton skal vaccineres’

b: Peter Nielsen om Claus Meyers nyeste restaurant, The Standard

c: Katrine Hornstrup Yde om Joshua Oppenheimers Oscarnominerede dokumentarfilm ’The Act of Killing’

	7.

 »Det er vanskeligt ikke ved læsning at få følelsen: Hey, søstre, I er på alle måder i en overskudssituation, kloge, økonomisk og følelsesmæssigt ressourceoverlegne.«

a: David Rehling om mediesociologen Emilia van Hauens ’Ladycool: Dit køn er din styrke – brug det!’

b: Tue Andersen Nexø om Julie Sten-Knudsens ’Atlanterhavet Vokser’ og Olga Ravns ’Jeg æder mig selv som lyng’

c: Anna von Sperling om den svenske debatbog ’Ingens Mamma’

	8.

»Nå, tiderne skifter, baby, og her hvor de sorteste tænkelige kræfter har formået både at skabe en finanskrise uden lige og tørre regningen af på de udstødte, kan man for en stund få lyst til at vende svinepelsene ryggen.«

a: David Rehling om ’Den hemmelige socialdemokrat’

b: Klaus Lynggaard om Pligten Kalders nye album

c: Anita Brask Rasmussen om Nordisk Råds børnelitteraturpris

	9.

»Hvabehar? Hvad fanden er det? Det er umanerlig godt.«

a: Anne Middelboe om børneteaterfestivalen i Holstebro

b: Christian Monggaard om animationsfilmen ’Lego  the Movie 3D’

c: Tue Andersen Nexø om Theis Ørntofts digtsamling ’Digte 2014’

	10.

»Det er viljens triumf, og det er umuligt at se væk. Og i de store øjeblikke føles denne kraftpræstation, denne magtdemonstration, denne kolonisering af vores sensoriske begær at være udtryk for en übergrådig kærlighed til livet og til berømmelsen og til tilbedelsen.«

a: Litteraturanmelder Tue Andersen Nexø om Søren Ulrik Thomsens samling ’Samlede Thomsen’

b: Musikredaktør Ralf Christensen om Beyoncé-koncerten i Forum

c: Kulturanmelder Anna Ullman i sin anmeldelse af stormen Bodil

	11.

»Alle damer fremtræder ensartet som himmelsk smukke ansigter, der ligesom svæver over svulmende bryster og evigt lange ben. Alternativt som dæmoniske mandeædere. Personlighed og charmerende småfejl er forbeholdt mænd.«

a: Mikkel Krause Frantzen om DRs Hammerslag

b: Linea Maja Ernst om Morten Sabroes erotiske roman ’Libido’

c: Iben Albinus Sabroe om den italienske film ’Den Store Skønhed’

	 

Svar: 1: Litteraturanmelder René Jean Jensen om Henrik Dahls samtidsroman ’NT’. 2: Anna Ullman om Angel Olsen-koncert på Ideal Bar. 3: Filmredaktør Christian Monggaard om Lars von Triers ’Nymphomaniac’. 4: Anna Ullman om ny fransk chanson. 5: Lasse Ellegaard om Ahmed Akkaris nye bog. 6: Peter Nielsen om Claus Meyers nyeste restaurant, The Standard. 7: Anna von Sperling om den svenske debatbog ’Ingens Mamma’. 8: Klaus Lynggaard om Pligten Kalders nye album. 9: Tue Andersen Nexø om Theis Ørntofts digtsamling ’Digte 2014’. 10: Musikredaktør Ralf Christensen om Beyoncé-koncerten i Forum. 11: Linea Maja Ernst om Morten Sabroes erotiske roman ’Libido’

