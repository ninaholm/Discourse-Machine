Otte mand frem for en konge
I Moskva skal verdens stærkeste skakspillere dyste om retten til en VM-match mod nordmanden Magnus Carlsen


 Der er masser af penge og endnu mere prestige på spil, når otte af verdens førende skakstormestre den 11. marts sætter sig til brætterne i Moskva for i de følgende par uger at kæmpe om retten til at møde det norske unikum, den 25-årige verdensmester Magnus Carlsen, i en match om VM-titlen.
Man skal erindre sig, at skak efter al sandsynlighed er den ældste eksisterende konkurrencedisciplin: Der har været en ubrudt række af verdensmestre, siden det første VM blev afholdt i en række amerikanske byer tilbage i 1886. Og mange af mestrene har der stået gny om også uden for skakentusiasternes snævre kreds. Man kan nævne skikkelser som det cubanske naturtalent José Raul Capablanca, der sad på tronen i årene mellem 1921 og 1927 og i sin karriere tabte så få spil, at et smart forlag fandt det morsomt at udgive hans samlede tabspartier. Det blev en meget tynd bog.
Den kontroversielle, men syleskarpe russer Alexander Aljechin, der forlod Sovjetunionen for at bosætte sig i Frankrig, havde en skræmmende styrke, men en notorisk skidt karakter.
Han var på den forkerte side under Anden Verdenskrig, og i 1946 døde han ensom og under mystiske omstændigheder på et hotelværelse i Lissabon. Den officielle dødsårsag var kvælning som følge af et stykke kød, der havde sat sig fast i halsen, men teorier om mord og selvmord har floreret frem til den dag i dag.
