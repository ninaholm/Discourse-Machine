Allan Stig Rasmussen vandt DM i skak
Allan Stig Rasmussen sejrede med et halvt point foran Sune Berg Hansen


 Det stod hurtigt klart, at årets DM i skak, der udspillede sig i Hillerød, ville forme sig som en duel mellem Allan Stig Rasmussen og den forsvarende Danmarksmester Sune Berg Hansen. Allan Stig bragte sig med målbevidst og aggressivt spil i spidsen for det ti mand store felt, men havde hele tiden Sunes hede ånde i nakken. Inden sidste runde havde Allan Stig et forspring på et halvt point, men skulle spille sort mod den übersolide Lars Schandorff - og det lå i kortene, at det parti ville ende med en hurtig fredsslutning. Den kom også efter fjorten harmløse træk, hvorefter det var op til Sune Berg Hansen at opnå ligestilling - og dermed omkamp om DM-titlen - ved at vinde sit sorte parti mod Jakob Vang Glud, der havde spillet langt under dagligt vande i første del af turneringen, men efterhånden syntes at have spillet sig i form. Efter et relativt roligt forløb kom der pludselig gang i sagerne:
Forplumrer vandene
1. Sf3 c5 2. c4 Sc6 3. g3 g6 4. Lg2 Lg7 5.0-0 Sh6 6. Sc3 Sf5 7. a3 a5 8. d3 0-0 9. Tb1 d6 10. Ld2 Ld7 11. Sb5 Dc8 12. e3 Sh6 13. Lc3 Lxc3 14. Sxc3 Lh3 15. Sd5 Lxg2 16. Kxg2 Dd8 17. Db3 Ta7 18. Dc3 Sg4 19. d4 e6 20. Sf4 cxd4 21. exd4 d5 22. cxd5 exd5 23. Dc5 Sf6 24. Se5 Ta6 ...
Sort står måske ikke bedst - endnu - men det er lykkedes ham at forplumre vandene så meget, at en gevinst bestemt ikke er utænkelig.
25. Tfe1 g5 26. Sfd3 Se4 27. Db5 Sxd4 28. Dxb7 Da8 29. Dd7 Se6 30. Tbc1 Kg7 31. f3 Sf6 32. Da4 Tc8 33. h4 h6 34. hxg5 hxg5 35. Sd7 Tc4 36. Txc4 dxc4 37. S3e5 Td6!
Det før så bovlamme tårn træder ind på scenen - og det er for at indtage en hovedrolle.
38. Sxf6 Td2+ 39. Kg1 ...
(Se diagrammet, red.)
Det er sin sag i den yderste tidnød at skulle vælge mellem to lovende fortsættelser. Sort skal i denne stilling bringe dronningen med i angrebet, men skal det ske med 39. - Da7+ eller 39. - Dh8? Sune valgte det sidste:
39. - Dh8?
Ak og ve. 39. - Da7+ 40. Kh1 Df2 41. Sh5+ Kf8 42. Sd7+ Ke7 vinder for sort. Nu redder hvid sig:
40. Seg4 Dh3 41. Sh5+! Kh7 42. Sf2 Dxh5 43. Dxa5 Txb2 44. Df5+ Dg6 45. Dxg6+ Kxg6 46. Tc1 Tb3 47. Kg2 c3 48. Sd1 Txa3 ...
Og sort resignerede og tog remis. Dermed blev slutstillingen ved DM 2010: 1. Allan Stig Rasmussen, 7 p. 2. Sune Berg Hansen, 6,5 p. 3. Jacob Aagaard, 5,5 p. 4. Mikkel Antonsen, 5 p. 5. Lars Schandorff, 4,5 p. 6.-8. Mads Andersen, Thorbjørn Bromann og Steffen Pedersen, 3,5 p. 9.-10. Jens Ove Fries Nielsen og Jakob Vang Glud, 3p.
Det var den 27-årige Allan Stig Rasmussens første DM-titel, og den var såre fortjent. Scoren syv af ti taler sit tydelige sprog om en mand, der både ville og kunne!


