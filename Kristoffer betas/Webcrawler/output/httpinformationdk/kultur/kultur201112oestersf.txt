Østers fra fjord til bord
Selv om Spanien og Kina tager deres del, og dræbergoplen yngler, er der nok af østers til de danske nytårsborde


 Opringning til Svend Bonde fra Glyngøre Shellfish, der i gang med at pakke to tons østers, som skal sydpå:
»De kan godt li’ vores østers, fordi de er så kødfulde. Og fordi vi har et godt flow af vand fra vest til øst her i Limfjorden. Så vores største marked er Sydeuropa.«
— Men alligevel bliver der nok til nytårsaften her i Danmark?
»Du kan tro!«
— Er det vildtvoksende østers eller dyrkede?
»De er dér, hvor de har været altid — ude ved Nissum Bredning i vestfjorden. De er kongens gamle østersbanker, og der er masser af skaller i køkkenmøddingerne ved Ertebølle.
— Er du selv med ude og hente dem op af vandet?
»Min tvillingebor og jeg har en båd sammen, som har været i brug siden 1914. Men der skal også være én til at snakke i telefon og pakke de her dyr ...«
— Har du prøvet at være nede på bunden og se til dem?
»Jeg er uddannet erhvervsdykker, så det har jeg da. På bankerne fire-seks meter nede. Men jeg går mest ned og ser til saltvandsvandtilførslen her ved Glyngøre, når de ligger et par dage i bassinet og venter på at blive kontrolleret og pakket. Lige nu skinner solen hen over vandet, men det er koldt ...«
— Er du bange for dræberøglen?
»Ha! Nej det er jeg godt nok ikke. Det kan ikke svare sig at være bange for naturen ...«
— Men den breder sig igen langs Limfjorden, har jeg læst ...
»Naturen må gå sin gang. Det går op og ned.«
— Må I skrabe så mange østers I gerne vil? Eller ligger I ustandselig i slagsmål med myndighederne?
»Vi ligger ikke i slagsmål, for vi respekterer bestandsvurderingerne.«
— Kan du selv li’ østers?
»Ja, og især ude på båden, når de lige er kommet op af vandet. Jo, jeg spiser mange østers ... og skal også snart have barn nummer to.«
— Nå, dér er en sammenhæng?
»Det er der noget der tyder på. Østers har altid været betragtet som et elskovsmiddel med frisk smag af mineraler og vild natur ...«
— Har I nogensinde fundet perler i en østers?
»Jeg har hørt om tre-fire stykker inklusive den, Helle Thorning og Margrethe Vestager fandt, da de spiste på Restaurant l’Alsace i København, som vi leverer til. Det er derfor de har vundet folketingsvalget. Margrethe har perlen i en fingerring. Hun viste mig den, da hun var i Skive under valgkampen.«

