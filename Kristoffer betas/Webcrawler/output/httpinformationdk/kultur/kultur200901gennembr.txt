Gennembrud post mortem



 Den chilenske forfatter Roberto Bolaño nåede desværre at dø, 50 år gammel, før han for alvor brød igennem uden for den latinamerikanske verden. 
Til gengæld var der stor begejstring, da hans The Savage Detective for to år siden blev oversat og nåede en engelsksproget læserskare. Nu foreligger hans sidste værk, romanen 2666, også på engelsk - en mammutroman, som forfatteren egentlig helst så publiceret i fire separate dele. Det ønske fik han aldrig indfriet, men ifølge den internationale kritikerstand er resultatet alligevel intet mindre end et mesterværk. 
Tro mod sine tidligere værker foretrækker Bolaño stadig en meget kreativ fortællestil, som bygges op omkring en lige blanding af dokumentarisme og fiktion. For de sidste år inden sin død var Bolaño nemlig fuldstændig besat af en makaber historie om ligene af en masse unge kvinder, som gennem flere år blev fundet i ørkenen ved den mexicanske grænseby Ciudad Juárez. Romanen er ikke en dokumentaristisk skildring af rædslerne, men snarere en fiktionalisering inspireret af begivenhederne. 
Således er der næsten 300 siders detaljeret gennemgang af obduktionsrapporterne, hvor læseren ikke spares for noget. Adskillige personer forsøger at komme til bunds i mysteriet om ligene, og herigennem tegner Bolaño et billede af et sandt helvede af en verden. 
Idéen om at sammenkoble vold og litteratur har været et gennemgribende træk hos Bolaño, som i midten af 1970'erne faktisk var grundlægger af punk-surrealist-bevægelsen ved navn 'infrarealismo'.

