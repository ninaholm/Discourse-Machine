Fremtiden er over os
Hanne Richardt Becks nye roman '7 Sydøst' er en skræmmende vellykket fremtidsvision af Danmark år 2034, præget af klimaforandringer, menneskelig opløsning og almindelig humørforladthed


Drømmer utopister egentlig om lykke?  spurgte forfatteren George Orwell engang i et essay. Hans svar var nej: De fleste utopier har som mål et fravær af konflikter  og almindelig sjov og ballade  som reelt rummer undertoner af tristesse og resigneret sammenhold.Præcis denne dystopiske tone rammer Hanne Richardt Beck i sin nye fængslende fremtidsroman,7 Sydøst. Bogen udspiller sig i Region Nord i 2034, 17 år efter at klimakatastrofen ramte det, der engang var Danmark. Oversvømmelser har ødelagt lavtliggende områder. Flygtninge fra krig og klima køres dagligt på togvogne gennem landet, og tryghed er blevet det vigtigste samfundsgode.'Din sikre dæmning' lyder mottoet for regeringspartiet Konsekvente Demokrater, der har siddet ved magten i en årrække. Knapheden på ressourcer og udvikling har udløst en nøjeregnende smålighed og en udbredt følelseskontrol. Borgerne kontrollerer hinanden, så ingen får noget, de ikke har fortjent. At holde dårligt humør nede er vigtigere end at føle glæde: 'Følelser er ingen privatsag'.Kort sagt er Hanne Richardt Becks fremtidsvision kun en anelse mere gakkelak end nutiden. Hun beskriver med stor detaljerigdom og rolig konsekvens, hvordan verden vil se ud, hvis nutidens tendenser forlænges ud i fremtiden: Kontraktpolitik bliver til konsekvenspolitik. De, der vil deltage i fællesskabet, får beskyttelse, stabilitet og sikre boliger. De, der ikke vil  eller kan  må klare sig, som de bedst kan.NytteværdiI romanen er borgerne forhåndssorteret efter deres nytteværdi for samfundet: Embedseliten bor i det centrale Metropol, den øvrige befolkning længere ude. Et omfattende system til følelseskontrol, 'Det bedste i Mennesket' (DBiM), giver psykologiske redskaber til at holde det hele ud. Man må forestille sig noget i retning af (den regeringsstyrede folkebevægelse) Singapore Kindness Movement: 'Kindness is in everyone!''Systemet' er med andre ord allestedsnærværende, og Hanne Richardt Beck fortæller også sin historie gennem to personer, der til at begynde med begge går varmt ind for det, skolelæreren My og parlamentsmedlemmet Samuel Onduro.My passer sit arbejde og plejer sin forelskelse i Dion med de lyseblå øjne, som hun håber på snart at få fælles adresse med. Hun har kun ét problem: hendes mor. Git, som er pensioneret, tilhører samfundets ildesete borgere, 'squatterne', der bor ulovligt i de lavområder, 7 Sydøst, der blev ødelagt under oversvømmelsen.My har fortalt Dion, at hendes mor er død, men det bliver jo ikke ved med at gå. For at normalisere situationen forsøger hun at overtale Git til at flytte ind i en attraktiv ældrebolig. Undervejs støder hun på Onduro, formand for regeringens udvalg for lavområderne. Hans mål er at integrere de 'ærlige', hvilket vil sige ukriminelle, squattere i samfundet. Han ser for sig, at Git kan bistå med relevante kontakter  og My selv rekrutteres som lærer for squatternes børn. Til gengæld vil systemet måske se igennem fingre med Mys problem med Git. Håbet forpurres dog af regeringspartiets nye plan: Fremover skal squatterne hjernescannes, mens de får stillet en række afgørende spørgsmål, præcis som klimaflygtningene. Lyver de, ryger de ud. Samfundet har kun plads til de nyttige og ikke råd til at spilde sparsomme ressourcer på folk, der hverken evner eller magter at tilpasse sig.Den anden dagsordenPartiets egentlige mål er dog at ophidse squatterne til konflikt og derved sikre opbakning til partiet, som i de seneste meningsmålinger har tabt terræn hos vælgerne. Som første skridt forbyder regeringen sine betroede embedsmænd at omgås squattere. En dag kommer Dion hjem fra arbejde, chokeret over at kollegaen K er blevet fyret, fordi hans søster er squatter. Mys håb om en fælles fremtid med Dion fordamper, og hun begynder at indse, at tilpasning også kan betales for dyrt.Også Samuel og Dion undrer sig over, hvad de ser. Samuel over, at partifællerne reelt ikke støtter hans ambition om at vinde squatternes tillid. Dion  der arbejder med at hjernescanne flygtninge fra krig og klima, de såkaldte kk'ere  undrer sig over, at hverken han selv eller hans kolleger kan gennemskue, hvilke kk'ere der får ophold og hvorfor. Sammen begynder de at lægge to og to sammen: Hvor bliver egentlig de afviste af? Hvorfra stammer de uhyggelige billeder af massegrave, som hackere smasker op på de ellers så beroligende tv-skærme rundt om i hjemmene? Og hvis det er, som de frygter  er squatterne så de næste, Mys egen mor inklusive?Her hjælper hverken beroligende elektronik eller psykologiske teknikker dem længere.Liberal kontrolHanne Richardt Beck har skrevet den mest vellykkede dystopi, jeg har læst meget længe. Ikke kun, fordi man genkender tendenserne i tidens uhellige alliance mellem superliberale idealer og stadig mere omfattende kontrol af borgerne, fra skolebørn til arbejdsstyrke.Men også fordi romanen faktisk præsenterer logiske løsninger på en række påtrængende nutidsproblemer. Stress, ressourcespild og overforbrug findes allerede, ligesom en udbredt forventning i befolkningen om, at samfundet skal løse dens problemer. Hvad vil der ske, hvis  eller når  samfundet ikke har råd til det hele?Frihed har én pris, tryghed en anden. Hvis vi ikke vælger, bliver valget nok truffet for os.
