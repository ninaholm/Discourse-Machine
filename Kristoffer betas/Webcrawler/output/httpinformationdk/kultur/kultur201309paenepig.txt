Pæne piger bliver ikke til morgenmad
Instruktører gør oprør mod stereotype kvindebilleder på årets filmfestival i Venedig. ’Kvinder kan også være bærere af krig,’ siger sicilianske Emma Dante, der har en Lars von Trier-inspireret moderne western med i hovedkonkurrencen
Emma Dante (t.v.) har instrueret og spiller selv med i filmen ’Via Castellana Bandiera’, hvor Alba Rohrwacher spiller en af de andre hovedroller.


 
	To kvinder kører fra hver sin side ind på samme støvede grusvej i et boligområde i Palermo og nægter at vige. Front mod front låses deres blikke fast i hinanden gennem bilruderne, og en duel på viljestyrke udspiller sig. Imens kommer kvarterets mænd op at slås med knuste flasker og indgår derpå et væddemål om, hvem af kvinderne der giver sig først. Bliver det Samira, den lokale bedstemor med albanske rødder, der har mistet sin datter og ikke har meget at tabe? Eller Rosa, den lesbiske storby-smartass, der mod sin vilje er taget med sin partner til bryllup i den barndomsby, hun svor aldrig skulle få hende ned med nakken igen? Gadens hårdeste hunde er en gråhåret enke og en festklædt karrierekvinde, der nidstirrer hinanden med hilsen til Clint Eastwood og Lee Van Cleef i Den gode, den onde og den grusomme.

	Emma Dantes allegoriske Via Castellana Bandiera er tænkt som et sindbillede på det moderne Italien. Men endnu vigtigere, siger hun, da Information møder hende i en minimalistisk sofagruppe ved poolen foran Hotel Excelsior på Venedigs Lido, bestræber hun sig på at udforske, hvad der sker, når vi konfronteres med andre menneskers mørke.

	»De to hovedpersoner i min film betragter først den anden som et monster, men som deres situation tvinger dem til at se hinanden i øjnene, ser de sig selv. Da jeg skrev historien, var det med den græske myte om Minotauren, der endelig ser sig selv i spejlet og til sin forskrækkelse ser et uhyre, i baghovedet.«

	46-årige Dante er en anerkendt dramatiker og instruktør med baggrund i teatret, og Via Castellana Bandiera er hendes første film baseret på hendes egen roman.

	»Vi gik teatralsk til arbejdet og tegnede scenen op helt som i Dogville,« siger hun. Trods referencerne til Sergio Leone-westerns er Lars von Trier hendes vigtigste inspiration:

	»Jeg er godt klar over, at mange mennesker ikke bryder sig om hans film. Men for mig er han en profet. Jeg er vild med hans kvinder. Von Triers kvindebilleder går imod stereotyperne, og det er også mit projekt. I min film er det for eksempel kvinderne, der bærer krigen med sig. Det er mit mål at kæmpe mod stereotyperne,« siger Emma Dante, der også har måttet føre den samme kamp som instruktør i Italien og er lykkedes med stædighed og hårdt arbejde. Den determination har hendes hovedpersoner også på godt og ondt.

	»Det er en positiv historie, fordi de udvikler sig i mødet med hinanden, så Samira og Rosa er ikke kvindelige skræmmebilleder. De er mennesker, der optræder med de nuancer, mennesker har.«

	Trangen til at gøre op med de kvindelige stereotyper deler hun tilsyneladende med flere instruktører på årets filmfestival. Uanset køn.

	Den stærkeste overlever

	I modsætning til konkurrenten i Cannes er Venedig ved at oparbejde et ry som indbydende for kvindelige filmskabere. I 2010 vandt Sofia Coppola Guldløven, og sidste år havde 21 ud af de 51 film på festivalen en kvindelig instruktør. I år er tallet mindre, men kvinderne fylder godt i programmet med titler af blandt andre svenske Jane Magnusson, der har lavet en dokumentar om Bergman, palæstinensiske Hiam Abbas med en kortfilm for modemærket Miu Miu og Coppola-familiens seneste bidrag til branchen, Gia Coppola, der har instrueret Palo Alto over skuespilleren James Francos roman om teenageproblemer.

	Hvad kønsdebatten på film angår, lader det ikke desto mindre til at være mere interessant at se på de nuancerede kvindebilleder, der fremhæves i årets film.

	Det sker vel at mærke, mens italienske anmeldere kritiserer landets pt. største filmskaber Paolo Sorrentino for i sin aktuelle Den store skønhed at skære alle kvinder over samme luder-madonna-læst.

	Enspænder i ørkenen

	Særligt bemærket i Venedig er John Currans konkurrencedeltager Tracks. Filmen gengiver Robyn Davidsons oplevelser og strabadser, da hun i 1977 tiltrak sig verdens opmærksom ved at vandre gennem den vestaustralske ørken med tre kameler og en hund. Det gav problemer for den da 25-årige pige, der netop foretrak at være i fred for andre mennesker. Da hun af økonomiske grunde tvinges til at have National Geographics fotograf med i perioder på turen, udløser det en frustreret tirade fra Robyn Davidson, spillet af Mia Wasikowska:

	»Jeg aner ikke, hvad man stiller op med rare mennesker. Skiderikker, dem ved jeg, hvordan man tackler! Men rare mennesker? Han er jo en sød fyr. Man kan jo ikke bede en sød fyr om at kravle ned i et hul og dø, kan man?«

	Ligesom enspænderen i Tracks har hovedpersonen i Alfonso Cuaróns åbningsfilm Gravity valgt at isolere sig og må gennem sin variant af Davidsons ørkenvandring konfrontere sine dæmoner for at overleve. Her spiller 49-årige Sandra Bullock en handlekraftig astronaut, der er eneste overlevende, efter at reservedele fra en eksploderet satellit dræber hendes team under en kortvarig mission i rummet.

	Stereotype eller traditionelle kvindelige dyder er der heller ikke mange af i den debuterende tyrkiske instruktør og manuskriptforfatter Deniz Akçays Köksüs med den engelske titel Nobody’s Home. Af førnævnte film er hendes den mest kønspolitiske med sit dystre portræt af et grotesk selvoptaget moderbæst, der terroriserer sine tre store børn.

	»Jeg har forsøgt at skildre, hvad der sker med en familie, når faderfiguren svigter. Fordi Tyrkiet stadig er så patriarkalsk et samfund, styrter fundamentet for familien simpelthen, da han forlader dem,« sagde hun efter visningen af sin film, der blev modtaget med et langt bifald.

	I sideprogrammet Venezia Classici med restaurerede klassikere vises en dokumentarfilm med titlen Nice girls don’t stay for breakfast om skuespilleren Robert Mitchum, der foretrak sine kvinder med bid. Det kunne være en passende overskrift for 2013’s stærkeste festivaltendens.

	Og så har vi endda stadig til gode at se Scarlett Johansson som menneskeædende alien i Jonathan Glazers Under the Skin.

