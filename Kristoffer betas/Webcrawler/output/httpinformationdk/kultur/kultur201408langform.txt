Ud af langformatets trygge livmoder
Informations anmelder har som optakt til weekendens internationalt anerkendte Odense Internationale Film Festival været gennem en visuel rusketur af 26 dugfriske danske bud på, hvad kortfilmen kan i dag. Kort kan være hårdt, når det tvinger os ud af langformatets trygge livmoder, men bombarderer os også med friske erkendelser
 Mark Riisoms fine 'Debut' undersøger desperationens og gruppepressets mekanismer gennem Anders, der er usikker på, hvordan han skal kunne kopiere pornouniversets og fodboldvennernes agressive heteroseksualitet.


 Hurra da Lille Vulvah opdager sin klitoris. Så eksploderer verden i blomster og mørke farer og lyse farver og bevægelse, så kan hun med hænderne tage styring over sit eget vilde begær og den gryende modenhed. »Hvornår opdagede du din klitoris?,« spørger animator Sara Koppel til sidst i den fire minutter lange perle Little Vulvah and Her Clitoral Awareness på alle tænkelige sprog. Som en slags global, vildt animeret intimfeminisme.
Hurra da charmetrolden Wahid bliver ’godfather’ ligesom ham Vito Corleone og kan holde sin helt egen gudsøn i armene. Som lille blev Wahid fundet i en papkasse på et børnehjem på Jamaica og adopteret til Danmark. Wahid har en smule autisme, siger han, han går op i ikke-vold, han bliver ægte ked af det, når de snakker så hårdt til hinanden på Paradise Hotel. Og han har lavet en pacifistisk klub med et optagelsesritual, der aldrig lukker nogen ude. »Hvad er ikke en bil, hvad er ikke en sko, hvad er ikke en hest,« kan han finde på at spørge. Alle svar på det spørgsmål er rigtige, og så får man et gadesmart handshake og et velkommen i klubben fra Wahid. Ulaano Salim faciliterer et møde med en fin, fin gut i den lyst filmede, indfølte kortdokumentar Det Rene Hjerte. Mere behøver kortfilm engang imellem ikke at gøre.
Filmenes gnom
I weekenden begynder Odense Internationale Film Festival, kaldet OFF14, der har eksisteret siden 1975 og som giver kortfilmen, den danske og den internationale, den animerede, den dokumentariske og den fiktive hovedrollen.
Hurra, naturligvis, for Anders Walters Oscarvindende Helium om en dreng, der skal dø, og om en voksen storebror, der engang har mistet. Med en følsomhed stor som Brødrene Løvehjertes hyldes fantasiens rækkevidde gennem et visuelt univers, der netop kun kan opstå, når vi slipper taget om virkeligheden. Hurra for at blive zappet rundt i verden via kortfilm.
Alle film, der er kortere end spillefilmslængde, er kortfilm. Det gælder poetiske tegnefilm, dokumentariske skiver af ægte liv, opbyggelige fiktioner om nye personlige erkendelser. I mange år har der været tendens til at betragte kortfilm som en lille gnom, som det næstbedste, som det lidt mindre gyldige, som filmtalenternes legeplads, før de siden lukkes ud for at lege med de tunge damer og drenge i spillefilmsbranchen. Vi går sjældent i biografen for at se kortfilm. I den kommende weekend har over 6.000 dog allerede bestilt billet til at gøre netop det. Sidste år blev alle billetter udsolgt.
I Danmark produceres der kortfilm på Den Danske Filmskole, på de selvstændige filmskoler som Super8 i Aarhus og Super16 i København og på Det Danske Filminstituts talentværksted, Filmværkstedet. Tilgængeligheden til kortfilm har aldrig været større i den digitale tidsalder, hvor man kan streame dem fra online databaser og på YouTube og nappe en hurtig omgang fiktion i bussen via telefonen.
I princippet kunne man se en (kort) kortfilm, hver gang man ellers ville have sjosket hvileløst rundt på facebook. Men mentalt er der en barriere. De store amerikanske blockbusters er blevet nærmest megalomanisk lange, mens flere og flere spillefilmsuniverser strækkes og udvides til filmtrilogier eller med sequels og prequels. Samtidig omslutter tv-serierne, disse populære og enorme fiktive universer, vores eskapismehungrende kroppe som varme livmødre. Homeland, Breaking Bad, Game of Thrones er tilstande. Vi søber trygt og lunt rundt i dem i ugevis eller månedsvis eller årevis, vi smelter sammen med seriernes individuelle visuelle og lydlige stil og med karaktererne, som, når de dør, flår noget ud af os, sådan at vi kan mærke, at vi lever. Jo større tilgængelighed, vi har til billeder af verden, jo mere vil vi gerne patte trofast på det, vi så vælger og identificerer os med.
Kortfilm er et modbillede. Når man vil træne øjet, skal man skifte mellem at se langt væk og helt tæt på, langt og kort. Måske skal hjertet og hjernen trænes på samme måde, når man ser film. Se langt. Men se også kort.
Når man, som undertegnede, ser 26 danske kortfilm anno 2014, i streg, så mærkes forskellen. At blive tæsket rundt i så mange universer og sensibiliteter og visuelle udtryk gør, at det sofavenlige koncept ’bingewatching’ bliver en heftig basketur for fantasien. Kortfilm kræver mere. Zap, zap, zap. De giver også meget, når de virker. Det er der mange, der gør. Og de fungerer stærkest som skiver af verdener, der åbner sig for en. Bliver symbolsproget for tykt, bliver de belærende eller beregnende, så fungerer det ikke. I den danske flok af kortfilm er der genreøvelser, der, som Shaky Gonzales’ københavnske samuraihyldest Echoes of a Roning, står tilbage som flotte forsøg, men ikke-dybe film. Chadi Abdul-Karims forstadskrimifortælling i Nordvest-genren, Exit Neverland, viser talent for stemning og fortælletwist, men vidner også om instruktionsarbejde under besværet udvikling.
Gu er vi det
Men mange film har allerede ramt målet. Så er vi i Afghanistan sammen med afghanere og de danske troppers kamp mod Taleban i Cav Bøgelunds dirrende intense psykodrama om fjendebilleder og tillid, Våbenbrødre. Og så er vi på billedskøn bjergbestigning i stortalentet Andreas Thaulows dirrende Faldet, hvor bjerget bliver en ikke-cheasy metafor for parforholdets dramatik. Kort efter spiller den moderkuede teenager Fabian pik i Tor Fruergaards animationsfilm Vokseværk. Her undertrykkes ungdommens lyster i lighed med Jonas Arnbys spillefilmsaktuelle Når Dyrene Drømmer og transformeres til en varulvs uregerlige aggressioner. Filmen bliver en livagtigt animeret og stemmelagt kamp for rettigheden til at være et liderligt dyr. For gu er vi det. Knep, knep.
Kortfilm skal helst åbne sig fra første scene. Kristoffer Hegnsvads fine dokumentar Laamb starter med festivalens bedste åbningslinje fra den muskuløse wrestler og kvæghyrde fra Senegal: »Jeg kan lide wrestling, og jeg kan lide køer.«
Mads Riisoms fine Debut begynder ligesom Vokseværk tilfældigt, men påfaldende nok, også med den masturberende jomfruelige mand. Anders er usikker på, hvordan han skal kunne kopiere pornouniversets og fodboldvennernes aggressive heteroseksualitet. Også hans frustration forvandler sig til ulykkelig monstrøsitet, mens filmen dristigt og ikke-belærende undersøger desperationens og gruppepressets mekanismer. At få indblik i en del af det, der kan motivere en mørk og fatal handling, er ikke det samme som at skulle kunne forstå den til fulde. Disse indblik kan kortfilm give, det ene efter det andet efter det tredje. Så se langt. Se kort. Begge dele.

