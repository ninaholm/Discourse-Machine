Nordisk Film kan inspirere teaterverdenen
Underholdningsvirksomheden Nordisk Film føjer nu teater og liveshow til sit udbud. Opskriften på at sælge billetter og fylde biografsale kender Nordisk Film allerede. Nu handler det om at bringe forståelsen for publikums behov med sig ind i teaterlivet, og det kan den danske teaterscene måske lære af
Nordisk Film præsenterede i onsdags på et stort anlagt pressemøde, at de fremover ikke vil begrænse sig til at producere film og tv – nu vil koncernen til at lave teater, og den første forestilling bliver en teater-koncert, ’Hey Jude’, som får premiere 28. december.


 Konkurrencen om teatergængernes gunst er skærpet, efter at Nordisk Film i onsdags afslørede, at koncernen træder ind på scenen som aktør i dansk teaterliv. Debutforestillingen bliver teaterkoncerten Hey Jude, som er baseret på The Beatles’ klassikere og følger op på Østre Gasværks publikumssucces Come Together fra 2009. Nikolaj Cederholm står for instruktionen og i hovedrollerne finder man bl.a. sanglærke og X Factor-dommer, Pernille Rosendahl, Jimmy Jørgensen og Mark Linn. Forestillingen spiller i Forum fra den 28. december til den 15. januar næste år.
Flere vil gå i teatret
Nordisk Film vil lave teater og liveshow, fordi de kan bringe luftforandringer ind i teaterkulturen. Det mener den nyudnævnte direktør i Nordisk Film Live Frederik Juul, som tidligere har siddet i direktørstolen i distributionsselskabet Sandrew Metronome.
»Vi kan forhåbentligt tilføje teaterverden et frisk pust, fordi vi har markedskendskabet, den kommercielle indsigt og publikumsforståelsen fra Nordisk Films succeser. Det kendskab vil vi bruge til at markere os på kulturscenen gennem store teaterforestillinger med bred, folkelig appel,« siger Frederik Juul.
Selv om man kunne tro, at en aktør mere på scenen ville få de øvrige teatre til at ryste, frygter direktør for Københavns Teater Steen Pade ikke konkurrenten til teatre som Østre Gasværk, Betty Nansen og Folketeateret.
Han opfatter nemlig ikke teatermarkedet som et nulsumsspil i forhold til, at der er et begrænset antal teaterbilletter, der skal sælges. Hvis én aktør sælger mange billetter, går de ifølge Steen Pade ikke fra det andre teatres billetsalg.
»Det kan hurtigt komme til at lyde, som om jeg ikke har noget at frygte, og det er klart, at konkurrence er konkurrence. Men jeg har den indstilling, at der er en potentiel teaterinteresse blandt danskerne, der kan stimuleres og smitte af på de øvrige teatre. Derfor ønsker jeg Nordisk Film Live held og lykke og håber, at de kan få danskerne til at gå mere i teateret,« siger Steen Gade.
Det virker pudsigt at gå fra at beskæftige sig med filmproduktion til at bevæge sig over på de skrå brædder. Alligevel ser direktør i Center for Kultur- og Oplevelsesøkonomi Rasmus Wiinstedt Tscherning engagementet i teaterverdenen som et naturligt træk.
Han kalder det et tidstypisk tegn, når virksomheder i en oplevelsesøkonomi, eksisterer på og råder over flere platforme.
»Det virker stærkt på forbrugerne, når en virksomhed skaber nogle kreative universer, der kan leve i mange forskellige sammenhænge. Trenden viser, at virksomhederne er klar over dette. Nordisk Film har bygget et kendt navn op, som de nu prøver at folde ud og drage fordel af i teaterverden,« siger Rasmus Wiinstedt Tscherning.
Svært at tjene penge
Som ny aktør i dansk teaterliv er der brug for at opfinde anderledes markedsføringsmetoder. Steen Pade advarer nemlig sin nye kollega i branchen om, at det er svært at tjene penge på teater, hvilket tallene fra den forgange sæson vidner om. For selv om teatrene øgede antallet af forestillinger, faldt antallet af solgte teaterbilletter med 171.000. Værst gik det ud over de statsstøttede teatre, som fik syv procent færre gæster end de gjorde året forinden.
Rasmus Wiinstedt Tscherning vurderer, at teatrene måske kan lære noget af den nye dreng i klassen, Nordisk Film Live.
»Nordisk Film kommer med en velsmurt markedsføringsmaskine. De er meget publikumsorienterede og kan bidrage med en anden tilgang til, hvad teateret skal rumme. Måske kan de inspirere teaterbranchen til at markedsføre sig anderledes, tjene penge på en anden måde eller udvikle mulighederne for at udkomme på flere platforme,« siger Rasmus Wiinstedt Tscherning.
Mere eksperimenterende
Der ligger dog nogle naturlige begrænsninger i, hvor meget den etablerede teaterscene kan lade sig inspirere. For mens Nordisk Film Live satser på de kommercielle forestillinger med bred folkelig appel, er de statsstøttede teatre forpligtet til at søge det mere eksperimenterede.
»Forudsætningen for, at man modtager statsstøtte, er, at man er med til at udvikle og forny teaterkunsten. Der ligger ikke noget tilsvarende krav i forhold til en kommerciel udbyder som Nordisk Film. De kan derfor gå efter den brede appel. Men for de teatre, der er med i organisationen Københavns Teater, er det afgørende at være med til at udvikle teaterkulturen,« siger Steen Pade.
Hvis Nordisk Film Live følger sin egen opskrift, er målet, at man inden for et tidsrum på to til tre år har etableret sig på den danske live-og teaterscene med tre forestillinger om året.
 

