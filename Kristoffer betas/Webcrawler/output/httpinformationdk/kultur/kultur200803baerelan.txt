Man skal bære sit land med stolthed
For dramatikeren Maite Vera åbnede revolutionen op for hendes kunstneriske karriere og muligheden for, at hun kunne leve et liv, som ikke var muligt under Batistas' diktatur
Kritik. Unge cubanere er blændet af Vestens overflod, mener forfatteren Maite Vera.


 I døren til sin toværelses lejlighed i Vedado, Havana, står Maite Vera i en lang blomstret kjole. Udsigten over den Mexicanske Golf er formidabel, og planterne lever godt i den lille spartanske lejlighed. Maite Vera griber sine solbriller.
"Har du noget imod, at jeg har de her på under vores samtale? Jeg synes, lyset er alt for stærkt," siger hun. Hun beder mig om at tage plads i en stol, mens hun i samme åndedrag skælder hushjælpen ud, fordi hun ikke har serveret kaffen i de blomstrede mokkakopper med guldkant. Så sætter Maite Vera sig i stolen over for mig, hendes hund hopper op i skødet på hende.
"Jeg er født i 1930, så jeg husker tiden under Batistas diktatur meget klart. Alle levede i frygt. Ofte blev jeg i mit hus i flere dage. Jeg turde ikke gå ud, af frygt for at jeg ikke kom tilbage igen. Man vidste aldrig, hvad politiet kunne finde på." Maite Vera tænder en cigaret, før hun fortsætter:
"Jeg begyndte at skrive drama lige efter revolutionen. Alt blomstrede op i den tid, især for kvinderne. Vi kunne studere det, vi gerne ville på universitet. Vi kunne gå til politiske aktiviteter. Vi kunne blive skilt! Det var det første, jeg gjorde," griner hun. 
I 1961 blev Maite Veras første stykke Nuevas Raices sat op, og fire år efter begyndte hun, sideløbende med at hun skrev drama, at skrive tv-serier. Hendes gennembrud kom i 1967 med Rebelión, tv-serien om en guerillabevægelse der kæmper for bedre vilkår til fattige folk.
 Hun bosatte sig siden i en landsby uden for Pinar del Rio i et halvt år for at samle stof til tv-serien El viejo espigón om bøndernes skift fra land til by. Som følge af revolutionen var bønderne landet over tvunget til at overdrage deres jord til staten, flytte væk fra deres huse på landet og ind til byerne. Det skabte konflikter. 
"Bønderne var vant til at leve for sig selv på landet og kunne ikke finde ud af, hvordan de skulle opføre sig i byen. De vidste ikke, at man var stille i biografen, eller at man ikke gik ind på banen midt under en baseball-kamp," forklarer Maite Vera. 
Hun valgte at bygge sin tv-serie op om en bonde, som nægtede at flytte ind til byen.
- Forstår du, hvorfor det var svært for bønderne at opgive deres hjem og flytte? 
"Nej," svarer Maite Vera hurtigt, "bønderne var udelukkende bange for det nye. De havde ingenting. De boede i skure. De fik langt bedre vilkår i landsbyerne. I det sidste afsnit af tv-serien overgiver den stædige bonde sig og flytter. Jeg sad her i stuen og så afsnittet, og da bonden red ind i landsbyen, lød der et jubelråb i opgangen. Det var mine naboer, der så tv-serien og råbte af glæde. Så begyndte jeg at græde."
En anden virkelighed
Selv om Maite Vera er tilhænger af revolutionen, har hun prøvet at mærke, hvordan den kan spænde ben for hendes kunstneriske udfoldelse. I 1962 skrev hun et teaterstykke, som blev aflyst ved generalprøven, og hver gang hun har skrevet en ny tv-serie, må hun kæmpe for, at den bliver bragt.
"Som udgangspunkt siger min redaktør altid: 'Nej, det her kan vi virkelig ikke bringe,' og så må jeg i gang med en lang argumentation for, at det sagtens kan gå an. Jeg har heldigvis fået en del øvelse i overtalelse i løbet af årene," siger hun.
- Hvad kan opfattes som en kritik af Fidel Castros styre i dine tv-serier? 
Maite Vera ser længe ud i luften, før hun svarer: "Jeg tror egentlig bare, staten er bange for, at jeg som forfatter skal have en anden opfattelse af virkeligheden. De er bange for, at folk skal tro, at det, jeg viser, er virkeligheden." 
- Er det netop ikke litteraturens rolle at vise flere forskellige virkeligheder?
"Jo, måske i andre lande, men ikke her på Cuba," svarer Maite Vera stille. 
En T-shirt med det rette navn
I kraft af sit arbejde har Maite Vera haft mulighed for at rejse. I 1994 gik turen til Danmark for at sætte teaterstykket Eleguá y las tres reinas op. 
"Der var ikke nogen, der troede, at vi ville komme tilbage igen, for alle ville ud af Cuba på det tidspunkt. Men jeg ville tilbage. Her på Cuba kender folk mig og elsker mine tv-serier, her kan jeg skrive og arbejde. Det vil jeg ikke kunne leve uden," siger Maite Vera.
Cubanernes længsel efter at bosætte sig i udlandet er ikke blevet mindre af muligheden for at se satellit-tv og af den stigende mængde turister, der kommer til landet. Ifølge Maite Vera skaber de et glansbillede af vesten. 
"Den største krise på Cuba vil nok altid være den økonomiske, men efter den kommer værdikrisen. Alle tror, at livet er bedre og lettere i Vesten. At hvis man bare flytter dertil, vil man komme til at leve som en baron. Men sandheden er, at man ofte ender på bunden af det vestlige samfund. Højtuddannede læger bliver til lagerarbejdere, professorer til parkeringsvagter," siger Maite Vera. 
Gennem den tv-serie, som hun arbejder på nu, vil hun forsøge at vise, at glansbilledet af Vesten ikke holder. Hovedpersonen har forladt Cuba som barn og kommer tilbage 20 år efter for at lede efter sine rødder. Hun har en T-shirt på, hvor der står 'Cuba'. Det kan de unge cubanere ikke forstå. De vil hellere have en T-shirt på, hvor der står Canada eller Spanien. 
- Hvorfor?
"Jeg tror, cubanerne lider under en følelse af at være holdt nede. De føler sig ikke lige så smarte, gode, kloge og rige som folk fra Vesten. De forsøger at gøre alt for at ligne dem." 
Maite Vera peger på mig: "Det allerbedste ved Danmark var, at I var så stolte af jeres flag. Der var hejst flag foran forskellige bygninger og endda i private haver. Det kunne jeg godt lide. Man skal bære sit land omkring sig med samme stolthed, som et barn bærer sin skoletaske på første skoledag."
- Det, du siger nu, får mig til at krumme tæer. Jeg synes, den nationaldyrkelse, der præger Danmark, er frygtelig. 
"Nej, det frygtelige er at gå rundt med en bluse, hvor der står 'Berlin' og så være cubaner. Det er fuldkommen identitetsløst og tåbeligt. Alle ved, at man ikke er tysker, og at man aldrig har sat sine ben uden for Cubas grænser," siger Maite Vera og pulser.
"Den unge generation ser på fjernsynet, at folk i Vesten har adgang til alt, og så vil de også have det. De brokker sig over, at de ikke har råd til at komme ind på diskotekerne her i landet, men dengang jeg var ung, kunne jeg ikke komme ind nogen steder, fordi jeg var sort. Problemet er, at den unge generation ikke har levet under Batistas diktatur. Derfor kan de ikke se alle de positive ting ved Fidels styre, som f.eks. den fri skolegang og vores sundhedssystem."


