Aviser kan fortsat andet end omklamre fisk
Selv om dagbladene mister læsere og oplagene generelt svinder, står aviserne stadig for syv ud af 10 nyheder, viser forskningsprojekt


 Der tales og skrives meget om betalingsdagbladenes krise og om svindende læsertal, men avisernes betydning for den journalistiske fødekæde er stadig uantastet, selv om tv, radio, internettet og fagblade langsomt har øget deres andele. Flere end syv ud af 10 nyheder produceres således af dagbladene, og samtidig er journalisternes produktivitet kraftigt øget, viser en aktuel bog med titlen Hvor kommer nyhederne fra? af medieforskerne Anker Brink Lund, Ida Willig og Mark Blach-Ørsten.
Forskerne har gennemgået landets dagblade og andre udvalgte medier i uge 46 sidste år og fundet frem til en samlet produktion af såkaldt 'redaktionelle enheder' på over 75.000. Det er en kraftig stigning siden 1999, hvor forskerne gennemførte en lignende statusundersøgelse. Dengang var tallet knap 32.000 'redaktionelle enheder' på én uge, så det er altså mere end en fordobling. Ifølge forskerne hænger stigningen primært sammen med, at  genbruget af nyheder er vokset betydeligt, ikke mindst med internettet. Skræller man for genbrug, lån og ran, udgjorde netto-produktionen i uge 46 i 2008 nøjagtig 26.727 enheder, som havde været udsat for redaktionel bearbejdning som f.eks. vinkling, ideudvikling og brug af kilder. Heraf stod dagbladene altså for knap 19.000 enheder.
Fortravlede reportere
Den store stigning i nyhedsproduktionen modsvares dog langtfra af en tilsvarende stigning i antallet af ansatte journalister. Ifølge forskerne arbejder godt en tredjedel af journalistfaget som nyhedsjournalister, svarende til en stigning på otte procent i forhold til 1999. Men af nyhedsjournalisterne arbejder mindre end halvdelen på dagblade og distriktsblade. Den øgede produktivitet kan derfor kun forklares med, at journalisterne arbejder mere i 2008 end i 1999, nemlig 46 procent mere, når det drejer sig om selvstændig journalistik, og hele 134 procent mere, hvis lån, genbrug og ran tælles med.
At journalister er blevet mere fortravlede er en tendes, der også ses i andre lande, f.eks. Storbritannien. Her viste en lignende undersøgelse, at journalisternes produktivitet var steget med en faktor tre siden 1985.
Ifølge forskerne er en ugentlig produktion på over 75.000 redaktionelle enheder fra danske medier i overkanten af det forsvarlige henset til de eksisterende rammer for danske mediers økonomi. Det risikerer kort sagt at gå ud over kvaliteten, advarer forskerne. I den forbindelse peger de på, at sladder-journalistik er det publicistiske råmateriale, der samlet set har haft den største vækst i perioden 1999-2008.
Derfor giver forskerne som et generelt råd især til de fortravlede journalister på de skrumpende dagblade at skære ned på mængden af ligegyldigheder og til gengæld sætte flere kræfter ind på at sikre kvaliteten af rigtige nyheder.


