Stand-up-sexundervisning populært blandt unge
En undersøgelse fra Sundhedsstyrelsen  i 2009 viste, at danske unge er dårligt oplyste om sikker sex  og konsekvenserne af kønssygdomme i særdeleshed. Nu vil en stand-up-komiker og en seksualunderviser råde bod på den uskyldige ungdoms uvidenhed


 De to sexeksperter, standup-komikeren Mads Brynnum og seksualunderviseren Nanna Quvang ankommer lettere forpustede. De har lige holdt foredrag for en folkeskoleklasse, og al den snak om sex kan gøre selv en erfaren seksualvejleder stakåndet. Sammen har Brynnum og Quvang lavet et show, der henvender sig til de ældste elever i folkeskolen og til gymnasierne. Ideen lå lige til højrebenet for Brynnum, der havde lyst til at undersøge, hvad stand-up-comedy kan som medie ud over de almindelige shows, hvor man bare skal få folk til at grine, forklarer han:
»Og så havde jeg læst flere steder, at unge ikke ved nok om sex. Og sex er jo også et emne, der er mange gode jokes i.«
Sexshow og samtale
Showet er bygget op med lige dele komik og faglig formidling. Ifølge Brynnum agerer han klovn og entertainer, mens Nanna Quvang står for den mere seriøse del, der både indeholder faktuel viden, men også mulighed for at de unge kan spørge anonymt. Til sidst i foredraget er der nemlig et punkt, hvor de unge kan skrive de spørgsmål, de måske ikke tør stille ved håndsoprækning. Spørgsmålene bliver samlet ind, og derefter besvarer Nanna Quvang dem efter bedste evne. Et spørgsmål, der ofte stilles, er: »Hvordan ved man, om man er homoseksuel?« Og det er et spørgsmål, der handler om identitet i lige så høj grad, som det handler om sex:
»Jeg gør mig umage for at være kønsneutral i min formidling. Det kan være svært engang imellem, men jeg prøver at sige 'partner' i stedet for 'han' eller 'hun',« siger Nanna Quvang og tilføjer, at både hun og Mads Brynnum selv har en klar holdning til, hvad de vil lægge øre til. Hvis de unge taler nedsættende om for eksempel homoseksualitet, slår Nanna Quvang ned på det med det samme:
»Jeg siger blandt andet til dem, at det højst sandsynligt er en eller to af deres klassekammerater, de taler om, for man anslår, at op mod 10 procent er homoseksuelle.«
De tørre tal
Sundhedsstyrelsens undersøgelse fra september 2009 viste, at hele 80 procent af de adspurgte unge vurderede, at risikoen for at få en kønssygdom ved ubeskyttet sex var lille, hvilket er direkte forkert. Risikoen er faktisk temmelig stor, og følgerne kan være ret alvorlige.
Mere end 29.000 danskere fik konstateret klamydia i 2008, men Sundhedsstyrelsen vurderer, at det reelle antal smittede er omkring 50.000. Derudover bliver cirka 500 danske kvinder hvert år konstateret infertile, primært som følge af klamydia. Man anslår, at op mod 30 procent af de seksuelt aktive under 30 år er smittet med et eller flere HPV-virus, hvoraf nogle typer kan medføre udvikling af kønsvorter og livmoderhalskræft.
Formanden for Skole og Forældre (tidligere Skole og Samfund), Benedikte Ask Skotte, forklarer, at selv om der er krav om seksualundervisning i folkeskolen, hører faget til de såkaldte 'timeløse' fag sammen med fag som sundhedsoplysning, arbejdsmarkedskendskab og trafikundervisning. Det betyder, at der ikke er sat et bestemt antal timer af til faget, og der er heller ikke særlige krav til underviseren. Således kan en tysklærer ligeså godt stå for seksualundervisningen som en biologilærer, forklarer Benedikte Ask Skotte:
»Der ligger et pensum, som man skal igennem, men der er ikke sat timer af til, hvem der gør det, eller hvordan det gøres.«
Hun mener, man skal have fokus på seksualoplysningen på den enkelte skole, der sammen med skolebestyrelserne kan opstille nogle principper om, hvordan de ønsker tilrettelæggelsen af seksualundervisningen. Det kræver, at der er fokus på skole-hjem-samarbejdet, så der ikke sker det uheldige, at forældrene tror, det er en opgave skolen løser og omvendt. Grundlæggende bifalder Benedikte Ask Skotte idéen om stand-up-comedy som en måde at formidle seksualoplysning til unge på. Men hun understreger vigtigheden af det faglige indhold:
»Det er meget in at præsentere tabuer gennem humor, men vi er nødt til også at have noget seriøsitet. Det kan ikke stå alene. Formodentlig er der også elever, for hvem et show vil være grænseoverskridende, og som har brug for at få informationen på en anden måde. Der har foreningen Sex og Samfund seriøst materiale, der henvender sig til både forældre og til skolen.«
Sundhedsstyrelsen
Niels Sandø, projektleder i Sundhedsstyrelsens Center for Forebyggelse, mener for så vidt, at de unge er relativt godt oplyste om både sex og kønssygdomme. Det største problem er, at de har en fejlagtig opfattelse af risikoen for at få en kønssygdom:
»I gymnasiet er man måske sammen med en jævnaldrende, som man kender. Måske ved man endda også, hvem han eller hun har været sammen med tidligere. Derfor tror man sig sikker.«
Samtidig har de unge en misopfattelse af de konsekvenser, det har at få en kønssygdom, siger Sandø.
Mange unge tror, at det at få klamydia og hiv er relativt ufarligt, fordi det er noget, der kan kureres med en pille. Og det kan det også - såfremt det diagnosticeres i tide.
Men når man skal kurere de unges manglende evne til risikovurdering, skal der mere end en pille til. Måske kan man lægge præventivt ud med at få skolen til at hyre Mads og Nannas sexshow 'Better safe than sorry'.


