Kønskampen i gamingkulturen fortsætter
Med ’GamerGate’ blev miljøet for folk, der elsker computerspil, for alvor splittet. Det blev en øjenåbner for omfanget af sexisme i gamingkulturen, fortæller tre danske stemmer


 Jesper Krogh Kristiansen, gamer, leder af spillinjen ved Askov Højskole og forfatter til bogen ’Store drømme – små mirakler’ om den danske spilbranche
»Med GamerGate blev folk, der elsker at spille computerspil, for første gang splittet for alvor. Før i tiden var gamerkulturen en subkultur med en stærk intern solidaritet. Lidt ligesom folk, der går til samme undergrundskoncert. Den solidaritet gik i stykker i forbindelse med GamerGate.«
»Som jeg ser det, findes der – groft opdelt – to forskellige bevægelser inden for miljøet. Der er den elitære bevægelse, som består af journalister og spiludviklere, der vil akademisere mediet og udbrede det til så mange målgrupper som muligt. De arbejder blandt andet for, at minoriteter repræsenteres og portrætteres ordentligt i spillene. De mener i det hele taget, at industrien bør forholde sig til almene samfundsmæssige problemstillinger, da de ser det som en forudsætning for, at spil bliver taget seriøst som kulturmedie. Den anden bevægelse vil gerne beholde mediet og fællesskabet omkring mediet som en subkultur. Og de har ikke lyst til, at mediet bliver ændret og gjort til politisk kampplads. De vil have, at deres spil og kultur fungerer som et frirum, hvor man ikke er underlagt krav om politisk korrekthed, som man er i resten af samfundet.«
»Jeg tror, at den sexisme, som trives blandt nogle af tilhængerne af GamerGate – altså den subkulturelle gruppe af gamere – udspringer af frygt. Mange af dem, der spillede meget computerspil, da de var unge, var selv uden for fællesskabet. Jeg var en af dem. Altså den nørdede type, der følte sig marginaliseret i folkeskolen og brugte spillene som en slags tilflugtssted. Det er jo umiddelbart mærkeligt, at de chikanerer og ekskluderer andre fra fællesskabet i deres kultur. Jeg tror simpelthen, det er et symptom på, at de er bange for, at det medie, som de elsker så højt, bliver taget fra dem. Og at de udefrakommende vil ødelægge det, fordi de ikke forstår det og elsker det lige så højt, som de selv gør. Derfor mener jeg, at man skal passe på med at tænke, at de bare er nogle umodne røvhuller. Det betyder bestemt ikke, at man skal negligere problemet med sexisme. Vi ved, at der er mange kvinder, som bruger mandlige avatars, når de gamer, fordi de får kastet rigtig meget lort i hovedet, hvis de giver sig til kende som kvinder. Og det er selvfølgelig ikke i orden.«
Julie Horup, gamer, spilkritiker og journalist
»Opgøret om sexisme i gamingkulturen lå og ulmede i tiden op til GamerGate. Kvinder bliver ofte portrætteret som sexobjekter i spil, og kvindelige gamere får tit kommentarer som ’fuck af luder’ og ’hold kæft kælling’ smidt efter sig online og i diskussioner på forskellige blogs. GamerGate var det, der fik emnet højt på dagsordenen, og debatten har helt sikkert rykket noget.«
»I kølvandet på GamerGate erklærede EA – en af verdens største spiludviklere – at kvindehad er uacceptabelt, og at hele industrien har et ansvar for at få det stoppet. I dag sletter EA alle kvindehadske kommentarer på deres facebookside. Det samme gør sig gældende for mange andre af de store aktører. Det er et nybrud, fordi det førhen udelukkende var små indieudviklere, der brugte spilmediet til at fremme værdier såsom ligestilling og antiracisme. Budskabet om positivt kvindesyn i gaming er dermed blevet udbredt til den brede masse, hvilket er fantastisk.«
»Tilhængerne af GamerGate er dog kritiske over for den udvikling. De mener, at debatten er udtryk for politisk korrekthed, og at mediet skal udsættes for så lidt formynderi som muligt. Men om de vil det eller ej, er gamerkulturen under massiv forandring.«
»Kulturen var en rendyrket mandeting for 15 år siden. I dag ser man masser af kvindelige spillere online og til mesterskaber, og de gør sig gældende inden for mange forskellige genrer. Fordommen om, at kvinder kun spiller trivielle spil såsom The Sims og Candy Crush, holder simpelthen ikke længere. En amerikansk undersøgelse viste tidligere på året, at der er flere kvinder end mænd, der spiller rollespil såsom World of Warcraft og Dragon Age.«
»Den udvikling skal selvfølgelig også afspejles i spillene og i miljøets omgangstone.«
»Jeg er af den overbevisning, at når man har med medier at gøre – og det er lige meget, om det er bøger, film eller computerspil – så er det fint, at man promoverer ligestilling mellem kønnene. Men man skal samtidig passe på med, at man ikke konstant hælder politiske budskaber ud over folk, der bare har lyst til at spille spil. For det kan blive så trættende i længden, at man mister effekten af det.«
Emma Holten, redaktør for kønsmagasinet Friktion.
»Der er ingen tvivl om, at GamerGate har været en øjenåbner for mange. Sites som Reddit og Twitter har inden for det seneste år taget mere drastiske skridt for at slå ned på chikane, og spiludviklere som Polygon har fordømt situationen. Det er et stort skred, fordi man indtil videre har set trolling og chikane på nettet som noget, der uløseligt hænger sammen med friheden til at gebærde sig, som man vil, på nettet.«
»For mennesker som jeg, der arbejder med at bevise og påpege sexismen i samfundet, har GamerGate været et godt værktøj. Det er kvinder, der angribes, og det hadske sprog, der bruges mod dem, er så eksplicit kønnet, at det ikke er til at komme uden om. Det er svært at pege på en enkelt årsag til, at sexisme er så udbredt i gamingkulturen. Men en væsentlig del af forklaringen er, at kvindernes indtog i gaming har udfordret de mandlige gameres maskulinitet. Forskning på området viser, at sexisme er et magtredskab, som mænd tager i brug, når de føler, at de er ved at miste magt og indflydelse. Derfor afføder det sexisme, når kvinder forsøger at fylde noget i gamingindustrien. Det er et alvorligt problem, der kan tvinge kvinder ud af miljøet, tvinge dem til at optræde som mænd i spillene eller tvinge dem ud i situationer, hvor de frygter for egen sikkerhed. Internettet er desværre endnu ikke en demokratiske højborg.«

