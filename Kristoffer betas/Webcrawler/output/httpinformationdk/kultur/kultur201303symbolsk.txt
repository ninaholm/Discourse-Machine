En symbolsk terroraktion
Udstillingen ’Krig, kunst og Danmark’ har fået stor opmærksomhed, selv om den hverken er særlig original eller genial, siger en af billedkunstnerne bag. Kunst, der behandler krig, er sjældent i Danmark, og bag uoriginaliteten kan opmærksomheden åbne for debat om indholdet, lyder det fra ekspert
Simone Aaberg Kærn: ’Ramt – Gitte Lillelund Bech’ og ’Ramt – Villy Søvndal’


 Villy Søvndal stirrer ud i luften. Fra hans øre fosser blodet ud, og det ligner, at der er friske skudsår omkring tindingen.
En stilfuld sort ørering i Gitte Lillelund Bechs øre står i skærende kontrast til hendes mund, som øjensynligt er skudt væk. Tilbage er bare et stort blodfarvet hul og et par tænder, der dingler i kanten.
Sådan ser to af de malerier ud, der fra på lørdag kan ses på Holstebro Museums udstilling Krig, kunst og Danmark, og som de seneste dage er blevet debatteret i både trykte og elektroniske medier. Simone Aaberg Kærn, som i den brede offentlighed er bedst kendt for sit portræt af tidligere statsminister Anders Fogh Rasmussen, er en af de syv billedkunstnere bag udstillingen, og det er hende, der har malet de lemlæstede ministre. I sin kunst har hun længe arbejdet med krig og krigshærgede områder, især Afghanistan og Libyen, og hun havde sidste år en udstilling på Frederiksborg Slot med skitser og tegninger fra Libyenkrigen. Dengang – fortæller hun – var folk »rimelig ligeglade« med den politiske del af kunsten.
»Det gav måske et lille gys i folk, men så var det også det. Og egentlig undrer det mig, for det er ret bemærkelsesværdigt, hvad Danmark har gjort i Libyen, og den måde, krigen rammer på,« siger hun.
I forbindelse med udstillingen på Frederiksborg Slot talte hun med Martin Nore, en billedkunster og soldat med otte missioner bag sig. At folk ikke reagerede på hendes værker, undrede ikke ham, for – som han sagde – man må lave noget, folk kan relatere til. Derfor foreslog han hende at ’hænge sårene’ på dem, der sender soldaterne i krig, i stedet for dem, der bliver sendt af sted.
»Så man kan sige, at jeg bruger det her greb for at skabe furore. Og man kan se, at det virker,« siger hun bramfrit og uddyber:
»Jamen det er ikke noget ukendt greb i kunsten: Politikerne er vores repræsentanter, og ved at påføre dem sår gør man noget, som er tabu. Vores demokrati bliver båret af, at vores politikere er usårlige, og at vi har samtalen. Men ved at føre noget, der er resultatet af det, de beslutter, tilbage på dem, laver man et klassisk clash. Det skaber opmærksomhed – helt automatisk.«
Kunstnerisk uoriginal
Med undtagelse af billedkunstneren John Kørner, som har lavet meditationer over danske soldater, der har mistet livet i Afghanistan, har krigen som tema ikke været gennemtrængende i hjemlig kunst i meget lang tid, siger Jacob Wamberg, professor i kunsthistorie ved Aarhus Universitet.
»Egentlig minder denne maleriserie om den aktion i Folketinget, hvor Anders Fogh Rasmussen i protest mod Irakkrigen blev sjasket til med rød maling af en aktivist, som sagde, at statsministeren havde blod på hænderne. Det handler om at konfrontere de ansvarlige med handlinger, som foregår meget langt væk,« siger han.
At bringe krigen ind i kunsten og bruge den som led i en politisk afstandtagen til krigshandlinger er et gammelt tema, siger Jacob Wamberg og nævner bl.a. Pablo Picassos maleri Guernica. Men denne type direkte og nærgående politiske kommentarer er der næsten ingen eksempler på i nyere dansk kunst.
Simone Aaberg Kærn mener selv, at provokationen – selv om den kunstnerisk er uoriginal – er nødvendig for at få beskueren til at forholde sig til og reflektere over det, der er nedenunder. Og denne analyse tilslutter Jacob Wamberg sig:
»Man kan iagttage, at det indlysende har langt større virkning, når der sker en eksplosion uden for den egentlige krigszone. Uanset om den er af fysisk eller symbolsk art. Der er omkommet langt flere mennesker i Irak og Afghanistan end ved angrebet på World Trade Center, men terrorangrebet har fået langt mere omtale, fordi det skete midt i livsnerven af den vestlige kultur,« siger Jacob Wamberg og fortsætter:
»Hvis man går tæt på de områder, som er vigtige i forhold til beslutningstagning, men er langt fra krigszonerne, sker der noget. Og det er jo det, hun gør: Hun kortslutter to ting, som ikke direkte har noget med hinanden at gøre, men som alligevel har det i det store kredsløb. Og det er det, der rykker. Det er en slags symbolsk terroraktion,« siger han.
Anklaget for plagiat
Under alt det kontroversielle og overfladiske ligger ifølge Simone Aaberg Kærn i hele udstillingen noget, som reelt er vigtigt:
»Det, som gør det her til mere end bare en provokation for provokationens skyld, er, at vi peger tilbage på noget, som er sket løbende, og som stadig sker. Det er både røde og blå ministre, og pludselig, når man ser det samlet, får man fornemmelsen af, at shit – det her er noget, vi gør. Det er vores praksis nu,« siger hun.
Næste skridt – siger hun – er, at man som beskuer begynder at reflektere over, at krigen rammer os selv. Og hvordan den rammer os. ’Ministerprojektet’, som hun omtaler portrætsamlingen, har allerede fået folk til at reflektere, fortæller hun. Hun kan se det på debatten på sociale medier, og hun kan høre det på den måde, journalisterne stiller spørgsmål.
»De er for længst kommet uden om den med, om jeg har husket at spørge politikerne.«
På sin blog hævder kunster Uwe Max Jensen i indlægget »Simone Aaberg Kærn: En tro kopi«, at Kærns malerier skulle være et plagiat af en serie malerier, som den midtjyske kunstner Benny Vigan Madsen skabte i 2009. Serien, Det virtuelle tæskehold, portrætterer danske folketingspolitikere udstyret med åbne sår, blå mærker og andre kvæstelser.
At Simone Aaberg Kærns værker er en tro kopi af Benny Vigan Madsens er så meget sagt, og i det ydre er der forskelle, men på idéplan er ligheden slående. Selv lægger hun ikke skjul på, at det er et decideret strategisk træk, at værkerne er så lidt originale.
»Jeg mener generelt ikke, der er ret megen originalitet i kunsten,« siger hun.
»Al kunst er jo en gentagelse af noget, man væver videre på. Det er ikke genialt, for det er en videreudvikling, og det er et greb, som er genanvendt igen og igen. På filmen går det igen som fadermord. Men jeg synes, det er vigtigt at pointere, at det kommer af en soldat, der har sagt: ’Hey, vores sår bliver ikke set: Du må gøre det på en måde, så man kan relatere til det’.«
– Men er der noget på udstillingen, der er – for nu at bruge dit eget ord – genialt?
»Det er jeg den forkerte at spørge om. Jeg synes ikke, det er interessant at kigge på genialitet, men er mere interesseret i det fælles forfatterskab. Lige nu er vi to i gang med at skabe en fælles historie; vi danser sammen i verden. Det er min måde at se det på. Men når vi taler om genialitet, er vi allerede i gang med at grave skyttegrave, og så fortsætter krigen.«
Udstillingen ’Krig, kunst og Danmark’ åbner på lørdag på Holstebro Museum og kan ses til den 30. juni

