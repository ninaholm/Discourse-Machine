En outsiderinde indtager København
Den 31-årige amerikanske sangerinde Kelis opererer i et popunivers på egne præmisser. Det bøder hun for på hitlisterne, men den pris betaler hun gerne for kreativ frihed. Damen med den ru stemme og de sørgmodige øjne indtager i aften Vega
Kelis er ikke bange for at gå sine egne veje og holdt fire års pause fra musikken op til sit seneste album.


 Kelis har altid været en outsider. Så meget man nu kan være en outsider, når man har solgt 6,8 millioner album og singler i sin karriere og samarbejdet med, hvad man vist kun kan kalde den hiphoppende in-crowd: the Neptunes, Will.i.am, André 3000 og tidligere husbond Nas (de blev skilt i maj).
Og så meget, man nu kan være en outsider i det lige så in-crowdede kuld af popdivaer, den 31-årige amerikanske sangerinde fra New York oftest sammenlignes med: Lady Gaga, Rihanna og Beyoncé. Men selv om det på nettet jævnligt diskuteres, hvorvidt Lady Gaga har stjålet Kelis stil eller omvendt, var det Lady Gaga, der kom på magasinet Vanity Fairs liste over de bedst klædte i 2010. Og selv om Rihanna og Kelis begge samarbejder med man of the hour David Guetta (og har delt korthårslook a la Robyn, Kelis kom først), er det Rihanna, der lige nu har to numre på den danske iTunes-toptiliste. Kelis har ikke et eneste af sine numre fra sit seneste album fra maj, Flesh Tone, på så meget som top-100. Og da Kelis var nomineret til en amerikansk Grammy for bedste r&b-album for sit fjerde album, Kelis Was Here fra 2007, tabte hun til Beyoncés BDay. Beyonce, som har solgt fem gange så mange album og singler som Kelis.
Det kunne være den sørgeligste historie, hvis ikke det var, fordi Kelis, damen med de sørgmodige øjne og den ru stemme, efterlader én med indtrykket af, at hun foretrækker det sådan. Hun gør det på sin egen måde, og hendes måde er som regel lidt too much i et snævert popunivers og et maskineri af en musik- industri, hun har skullet navigere i, siden hun blev signet som 17-årig.
Vulgært lækker
Da Kelis ankom på musikscenen med sit debutalbum Kaleidoscope >i 1999, var det således med beskeden »I hate you so much right now!« (fra »Caught Out There«). Ikke et Rihannask »I hate that I love you« i sigte. En besked skreget ud med en upoleret hæshed og autenticitet, der var uvant for den polerede r&b-genre, man placerede hende i, og gav fornemmelsen af, at hun ikke havde brugt natten på at øve skalaer. Damen mente det.
Og i videoen til »Milkshake« fra 2003-albummet Tasty spiller Kelis dobbelttydigt på den lækkerhed, hun vitterligt har, og gør den vulgær, en lille fuckfinger til r&b-videoers forkærlighed for suggestiv iscenesættelse. I dineren, hvor videoen udspiller sig, kan hendes top ikke ses for bare bryster  den mælk bliver virkelig rystet  og da køkkenuret ringer omme bag disken, hiver Kelis ud af ovnen to velformede boller. Bon appetit. Og man kunne ikke rigtig finde ud af, om Kelis var Beyoncé-laber eller lidt for meget.
Og da hun holdt fire års pause fra musikken op til Flesh Tone, bl.a. fordi hun kæmpede for at komme fri fra en kontrakt med sit daværende pladeselskab, en oplevelse, hun har kaldt »ugly«, valgte hun at tage på kokkeskole. Hvor mange måske ville tænke, det lyder godt nok fjollet, sagde hun selv i et tv-interview med Tavis Smiley i juni:
»Det var en kæmpe lettelse for mig at opleve, at jeg kunne forelske mig i noget andet end musikken, ikke være tvunget til at lave en plade, ikke have det som min eneste indtægtskilde. Jeg følte, at jeg ikke længere behøvede at lave musik, men at jeg >kunne.«
En dame, der vist bare ser styrke i kontrast.
Ikke radiovenlig
Med egensindet in mente giver det god mening, at Flesh Tone er et dancealbum og lyder markant anderledes end den r&b-lyd, Kelis plejer at give fra sig. Men Kelis ved også, at musikbranchen og lytterne  især i USA  kan have sværere ved at omstille sig, ligesom hun er afklaret med albummets mangler set fra et kommercielt perspektiv:
»Der er ikke nogen oplagte singler. Albummet er ikke radiovenligt i den forstand. Når albummet så kommer fra en, der normalt kategoriseres som r&b-sangerinde, der samtidig er sort, har de amerikanske radiostationer svært ved at placere det. Men jeg sagde til mit pladeselskab, det er, hvad jeg har, brug det eller lad være,« siger hun til Tavis Smiley.
Informations anmelder vurderede, at Kelis faktisk slap mindre broget fra sin udgivelse end  >tourkammerat og søster udi elektrolyd, succes- svenskeren Robyn. Og Kelis koncert i Glasgow i sidste uge beskrev en begejstret anmelder som fyldt med clubbing-energi fra en kvinde, der ved, hvordan man skaber en god aften for publikum snarere end for sit ego.
Det er nok også egensindet, der gør, at Kelis ikke falder i Vanity Fairs >smag. Ikke fordi Kelis ikke er fashion. Hun ved godt, hvad der foregår. I videoen til »Acapella« dyrker Kelis et tribal krigerinde-look med fjerprydelse, bue og pil, henna-tatoveringer og fletning Avatar-style. Et look, der passer til både attitude og lyd på albummet og er i tråd med de store modehuses fejring af alt tribal i år. Men hvor Gaga er strømlinet, er Kelis anarkistisk. Nok er hun tribal, men på 15 måder på én gang. Too much. Ikke helt fashion. For fashion. For svær at kategorisere. Og sådan foretrækker Kelis det vist.

Kelis i Vega, København, i aften kl. 20

