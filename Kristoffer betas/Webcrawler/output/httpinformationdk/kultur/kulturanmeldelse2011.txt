Hundesvømning på Kronborg
The Globes gæstespil blev til teatersvømning for både skuespillere og tilskuere i den reneste Hamlet i kvindes minde


 Ophelia druknede på Kronborg. Men det gjorde Hamlet også. Og publikum skreg af grin. Ikke fordi Shakespeare's Globe har forvandlet tragedien til en komedie, men fordi Shakespeares replikker om blomsterne i bækken pludselig fik ny betydning under onsdagens tropiske skybrud.
Samtidig sneg smerten sig ind under tilskuerens våde hud. For disse englændere kan noget med Shakespeares ord. Og de bærer en underdrivelse i deres distingverede kroppe, som gør Hamlet til en skildring af en druknende civilisation: Den lader, som om den kan svømme, imens den suges ned under vandet.
Fra krigens tid
Instruktøren og lederen af Globe, Dominic Dromgoole, har tydeligvis en fortrolighed med Shakespeares billedsprog, så han kan få ordene til at glide. Og Jonathan Fensoms scenografi giver ordene plads: En brædde-scene, to vægge og et rødt tæppe. Det er alt. Og kostumerne fylder ikke mere, end de kan hænge på et par knager brunt-i-brunt fra krigens tid og lidt 30'er hår.
Rekvisitterne er et par skamler og en violin og en tromme. Ikke noget med laserlys og metalmusik. Dette er Dogme-Hamlet udsat for stemmer og snørrestøvler.
Personligt har jeg ikke set en renere Hamlet end Globes. Eller en mere tekstnær Hamlet. Men her er ikke noget stjernespil, uanset hvor meget de vil udskrige den 23-årige Joshua McGuire til stjerne. Nuvel, han er Globes bud på en Wanna-be-Sætter-Lassen. Men hans Hamlet er ingen samfundsomstyrter eller filosof.
Inde under blusen
Til gengæld har forestillingen et ensemblespil, som skaber balance i de hundesvære scener.
Ikke mindst mellem Hamlet og Ophelia, der spilles af den bedårende Jade Anouka med lange, brune ben og yndefulde blomsterplukkefingre. Ensemblet har desuden den morsomste Polonius i John Bett og den mest charmerende Horatio i Ian Midlanes 123 nærværskilo. Og nogen vil mene, at Alex Warrens' Laertes med den ranke ryg ligner en Hamlet.
Men er Amanda Hadingues Gertrud en liderlig dronning? Nej, selvfølgelig ikke. Hun er britisk. Men hun koger tydeligvis inde unde skjorteblusen. Akkurat ligesom Simon Armstrong er det perfekte genfærd usynlig og dog umiskendeligt tilstede.
Slutscenen måtte opgives, da skuespillerne ikke havde fægteudstyr med til undervandskampsport. Men det gjorde ingenting. Da havde denne Hamlet forlængst sat sig i sin våde tilskuer som renhjertet Shakespeare.
 
Hamlet. Tekst: Shakespeare. Iscenesættelse: Dominic Dromgoole. Scenografi: Jonathan Fensom. Musik: Laura Forrest-Hay. Shakespeare's Globe på Kronborg. Danske overtekster. Sidste gang i aften kl. 20. www.hamletscenen.dk
 

