Jørgen Leth: Flemming Rose er en kulturhelt
Burde Flemming Rose have undladt at genoptrykke Muhammedtegningerne i sin nye bog? Spørgsmålet blev vendt og drejet, da flere hundrede forfattere i går var samlet til Gyldendals årlige efterårsreception
'Flemming Rose er efter min mening en kulturhelt i Danmark. Jeg er helt enig med ham i, at det er nødvendigt at trodse enhver undertrykkelse af ytringsfriheden,' lød det i går fra Jørgen Leth ved Gyldendals efterårsreception i Klareboderne. Sammen med flere fremtrædende forfatterkolleger forsvarer han helt og holdent Flemming Roses ret til at lade muhammedtegningerne genoptrykke i sin kommende debatbog.


 Det handler om bøger, når Danmarks største forlag fejrer sine forfattere ved den traditionelle efterårsreception i Klareboderne i det indre København. Som regel handler det om Gyldendals egne bøger, men i går kunne man henover pindemadder og hvidvinsglas høre en titel nævnt, som ikke er på Gyldendals eget efterårsrepertoire: Tavshedens tyranni af Jyllands-Postens kulturredaktør Flemming Rose. Debatbogen, der udkommer på Jyllands-Postens Forlag 30. september, blev i går omtalt på Politikens forside under rubrikken: »Ny bog giver frygt for ny Muhammedkrise«.
I artiklen advarer flere eksperter om, at debatbogen - som blandt andet rummer et genoptryk af de 12 kontroversielle karikaturer af profeten Muhammed - kan risikere at udløse en ny muhammedkrise.
Men blandt de forfattere, som i går var mødt op i Gyldendals atriumgård, var der udbredt opbakning til Roses personlige genoptrykningsplan.
»Hvis jeg forstår Flemming Rose ret, er tegningerne optrykt som en form for dokumentation. Og jeg forstår udmærket hans argumentation: Det ville se mærkeligt ud, hvis han skrev den her bog uden at genoptrykke dem,« lød det fra Carsten Jensen, mens Jørgen Leth gik skridtet videre og erklærede sin totale og uforbeholdne støtte til Roses bog.
»Flemming Rose er efter min mening en kulturhelt i Danmark. Jeg er helt enig med ham i, at det er nødvendigt at trodse enhver undertrykkelse af ytringsfriheden - og at det er vigtigt ikke at være bange. Det er jo i virkeligheden latterligt, at det skal være modigt at udgive sådan en bog.«
- Mener du også, det er i orden, at bogen er ledsaget af tegningerne?
»Ja, for jeg synes, han har en klar pointe med at genoptrykke dem.«
Ikke en provokation
På forsiden af gårsdagens Politiken advarede den amerikanske terrorekspert Evan Kohlman ellers kraftig mod projektet.
»Hvis jeg var ham, ville jeg meget alvorligt overveje konsekvenserne ved at genoptrykke tegningerne«, lød det fra Kohlman, mens Danmarks ambassadør i Algeriet, Ole Wøhler Olsen, vurderede, at bogen i nogle miljøer vil kunne føre til voldelige reaktioner, i stil med dem, der fandt sted, da flere aviser genoptrykte tegningerne for to år siden.
Selv afviste Flemming Rose på det kraftigste, at bogen blot skulle være et forsøg på »at provokere«.
Og det budskab var tilsyneladende gået klart igennem til forfatterkollegerne i Klareboderne. Selv fra Suzanne Brøgger var der således opbakning at hente, om end hun understregede, at hun ikke deler Roses analyse af den islamiske fanatisme.
»Flemming Rose bygger hele sin erfaring på totalitarismen i Sovjetunionen, og jeg mener, det er forfejlet at overføre den ene totalitarisme til den anden. Men bare fordi vi ikke har samme analyse, synes jeg ikke, det er forkert, at han udgiver de bøger, han har på hjerte.«
- Heller ikke når han vælger at genoptrykke de tegninger, som har været årsag til så meget ballade?
»Nej, jeg synes, han skal gøre, hvad han vil - og det er jo heller ikke sikkert, at det var tegningerne, der forårsagede al den ballade, det kan jo være, det i virkeligheden var en diplomatisk krise«.
Morten Sabroe blev efter eget udsagn »noget overrasket«, da han så gårsdagens forsideartikel.
»Min umiddelbare reaktion var: Åh nej, ikke igen - var den nu ikke lige død? Men Rose er en mand med en sag. Muhammedsagen er blevet et meget personligt anliggende for ham, og så skal han selvfølgelig også skrive om den.«
- Men burde han have undladt at genoptrykke tegningerne i sin bog, når nu de én gang har været årsag til omfattende konsekvenser og folk i forvejen kender dem?
»Nej, det er i mine øjne helt i orden. Det er op til ham. Jeg er bare personligt træt af at høre om dem, for jeg synes, vi fik nok sidste gang. Og jeg håber, at mange andre end jeg har samme opfattelse, så tegningerne ikke igen ender med at vække ballade og få konsekvenser.«
Digteren Pia Tafdrup, der også var at finde blandt gårsdagens notabiliteter, går efter eget udsagn »ubetinget ind for ytringsfrihed.«
»Men når man vælger at ytre sig, bør man virkelig tænke over, hvilke dominobrikker der kan vælte. For det er jo ikke bare det, at man selv får formuleret nogle ting og kommer af med noget. Det er også konsekvensen for en række andre mennesker. Og jeg ville gerne høre, hvad Flemming Rose selv har tænkt i den forbindelse.«
De vigtige bøger
Det var dog ikke kun Flemming Roses kommende debatbog, der blev talt om henover laksekanapeerne og de trekantede godbidder. For der var jo også lige talen fra Johannes Riis, Gyldendals litterære obersturmbahnführer, som klokken halv fem besteg trappestenen i Klareboderne for blandt andet at byde de mange nye forfattertalenter velkommen i flokken.
I år har Gyldendal det største antal skønlitterære debutanter i årtier. Ikke mindre end en halv snes stykker er at finde i årets katalog.
»Og med alt, hvad I skriver, vil I direkte og indirekte være med til at give et signalement af jeres og vores tid,« lød det fra Riis, som fortsatte: »Det har aldrig været vigtigere end nu, at der findes et medium, som kræver, at både forfatter og læser tager sig tid, og som skaber sammenhæng i mediebilledets fragmenterede verden. Det er vigtigt, at der skrives bøger.«


