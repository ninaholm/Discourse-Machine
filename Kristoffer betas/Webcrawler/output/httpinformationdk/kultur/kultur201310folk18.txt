Folk



 Afbudsrejsende
Skidt nyt for dig, der håber på en afbudsrejse til Tyrkiet i efterårsferien. Der er angiveligt rift om billetterne, da en islamistisk rejseguide udpeger det som en god måde at komme ubemærket ind i Syrien på. Men god tur, hvis det lykkes.
Ryanair-krigere
Terrorforskere kalder dem for Ryanair-krigere, da de billige billetter på forhånd er deres eneste forbindelse til oprørerne i Syrien. Og her troede man, at intet kunne sværte det navn mere til, end selskabet selv har formået.
Lars Erslev Andersen
Denne fredsommelige terrorforsker skulle måske have læst lidt bedre i rejseguiden. Han blev mandag nægtet indrejse i Bahrain med den begrundelse, at han udgør en ’sikkerhedsrisiko’. Han fløj ind fra Libanon, Hizbollahs højborg.
Abdulhadi al-Khawaja
Denne dansker vil Bahrain til gengæld ikke af med. Han har siden 2011 afsonet en livstidsdom for ’terrorisme’ (på dansk ‘menneskeretsaktivisme’). Samme år fik kong Hamad i øvrigt Dannebrogsordenens Storkors. Noget for noget. Eller noget.

