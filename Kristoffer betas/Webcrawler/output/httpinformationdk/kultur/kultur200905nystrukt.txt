Ny struktur i Den Frie sikrer ikke kunstnere mere indflydelse
1,2 millioner kroner fra Kulturministeriet har reddet Den Frie Udstillingsbygning fra lukning. Til gengæld skal stedet nu åbne for udstillinger produceret af kunstnersammen-slutninger. Det skaber mere demokrati, mener udviklingslederen på Den Frie Udstillings-bygning


 Onsdag fremlagde kulturminister Carina Christensen (K) et nyt initiativ for kunstudstillingslivet i København. Initiativet kaldte hun "en helhedsløsning". 
Udover at fyre bestyrelsen på Charlottenborg, gav hun også Den Frie Udstillingsbygning et fireårigt driftstilskud, der sikrer stedets overlevelse.
Til gengæld skal stedet fremover fungere som hjemsted for udstillinger, der er udvalgt og produceret af kunstnere og kunstnersammenslutninger. 
"Det skaber mere demokrati og åbner op for en ledelsesstruktur, der er dateret," siger Malene Ratcliffe, der er udviklingsleder for Den Frie Udstillingsbygning. 
Nu arbejder Den Frie Sammenslutning på en ny ledelsesstruktur, der ifølge Malene Ratcliffe skal bløde op og give indflydelsesmulighed for kunstnere udefra. 
Nu skal det altså ikke alene være Den Frie Sammenslutning, der skal bestemme, hvem der udstiller. 
Den nye ledelsesstruktur vækker begejstring hos kunstnersammenslutningen Grønningen, der i sin tid brød med Den Frie Sammenslutning. I dag tæller Grønningen 54 kunstnere, der indtil onsdag havde fast plads på Charlottenborg, men nu er blevet hjemløse efter kulturministerens fyring af bestyrelsen.
"Med den nye støtte fra Kulturministeriet skal Den Frie åbne op for os, og det håber jeg da giver os bedre muligheder for at udstille, da vi ikke har andre stede at udstille lige nu," lyder det fra billedkunstner Peter Bonnén, der er medlem af Grønningen.
Ny struktur ændrer intet
Med Kulturministeriets driftstilskud fik Den Frie Udstillingsbygning nemlig også til opgave at tage sig af de kunstnersammenslutninger, der nu mangler et sted at udstille. Men en udstilling på Den Frie Udstillingsbygning kan få lange udsigter for Peter Bonnén og hans kunstnerkollegaer. For selv om der kommer nye kræfter i ledelsen, bliver det ikke nødvendigvis nemmere for kunstnersammenslutningerne at få deres værker ind i Den Frie Udstillingsbygning. 
" Det handler om, at vi ændrer vores struktur, så der er indflydelsesmulighed for andre kunstnere," siger Malene Ratcliffe til Information. 
Samtidig peger hun på, at den nye omstrukturering i Den Frie Sammenslutnings ledelse ikke kommer til at få den store betydning og ikke nødvendigvis gør det nemmere for kunstnersammenslutninger at udstille. 
"Vi er ikke hjemsted for en masse kunstnersammenslutninger, og det bliver vi ikke fremover. Andre kunstnersammenslutninger vil ikke få mere indflydelse. De får bare muligheden for at ansøge om en udstillingsperiode," siger Malene Ratcliffe. 
Ville ophæve suverænitet 
Den Frie Sammenslutning ejer udstillingsbygningen og har suverænt bestemt før i tiden. Nu omorganiserer ledelsen og opgiver deres suverænitet. 
"Vi får nu et eksternt fagudvalg med fire personer. Det er være to personer, som Den Frie Sammenslutning udpeger, mens Akademirådet vælger de to andre," siger Malene Ratcliffe. 
Hun understreger samtidig, at det er Den Frie Sammenslutnings egen ide at ophæve deres suverænitet. 
"Vi har selv stået bag udspillet til den nye ledelsesstruktur, hvor vi skal have en ny ekstern bestyrelse til at tage sig af husets drift og stå for brugsretten af huset, mens fagudvalget skal sidde fire år ad gangen". 
Dermed opgiver sammenslutningen sin suverænitet, hvilket skulle give kunstnere udefra større indflydelse og mulighed for at få udstillet deres værker. Men det kan have lange udsigter, hvis den nye struktur ikke kommer til at lette vilkårene for håbefulde kunstnersammenslutninger som Grønningen.

