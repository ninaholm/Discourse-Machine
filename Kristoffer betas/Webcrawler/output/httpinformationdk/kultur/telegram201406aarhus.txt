Aarhus modtager 145 millioner kroner som kulturhovedstad
Der er blevet afsat millionstøtte på finansloven til Aarhus, der er europæisk kulturhovedstad i 2017.


 Aarhus kan glæde sig over, at regeringen er klar med 145 millioner kroner, der skal bistå finansieringen af byen som europæisk kulturhovedstad i 2017.
Smilets by er sammen med den cypriotiske by Pafos udnævnt til at stå for den prestigefyldte kulturbegivenhed.
Det danske tema går ud på at gentænke måden, vi lever på, ved at sætte fokus på blandt andet byudvikling, integration, turisme og internationale samarbejder.
- Der er i dag to et halvt år til 2017, og på den baggrund glæder jeg mig over, at vi nu har sikret et markant statsligt bidrag til Aarhus 2017. Det er positivt, at vi nu har opnået tre fjerdedele af den statslige medfinansiering, siger borgmester i Aarhus Jacob Bundsgaard (S) i en pressemeddelelse.
 København var Europæisk Kulturhovedstad i 1996 som den første danske by, og der går sandsynligvis flere år, inden en dansk by kan smykke sig med titlen igen.
Jacob Bundsgaard er tilfreds, selvom Aarhus havde ansøgt om at få omkring 200 millioner kroner og derfor må nøjes.
Derfor er ambitionerne fortsat at sikre et højere beløb end de 145 millioner kroner, som nu er meldt ud, lyder det.
- Dagen i dag er derfor en vigtig milepæl i vores bestræbelser for at sikre den ønskede finansiering. Det er fortsat min ambition sammen med regionen og kommunerne i regionen at arbejde for at skaffe øgede bidrag via finansloven i år og i de kommende år, siger Jacob Bundsgaard.
Han mener, at valget af Aarhus har stor national betydning.
Det er kulturminister Marianne Jelved (R), der i dag har informeret om, at regeringen i forbindelse med finansloven vil afsætte 145 millioner kroner som bidrag.
Sønderborg kæmpede med Aarhus om at blive kulturhovedstad, indtil smilets by løb med sejren.
Europæisk Kulturhovedstad er et initiativ lanceret af EU's ministerråd i 1985 med det formål at bringe EU's befolkninger nærmere hinanden.
