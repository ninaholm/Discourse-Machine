Varulven er erotisk på en farlig og dyrisk måde
Efter nogle år med allestedsnærværende vampyrer, er varulven det klassiske monster, vi nu skal til at se i tv-serier. Og med dens indtog bliver der også sat fokus på andre aspekter af klasse, køn og kvindelig seksualitet


 
	Mens det især har været vampyrerne, der har bidt sig fast de seneste år – ikke bare i deres ofre, men også i et stadig større antal seere, er et nyt klassisk monster nu ved at træde længere frem på scenen.

	I HBO Nordics nye tv-serie Bitten, der er den seneste af en efterhånden lang række af populære horror/drama/romance-hybridserier, er det varulvene, der er i centrum. Og det er ikke tilfældigt.

	»Vampyren er efterhånden ved at være prøvet af, og har derfor ikke så meget nyt i sig længere,« siger Rikke Schubart, filmforsker på Syddansk Universitet. »Det er varulven, vi kommer til at se nu.«

	Mens de to monstre tilbage i 1800-tallet var næsten en og samme figur, står varulven og vampyren i dag for helt forskellige ting. Så selv om skiftet i monsterfokus i første omgang beror på markedets behov for variation, slæber varulven samtidig nye og andre aspekter af både klasse, køn og seksualitet med sig ind.

	Driftsdyret der nu kan være kvinde

	I Bitten møder vi den 28-årige Elena Michaels, der bor med sin reklamemandskæreste i Toronto, ernærer sig som fotograf og drikker cocktails med veninden. Samtidig er hun varulv, hvilket vi erfarer i den første episodes første scene, hvor hun midt under et ellers entusiastisk samleje pludselig får hjertebanken og synsforstyrrelser og må skynde sig ud af lejligheden, fordi hun er på vej til at forvandle sig.

	Elena er i tv-serien den eneste kvindelige varulv i verden, men i kulturhistorisk sammenhæng er det faktisk også bemærkelsesværdigt. Traditionelt set har varulvefiguren nemlig så godt som altid været en mand, men her er det altså et hunkønsvæsen, der foruden at spise forslugent og være seksuelt pågående over for kæresten, tager alt tøjet af og bliver dækket af hår, når hun med skrig, der bliver til brøl forvandler sig til ulv.

	»En kvindelig varulv kan ses som et udtryk for nogle ændrede kulturelle kønsmæssige forestillinger,« siger Mathias Clasen, ph.d. og videnskabelig assistent ved Aarhus Universitet. »Tidligere var det hovedsageligt manden, man kunne forestille sig, have de dyriske instinkter og være brutal. Der var ikke plads til, at kvinder kunne være rasende og have indre drifter, de kæmpede imod.«

	For varulven er nemlig i høj grad en driftsfigur. Nærmest for oplagt inviterer den til at blive fortolket i oldschool psykoanalytiske formuleringer om det dyriske id, som bliver forsøgt holdt nede af overjeget eller personaen, som Clay i Bitten med en jungiansk reference forelæser for sine antropologistuderende om.

	Andre film og serier har tidligere skildret teenagere, der bliver til varulve. Her er transformationen oplagt en metafor for de kropslige og følelsesmæssige forandringer, der indtræder i puberteten.

	»Den talemåde, at man bliver et frådende vilddyr, bliver taget helt bogstaveligt, når de hormonelle forandringer kommer til udtryk i den gamle horrorfigur,« siger Mathias Clasen.

	Og måske derfor er der efterhånden opstået en teenage-fankultur, der har taget det behårede bæst til sig, også blandt pigerne. Rikke Schubart fremhæver tilstedeværelsen af en lang række såkaldte cosplay communities på nettet, hvor unge kvinder ligger billeder op af sig selv klædt ud som varulve, og som man vel at mærke ikke kan tilslutte sig, hvis man som Twilight-fan er mere til vampyrer. Her bliver varulvfiguren også en mulighed for et nyt, mere aggressivt kvindeligt seksuelt udtryk.

	»Varulven er erotisk på en mere farlig og dyrisk måde,« siger Rikke Schubart. »Mens den kvindelige vampyr i bund og grund bare er en smuk kvinde med makeup, indbyder varulvefiguren til en mere spændende, provokerende og grænseoverskridende identifikation.«

	Den tragiske skæbne

	I modsætning til de stadig mere attråværdige vampyrer er varulven i dag dog også blevet tragisk figur, der er fanget af sine skæbne og underkastet sine dyriske impulser.

	»Vampyren har i løbet af det 20. århundrede gennemgået en gradvis humanisering og seksualisering. De romantiske vampyrer, som vi møder i for eksempel Twilight eller Anne Rices bøger er blevet et destillat af alt det, vi gerne vil være, eller alt det, vi drømmer om hos en partner; utroligt rige, utroligt smukke, utroligt veluddannede,« siger Mathias Clasen. »At være varulv, derimod, er en forbandelse, man mod sin vilje må tage på sig.«

	I Bitten går Elena kun modvilligt med til at genforene sig med den flok af varulve, hun hører til, da de har brug for hende til at finde de anløbne løse varulve, der har slået uskyldige mennesker ihjel. Hendes største ønske er bare at kunne leve et normalt liv som menneske.

	»Det kunne godt gå hen og blive en genrekliche,« siger Mathias Clasen. »Lidt a la Spiderman. Det er sur røv at være en varulv, men man må bruge sine overnaturlige kræfter til at udrette noget godt her på Jorden.«

	Klasseforskelle

	I en anden serie med varulvetematik, Hemlock Grove, der havde premiere i april sidste år, er hovedpersonen, Peter Rumancek, foruden at være varulv, en ubarberet, drikfældig, småkriminel, ung mand med romabaggrund, som bor med sin alenemor i en skurvogn uden for byen.

	På den måde står han som eksempel på, hvordan en bevægelse fra vampyren til varulven som monsteret i centrum også kan være et skift i forhold til, hvilke sociale klasser vi kommer til at se skildret. I modsætning til den pæne, veludannede overklassevampyr er det nemlig, som det især bliver tydeligt i de film og serier, hvor begge monstre optræder, et træk ved varulven, at den ofte er en marginaliseret, trailertrashagtig outsidertype.

	»Hvor vampyren er aristokrat, er varulven traditionelt en arbejderklassefigur,« siger Rikke Schubart. »Ved siden af zombien som er masseproletaren, er varulven den utilpassede proletar.«

	»Der er mere oprør i varulven,« fortsætter hun. »Typisk er det heller ikke vigtigt for varulvene at udrydde menneskene. Der er mange vampyrfortællinger, for eksempel Blade og Underworld, der handler om, at vampyrerne skal herske, men de fleste varulve-sagaer handler om, varulvene bare gerne vil have lov til at være i fred og bo et eller andet sted. Der er noget mere undertrykt ved varulven, som jo passer meget godt med, at den også selv skal prøve at undertrykke sin natur for ikke at forvandle sig.«

	Den besværlige figur

	Indtil for nylig har varulvefiguren været en del mere nichepræget end vampyren. Blandt andet fordi den rent dramaturgisk har været sværere at arbejde med, påpeger Rikke Schubart.

	»Vampyrerne ser godt ud og er rige og kan alt muligt cool, så man kan mere med vampyruniverset, mens varulven, der forvandler sig, har været en lidt sværere monster-figur at have med at gøre i en hel serie,« siger hun.

	Og måske derfor har den heller ikke været lige så entydigt i fremgang, som dens blodsugende kollega.

	»Varulven er lidt som en gammel bil, der hele tiden starter og stopper igen,« siger Mathias Clasen.

	Rikke Schubart fortæller, at der faktisk allerede i begyndelsen af 1990’erne blev forsøgt lanceret en tv-serie, der havde en kvindelig varulv i hovedrollen. She-Wolf of London, som den hed, fandt imidlertid aldrig det kvindelige publikum, man havde håbet på, den kunne appellere til, og producenterne endte med at stoppe serien igen efter halvanden sæson.

	Til gengæld lykkedes det i den grad at få de yngre kvinder, som på det tidspunkt allerede læste den såkaldte paranormale romancelitteratur, der blandede gyser- og romanceelementer, hevet ind i high -school-vampyruniverset hos Buffy the Vampire Slayer, hvorefter de er blevet hængende og efterhånden er blevet mere vant til horror- og fantasyverdenerne.

	»Hvor horror-genren tidligere i det 20. århundrede i form af film og tegneserier hovedsageligt henvendte sig til unge mænd, har vi en generation nu, hvor kvinder ser lige så mange – eller måske endda flere – overnaturlige film og serier,« siger Rikke Schubart.

	Og efter at vampyrerne har banet vejen for horroruniversets popularitet hos kvinderne, er de altså nu også, i modsætning til for 20 år siden, blevet klar til at tage imod varulven.

’Bitten’ kan ses på HBO Nordic

