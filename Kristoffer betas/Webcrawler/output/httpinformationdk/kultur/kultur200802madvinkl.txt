Mad fra alle vinkler i Kulturo
Kulturo undersøger vores madkultur, Sight and Sound inderviewer Wong Kar-Wai, Cover skriver om den danske designer-stjerne Cecilie Manz og Ekko tematiserer nypuritanismen


 Velkommen til magasinresuméet
Kulturo
Kulturo – tidsskrift for moderne kultur udkommer torsdag d. 6. marts under temaet mad. Der er politiske kommentarer til danskernes madetik – og til den selvmodsigende udvikling at madkultur bliver mere og mere hypet samtidig med at der findes flere og flere underlødige produkter i frysedisken.
Tidsskriftet bringer også flere kunstneriske indstik, for eksempel Jeppe Brixvolds tekst ØSTERS, forskrift - her en lille smagsprøve:
Næ, men her går det fint. Man ville nok ikke kalde det sne, men frostpartiklerne har lagt sig ved flisekanterne, de fyger uden at man helt kan se dem, altså i luften omkring os. Østers har også sin renhed, siger man, men de skal trods alt spises. Der er noget med deres køn, som forekommer os interessant. Noget med temperaturen i vandet. Stiger den? (...)
Helle Brønnum Carlsen skriver om madens æstetiske kommunikation og kunsthistorikeren Camilla Jalving om den thailandske kunstner Rirkrit Tiravanija madperfomances. Det er med andre ord et nummer der griber Mad an fra alle mulige vinkler og det i et flot design med både lækre og ulækre billeder.
Kulturo nr. 26, 2008, Udkommer: Torsdag d. 6. marts 2008, Koster: 75 kr.
Sight & Sound
Sight and Sound bringer et interview med insturktøren Wong Kar-Wai, som er aktuel med filmen "My Blueberry Nights". Det er hans første film på amerikansk og ud over de konkrete spørgsmål til filmen handler interviewet også om hvordan det var at arbejde i et fremmed land. Desuden byder magasinet på en temaartikel om filmfænomenet Indiewood og anmeldelser af en række bøger, dvd'er og film, heriblandt Von Triers "Direktøren for det hele".
Sight and Sound, vol. 18, issue 3, Udkom: Marts 2008, Koster: 97.75 kr i danske kiosker.
Cover
Det nyeste nummer af Cover har et lille interview med det feterede rockband These New Puritans i anledning af deres koncert i kødbyen under modeugen. Også den 35-årige designer Cecilie Manz interviewes - hun anses for at være en af Danmarks bedste designere. Manz fortæller om sin designerkarriere og om sit forhold til Japan. Martsnummeret af Cover er godt skrevet, lækkert illustreret og let at læse, hvis man trænger til et par opdateringer fra modeverdenen.
Cover, Udkom: Marts 2008, Koster: 49,50 kr.
Ekko
Det nyeste nummer af filmmagasinet Ekko er netop kommet på gaden, og med i købet får man Christian Monggaards bog om Anden Verdenskrig-filmen "Flammen og Citronen".
Ud over de mange spændende interviews og anmeldelser kører Ekko temaet 'Nypuritanisme' med en række artikler om blandt andet Jørgen Leth og en ny film om Klaus Riskær.
Og så vender Ekko relationerne på hovedet og lader en håndfuld filmfolk anmelde filmanmelderne, med stjerner og det hele. Politikens Bettina Heltberg får to stjerner og bemærkningen "Man kan i sit stille sind undre sig over, at hun overhovedet sættes til at anmelde film" med på vejen.
Ekko nr.40, Udkom: Marts 2008, Koster: 59 kr.

