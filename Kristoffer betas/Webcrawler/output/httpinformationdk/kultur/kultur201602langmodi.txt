De langmodige
Hvem er det lige, der stiller op som folketingskandidat? I skal ikke se på mig, jeg har andet at tage mig til. Og det har I vel også?


 Når man er arbejderbarn fra forrige århundrede, og i øvrigt har en alder, hvor man i alt fald burde være en smule voksen og mentalt ædruelig, er man ikke tilbøjelig til at sværme for tanken om en altomstyrtende revolution.
For det første skulle man være i stand til at forestille sig arbejderklassen, herunder altså ens nærmeste familie, udstyre sig med en gigastor rød fane, der tillader bevægelse henover landjorden uden at berøre selve jorden med fødderne, og i øvrigt være behersket af en eneste, til gengæld fælles tanke, nemlig: ned med lortet!
Sådan er verden og menneskene ikke skruet sammen, det ved man udmærket godt, også på venstrefløjen. De skridt, man tager hen mod et bedre samfund, behøver ikke at være socialdemokratiske små, de kan godt være lidt større, men udviklingen kommer aldrig til at foregå i løb, ikke engang i hastigt marchtempo. Det ved fornuftige mennesker også godt. Også på venstrefløjen.
Tålmodighed, en vis tålmodighed, langmodighed, er påkrævet og nødvendig. Men nogle gange bliver den godt nok sat på en hård prøve. Når man ligefrem skal stå og se på, at nogle begynder at gå direkte baglæns, nogle af dem fiffigt listende, i håb om at der nok ikke er nogen, der lægger mærke til det, andre frækt og ligefremt, vi gør som det passer os-typerne, så forstår man næsten ikke, at folk finder sig i det.
Når Simon Emil Ammitzbøll fra Liberal Alliance taler om at indføre en timeløn på 70 kroner, forstår man ikke, hvorfor der ikke er nogen, der lukker kæften på ham. Eller kræver at han selv får lov til at arbejde – eller hvad man nu skal kalde det – i Folketinget for en tilsvarende løn.
Og når endnu en direktør modtager en ’aftrædelsessum’ på 20 millioner, hvorfor melder LO sig så ikke straks på banen med at krav om, at den gavmilde holdning til folk, der bliver fyret oppe på direktionsgangen, også kommer til at gælde nede på fabriksgulvet?
Som man siger til sanseløse fulderikker på et natværtshus: Hvis du har råd til at drikke dig skidefuld, har du også råd til at tage en taxi hjem. Men nej, det sker ikke. De langmodige er nu engang langmodige, helt på samme måde som grådige direktører er grådige direktører og levebrødsfantaster som Simon Emil Ammitzbøll er levebrødsfantaster. Det er ad helvede til, men sådan er det.
Oldpersisk i Kiwi Marked
Langmodigheden er næppe kun et arbejder- og underklassefænomen. Man skal nok ikke regne med, at de hundredvis af undervisere og forskere, som netop er blevet fyret fra Københavns Universitet, vil være mere revolutionært opsætsige end deres lidelsesfæller længere nede af det sociale hierarki.
Nogle af dem har sikkert mulighed for at skaffe sig job i udlandet, men nok ikke alle. Man kan snarere se frem til, i en måske ikke så fjern fremtid, at indkøbscentrenes ’gratis’ tilbudsaviser bliver omdelt af skriftkloge teologer, og at flaskedrengen nede i Kiwi Marked vil være i stand til at føre intelligente samtaler på oldpersisk.
Sikke tider, sikker tider. Fakta vil få et helt nyt redskab i hænde for at få kunderne til at blive lidt længere: kassedamer, der velkvalificeret kan skændes med hinanden om Kants gudsbevis. Det må være ret underholdende at gøre på. Eller hvad med en økonom, der står for affaldssorteringen og gør sig højlydte overvejelser om, hvorvidt Informations klummeskribenter overhovedet er pengene værd.
Et folk har de politikere og den regering, det fortjener, siger man. Det er nok desværre ikke helt forkert. Men på den anden side: Er vi virkelig så ringe et folk, at vi har fortjent en statsminister, der ikke engang kan finde ud af at betale sine underbukser selv? Og som for skatteydermidler skal have dem ’tilrettet’.
Nu ved man jo ikke, hvad der sådan helt nøjagtigt foregår, når EU’s stats- og regeringsledere mødes, men sidst man hørte om Lars Løkke Rasmussen, når man ser bort fra den seneste måneds smykketumult, var da han forlangte flere og længere rygepauser under møderne.
Som ryger forstår jeg ham skam godt, men alligevel: Er det, hvad vi har fortjent? Er vi også så ringe et folk, at vi må nøjes med en oppositionsleder som selv ikke Clement Kjersgaard kan drive til at sige enten ja eller nej til at hendes parti vil føre en mere lempelig flygtningepolitik, hvis det får regeringsmagten.
Grønt lys
Ja, jeg ved det ikke. Det kan da godt være, at vi virkelig ikke er bedre værd. Hvem gider være medlem af et politisk parti? Hvem er det lige, der stiller op som folketingskandidat? I skal ikke se på mig, jeg har andet at tage mig til. Og det har I vel også?
Nede i Sønderjylland stiller Carl Holst op ved næste valg. Han kan sikkert ikke se, at han nogensinde har gjort noget, der burde gøre tanken utænkelig. Ok, en lokal kredsformand for Venstre er trådt tilbage i protest, men ellers har den charmerende yngre mand da fået grønt lys.
Han har jo været meget omtalt, alle kender ham, så mon ikke, han skulle have en helt god chance? I alt fald: han gider godt. Og det må jo være det afgørende. Simon Emil Ammitzbøll gider uden tvivl også, så har vi andre allerede to, vi kan skælde ud på. Fordi ingen af os selv gider. Sådan kan man selvfølgelig se på det. Når man ikke kan få den, man elsker, må man finde sig i dem, man ikke kan fordrage. Er det ikke sådan det gamle mundheld lyder?
Selv om tålmod, og med rette, anses for en dyd, kan langmodighed vel også blive for langstrakt? Trods alt.

