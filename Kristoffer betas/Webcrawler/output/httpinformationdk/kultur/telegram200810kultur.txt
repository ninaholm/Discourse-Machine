Kulturminister: Grund til bekymring



 Den konservative kulturminister, Carina Christensen, udtrykte bekymring for det danske sprog, da dets fremtid og funktioner blev diskuteret på en konference i dag på Det Kongelige Bibliotek.
 - Overordnet har det danske sprog det godt. Men jeg bliver da bekymret, når jeg hører debatten her, siger Carina Christensen til Ritzau.
 Konferencen var en opfølgning på den rapport, som regeringens sprogudvalg, med direktør for Det Danske Sprog- og Litteraturselskab, Jørn Lund, i spidsen, offentliggjorde i april.
 I rapporten "Sprog til tiden" kommer udvalget blandt andet frem til, at dansk på landets universiteter fortrænges af engelsk. I tråd med sprogudvalget vejledning mener kulturministeren dog ikke, at der er brug for en lovgivning på området. Men noget vil der ske.
 - Den største trussel mod dansk er undervisning på engelsk, siger formand for Dansk Sprognævn, Niels Davidsen-Nielsen, der ønsker universitetsloven ændret, så det danske sprog sikres.
 - Nu bliver rapporten sendt i høring, og så kommer der derefter en reaktion fra regeringen, siger kulturministeren.
