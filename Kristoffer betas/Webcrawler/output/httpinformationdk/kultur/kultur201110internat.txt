International kritiker trækker 'Lykke-Per' ud af glemslen
Oprejsning. Med 'Lykke-Per' fandt Henrik Pontoppidan den fortælleform, Dostojevskij og andre samtidige forfatterkolleger desperat ledte efter. En af verdens førende litterater, Fredric Jameson, anmelder begejstret den første engelske oversættelse af 'Lucky Per'
Nybrud. Henrik Pontoppidan skrev 'Lykke-Per' i 1904. Sidste år blev den oversat til engelsk, og nu har den amerikanske litterat Fredric Jameson nøje analyseret Pontoppidans hovedværk, som han mener på mange måder betegner et nybrud i europæisk romankunst.

Det var en undladelsessynd af de store, Naomi Lebowitz rådede bod på, da hun sidste år udgav den første engelske oversættelse nogensinde af Henrik Pontoppidans hovedværk fra 1904,Lykke-Per.Allerede i 1906 blev romanen oversat til tysk, og senere fulgte både franske, polske og russiske oversættelser, men den engelske udgave udeblev. End ikke det faktum, at Pontoppidan i 1917 fik tildelt Nobelprisen i litteratur, kunne ændre på dét forhold, men med Lebowitz' oversættelse er der skabt fornyet håb om, at Pontoppidans magnum opus for Det Moderne Gennembrud i Danmark med mere end 100 års forsinkelse endelig kan finde sin retmæssige plads i den engelsksprogede litteraturhistorie.I sidste uge blev det første skridt taget, da den verdenskendte amerikanske litterat og ekspert i modernistisk litteratur Fredric Jameson, leverede en syv sider lang og grundig analytisk gennemgang afLucky Peri det ansete litterære tidskrift, The London Review of Books.MelankolíIfølge Jameson betegner Pontoppidans roman på mange måder et nybrud i europæisk romankunst. Tiden er sidste fjerdedel af det 19. århundrede, hvor industrialiseringen bryder igennem i Danmark, og overleverede, men magtfulde nationalromantiske og kristelige synsmåder kæmper mod den fremstormende naturvidenskab. I et opgør med sit livsforsagende og pietistiske præstegårdshjem drager den unge Per, alias Peter Andreas Sidenius, ud i verden for at realisere sig selv som ingeniør og erobrer. Han har store planer om at anlægge et gennemgribende kanalsystem i Jylland, om at udnytte havets bølgeenergi, og om at gifte sig ind i en rig jødisk familie, der kan understøtte hans foretagender.»Men dette er, hvad der kommer ud af alle Pers planer og ønsker: han opgiver dem i det øjeblik, de ser ud til at lykkes,« skriver Jameson.Ifølge den amerikanske litterat er årsagen til Pers flygtige og skiftende interesser imidlertid langtfra den samme, som man finder hos Kierkegaard iForførerens Dagbogog hos Sartre iEnsom blandt mennesker,hvor hovedpersonernes hedonistiske, rastløse søgen skyldes deres eksistentielle angst for at binde sig.»Nej, jeg tror, sagen forholder sig anderledes,« skriver Jameson og fortsætter: »I det øjeblik han ved, at hans store projekt kan færdiggøres, mister han interessen, og han har ikke længere behov for at gøre det færdigt. Jeg tror, at når denne ejendommelige roman i den grad kom bag på sine samtidige læsere, så var det ikke på grund af dens særlige gestaltning af et velkendt romanstof. Det var, fordi den bragte en følelse af noget helt nyt med sig, nemlig en af disse endnu unavngivne og måske ligefrem unævnelige psykologiske opdagelser, som periodens romanforfattere — fra Dostojevskij til James — så desperat søgte efter i erkendelse af, at de traditionelle fortællingers formsprog havde udtømt sine muligheder.«Ifølge Fredric Jameson kanLykke-Persmentale tilstand bedst opsummeres i begrebet melankoli, der også optager mange af nutidens forfattere. Pers sindsstemning skifter konstant gennem bogen fra lys til mørk og tilbage igen, men i virkeligheden er det mest gennemgående karaktertræk hos ham hans manglende evne til overhovedet at føle noget for alvor. Som Jameson pointerer:»Manglen på følelse betyder ikke her det samme som et fravær af passion — Per har mange og forskellige passioner — men han evner ikke at lade nogen af sine passioner eller interesser stikke dybt.«DødsønskePå sin vis er Fredric Jamesons læsning afLykke-Perikke unik. Allerede den store ungarske filosof og litteraturkritiker Georg Lukács fremhævedeLykke-PerogDon Quijotesom de to eneste europæiske romaner, der til fulde imødekom hans personlige forestillinger om den gode roman — og også Lukács fremhævede Pontoppidans ironiske melankoli:»Pontoppidans ironi bunder i, at han altid lader sine helte sejre, alt imens en dæmonisk magt tvinger dem til at anse alt det opnåede for værdiløst og uegentligt og, i samme øjeblik de besidder det, at slippe det,« skriver Lukács.Når Jamesons anmeldelse alligevel påkalder sig interesse, skyldes det ikke kun, at hans stemme vejer tungt i det internationale litterære miljø, og at det, han har at sige omLykke-Perkan få stor betydning for den engelsksprogede verdens reception af romanen. Nej, det skyldes også, at han tager en anden teoretisk omvej end Lukács for at nå frem til samme pointe. Jamesons rute går via Freud og Lacan. Han skriver: »Pontoppidans opdagelse, hvis det er, hvad vi vil bedømme den til at være — frem for at reducere den til ældre narrative stereotyper — er noget, som ligger tættere på det freudianske eller lacanske dødsønske: Nemlig den forestilling, at der hinsides alle vore bevidste ønsker, hvad enten de nu går i opfyldelse eller ej, og hinsides alle de successer, som burde give os forløsning eller i det mindste en forbigående tilfredsstillelse, virker en eller anden udødelig drift, som aldrig kan sættes i bero (undtagen ved organisk død) — en drift, som 'mere er i os, end den er os', og som i sin umættelighed gør både successer og fiaskoer meningsløse.«Ikke ulykkeligIfølge Jameson må vi som læsere undgå fristelsen til en religiøs fortolkning afLykke-Per.Tonearten er hverken »eksistentiel patos« eller »pascalsk elendighed«. Pers hjemkomst til Jylland og til det barndomshjem, han oprindeligt tog afsted for at gøre oprør imod, skal ikke forstås som en desillusioneret tilbagetrækning fra verden. Lykke-Per ender ikke som en ulykkelig mand. Som Jameson afsluttende skriver:»Dette viser sig at have været romanens projekt — at forandre ordets betydning, at modificere vores forståelse af, hvad 'held' eller 'lykke' betyder. »Vi må forestille os Sisyfos lykkelig,« konkluderede Camus så fremragende som afslutning på sin bog om lidenskabernes futilitet. På netop samme måde må vi forestille os, at (...) Lykke-Per selv har formået at bringe sig hinsides både succes og fiasko.«Læs hele Fredric Jamesons essay i London Review of Booksher
