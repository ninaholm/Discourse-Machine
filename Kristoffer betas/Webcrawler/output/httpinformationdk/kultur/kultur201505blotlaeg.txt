Blotlæggelser



 Tænk, hvis Mette Høeg ikke havde været drevet af misogyni, og tænk, hvis hun havde inkluderet mandlige forfattere i sin undersøgelse og været en bedre litterær læser, så kunne vi i dag have diskuteret, ikke hende, men om nutidens litteratur er for privat og selviscenesættende? Det er en relevant diskussion, som i øvrigt også Peder Frederik Jensen havde fat i, da han skrev for en mere verdensvendt litteratur.
Høeg har sagt, at litteratur må have et højere formål end at være selvterapi. Det har hun ret i, ligesom hun har ret i, at der i den nye litteratur sker en dyrkelse af det narcissistiske. Blot formår hun ikke i den sammenhæng at kvalificere den afgørende diskussion om form og indhold.
Det er ikke vanskeligt at se, at tiden er til privat udkrængning, og at forfatterne står ved deres skrøbelighed med utrolig styrke. For eksempel også Cecilie Linds litterære tekst »Selvfølgelig må jeg være vred«, hvor hun suverænt og spejlende vrænger Høegs kritik, men samtidig også alligevel kommer til at bekræfte Høegs tese om kvindelig selvterapi i litteraturen. Eller tag den unge poet Rolf Sparre Johansson, som i sidste uge fortalte om, hvor hårdt og forvirrende det er at blive far.
At blotlægge sit indre er blevet en dyd hos en del forfattere. Fremfor at sætte grænser for den private udkrængning er tendensen at give los. Har det ikke også en grænse? Selvoptagetheden i litteraturen afspejler naturligvis en generel selvoptagethed i samfundet. Men alligevel, nu må det også kunne diskuteres, hvorvidt og hvordan forfatterne transcenderer det rent private og gør det relevant for en større offentlighed, gør det til litteratur?

