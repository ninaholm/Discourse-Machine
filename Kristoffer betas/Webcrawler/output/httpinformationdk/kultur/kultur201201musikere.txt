Musikere: Elbæk laver skyttegravskrig
Når kulturminister Uffe Elbæk taler om styrkelse af den rytmiske musik på bekostning af den klassiske er han med til at genoplive en gammel skyttegravskrig, som de fleste musikere med glæde har lagt på hylden. Det er en ’gammeldags’ måde at tænke musik på, mener flere aktører


 Den nye kulturminister Uffe Elbæk har ved flere lejligheder sagt, at han gerne vil styrke den rytmiske musik — og tage pengene fra den klassiske. Dermed genopliver han en gammel skyttegravskrig mellem den klassiske og den rytmiske musik, som mange musikere i dag har svært ved at forholde sig til. Det mener blandt andre lederen af organisationen for den eksperimenterende musik, SNYK:
»Det er gammeldags. Nærmest bagstræberisk. Jeg synes, vi er langt forbi den måde at tænke musik på. Musikere, komponister og organisationer arbejder på tværs af genrer, så skellet mellem rytmisk og klassisk musik er mest af alt en politisk konstruktion. Det er i hvert fald svært at kende den i virkelighedens musikliv,« siger Thorbjørn Tønder Hansen.
Det står i regeringsgrundlaget, at den rytmiske musik skal styrkes — og i valgkampen lancerede den nuværende kulturminister, Uffe Elbæk, sin såkaldte Marshallplan for kulturen, som blandt andet indeholdt et ønske om at give lige så mange penge til den rytmiske musik som til den klassiske:
»Mit forslag er, at støtten efter fire år fordeles ligeligt. Midlerne frigøres fra den klassiske musik gennem en reduktion i antallet af symfoniorkestre,« står der.
Også i forbindelse med udarbejdelsen af den nye musikhandlingsplan, som skal ligge færdig den første februar, kan man finde retorikken — selvom kulturministeren har modereret sine udtalelser noget i forhold til de bombastiske udmeldinger i valgkampen:
»Uffe Elbæk holder fast i skellet i forbindelse med den nye handlingsplan. Og det er synd, for det har været med til at skabe en splid i et musikmiljø, som faktisk arbejdede sammen og ligesom har droppet den der diskurs,« siger Thorbjørn Tønder Hansen.
Ministeren har været ude og sige, at det er vigtigt, at man ikke gør det til en skyttegravskrig. Men det er lige nøjagtig, hvad han selv har gjort, mener også den ordførende orkesterchef i Landsdelsorkesteforeningen, Finn Schumacker:
»Han medvirker til grøftegravning. Vel at mærke af en gammel grøft, som egentlig var lukket til for 10-15 år siden. Så på mange måder bomber ministeren musiklivet tilbage — bedst som vi var på vej et helt andet sted hen,« siger han og tilføjer:
»Hverken musikere eller publikum tænker i dag musik på den måde. Den nye musik går på tværs af de gamle grænser.«
I mandagens Information kritiserede flere repræsentanter fra musiklivet, at ministeren ikke havde inddraget musiklivet mere i udarbejdelsen af den nye handlingsplan. Ministerens retorik gør bestemt ikke den lukkede proces mere betryggende, mener Finn Schumacker.
»Det giver øget bekymring i forhold til, hvad der kommer ud af handlingsplanen. Vi vil jo gerne fremad og ikke tilbage,« siger han.
Trediveårskrigen
Også Danmarks Radios ensemblechef, Kim Bohr, som er kendt for at eksperimentere med blanding af genrer, mener, at retorikken er gammeldags:
»Trediveårskrigen mellem den klassiske og den rytmiske musik er afsluttet for længe siden efter min mening. Ud fra en kunstnerisk betragtning giver det ikke mening at tale om det på den måde længere. Der er vokset så meget op nedefra, som fuldstændig har overhalet det,« siger Kim Bohr og fortæller om, hvordan DR’s Underholdningsorkerster for nylig har givet koncerter med Under Byen og Tina Dickow.
Han kender ikke detaljerne i den nye musikhandlingsplan, men understreger, at ud fra et musikalsk synspunkt, er der ikke længere nogen kamp.
I Dansk Rocksamråd (ROSA) er man ikke helt enig i, at genreopdelingerne er blevet ligegyldige:
»Der er mange nicheområder, og så er der selvfølgelig nogle enkelte områder, hvor det støder sammen. Men langt de fleste vælger klassisk musik eller rockmusik, netop fordi deres interesse ligger der,« siger daglig leder Gunnar K. Madsen.
Men han er dog enig med sine kolleger i, at ministerens retorik er problematisk:
»Det er unødvendigt at sætte det op imod hinanden, når der skal fordeles penge. Det fører ikke nogen steder hen. Jeg hører til dem, der mener, at den rytmiske musik skal støttes, men det betyder jo ikke, at jeg er modstander af andre genrer. Eller at vi skal have en intern stammekrig omkring fordelingen af penge.«
Det har ikke været muligt at få en kommentar fra kulturminister Uffe Elbæk, som er på rejse i Kina.

