'Jagten på de røde lejesvende er manipuleret'
Ruth von Sperling, der præsenteres som 'den røde grevinde' i DR's dokumentar 'Jagten på de røde lejesvende', er kritisk over for, at der både kommer grove anklager mod hende og klippes væsentlige citater ud af programmet. Resultatet, mener hun, er et falsk billede af DR


 Tidligere redaktør af Orientering og leder af DR's interne undervisningsafdeling Ruth von Sperling blev chokeret, da hun så udsendelsen Jagten på de røde lejesvende på DR2.
»Der er nogle klare journalistiske problemer ved programmet. Det er manipuleret, og der er tale om manglende etik. Jeg kender journalist Jacob Rosenkrands Larsen som grundig og hæderlig, derfor undrer det mig, at han laver sådan en udsendelse,« siger hun.
Problemet bunder bl.a. i en underskriftindsamling fra 1973, som hun i udsendelsen konfronteres med. Her skulle hun sammen med andre i et dokument have opfordret til uforbeholden støtte til Folkefronten til Palæstinas befrielse, PFLP.
»Det er en anklage af grov karakter, som jeg og mange andre flere gange har tilbagevist som et falsum. Der er simpelthen tale om misbrug af navne. I programmet afviser jeg også igen og igen påstanden,« siger hun.
Et andet problem for hende er et citat, som Jacob Rosenkrands præsenterer hende for i dokumentet, hvor der står, at 'det ikke nytter at fordømme terror'.
»Jeg svarer, at 'der skal megen ond vilje til at hive det ud af sammenhængen og dermed slutte, at man går ind for terror'. Men den passage er klippet ud. Alligevel smaskes citatet op på skærmen, som 'ha, der kan I se hvilken ussel person, hun er',« forklarer Ruth von Sperling.
Måske rød
Siden 1960'erne har borgerlige politikere beskyldt DR for at være hjemsted for røde lejesvende med ekstremt venstreorienterede synspunkter.
- Kan man så ikke lave et program om de røde lejesvende?
»Naturligvis kan man det. Men jeg synes også, at programmet mangler at tage højde for den tid, som det foregår i. Det hele er taget ud af den sammenhæng, at der var tale om en tid, hvor der var opgør med alle former for autoriteter. Også i journalistikken,« siger Ruth von Sperling.
Alligevel siger hun i programmet, at Jacob Rosenkrands godt må kalde hende for 'den røde grevinde'.
- Hvorfor godtager du så det navn?
»Det var der nogle, som kaldte mig dengang. Men under interviewsituationen tænkte jeg bare, 'kom nu videre'.«
- Så du er ikke en rød lejesvend?
»Jeg står ved, at mit fokus altid har været andre steder end på de bonede gulve. Sådan er det stadig. Hvis det er at være rød, så er det fint med mig,« siger Ruth von Sperling og tilføjer:
»Jeg har været chef i mange år, men har aldrig spurgt ind til hvilken politisk holdning, mine ansatte havde. Jeg så på, hvad de kunne. Men præmissen for programmet skulle jo hives i land, og så synes de, det var morsomt med 'den røde grevinde'. Det skulle bare bevises, at vi var røde lejesvende.«
DR fremstilles ensidigt
Ruth von Sperling mener hverken, at DR er eller har været rødt.
»Programmet fremstiller et meget ensidigt billede. Det er også ok med mig, men det skal være sat ind i en større ramme.«
- Hvad savner du, at man forholder sig til?
»Programmet fortæller ikke, at DR som helhed ikke var præget af den slags, og det er en skam. Jeg kan slet ikke kende det billede af DR, som programmet viser. Men man finder, hvad man leder efter.«
- Men når du indrømmer, at du er en 'rød grevinde' i pro-grammet, har dem som kalder DR for røde lejesvende så ikke ret i deres kritik?
»Nej, det er det rene myteri. Der har været folk, som lavede tingene på en anden måde. Jeg kan kun sige, hvad jeg og mine kollegaer bedrev.«
- Men især politikeren Erhardt Jacobsen var jo efter DR. Og nu siger du vel i virkeligheden, at han har ret, i og med at du er en rød grevinde?
»Jeg siger ikke, at Erhardt Jacobsen havde uret hele tiden, men det var manisk. Man havde indtryk af, at han råbte og skreg af de mindste ting.«
Er måske forfængelig
- Man kunne jo mene, at du blot forsøger at fjerne fokus fra det, som programmet egentligt handler om?
»Det ville ligge mig meget fjernt, for det har jeg ikke nogen grund til.«
- Er det, fordi du klarede dig dårligt i interviewet, at du nu er kritisk?
»Overhovedet ikke. Jeg var en af dem, som lo meget - også af mig selv, men så har jeg set det igen med mere journalistiske briller, og der synes jeg, at programmet er dybt kritisabelt.«
- Jens Nauntofte har truet med at gå til Pressenævnet med sagen. Er det ikke at overdrive?
»Det vil jeg ikke kommenterer. Han må have sine gode grunde til at gøre det, og det har jeg ikke.«
- Er I måske bare forfængelige?
»En lille smule forfængelig er man vel altid, men det lægger langt ud over at være forfængelig at forsvare sig imod nogle anklager om, at man har støttet terrorister. Det er dybt krænkende. Så hvis det er, at være forfængelig så for min skyld gerne,« siger Ruth von Sperling.

