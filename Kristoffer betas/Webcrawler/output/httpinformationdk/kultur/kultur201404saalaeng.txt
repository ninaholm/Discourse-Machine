Så længe det varer



 
	Fjerde sæson af Game of Thrones kan ses i Danmark fra på mandag. Man glæder sig selvsagt, men kan ikke lade være med at være lidt spændt på, om serien vil holde niveau. Der er nemlig en trist tendens til, at selv de bedste tv-serier lægger langt bedre ud, end de slutter. Som om den spændstighed, hvormed serien bygges op, så godt som altid viser sig ikke at være tilstrækkelig langtidsholdbar. Sidste år blev det tydeligt, at den ellers fantastiske serie Mad Men skulle have været kortere. Sjette sæson var en lang række af forudsigelige gentagelser: Don Draper drikker for meget sprut og dyrker for meget sex, mens reklamebureauet med de stadig flere navne kæmper for sin overlevelse. Og den meget hypede True Detective begyndte med en mangfoldighed af forståelsesmuligheder og velspillet underspillethed, men endte som en simpel detektivserie med karikerede skurke og heltemodige detektiver.

	Herhjemme gælder det samme for de mest profilerede serier. De første afsnit af Krøniken var sprudlende, men det endte så tungt, at man næppe orkede at se den til ende. Serien mistede pusten, da Erik døde, sagde man dengang, og manuskriptforfatterne må have hadet netop den analyse, for det var jo modigt at lade seriens hovedperson dø. Men kritikken er helt berettiget, for det var Erik, der skabte både ustabilitet og fremdrift i serien. Og Arvingerne nåede – ligesom True Detective – at udvikle sig fra det eminente til det trivielle allerede i løbet af første sæson. Selv Matador har en tendens til ikke at holde niveau mod slutningen af fjerde sæson. Da først det store historiemæssige klimaks, krigen, er overstået, bliver det hele lidt tilfældigt og ufrivilligt komisk – meget godt illustreret af Viggo Skjold Hansens transformation fra en ihærdig og markant figur til en ynkelig og slatten parodi på sig selv. Ikke noget der fratager Matador titlen som den suverænt bedst skrevne danske tv-serie til dato, men ærgerligt er det alligevel.

Game of Thrones har foreløbig beskrevet en støt, opadgående kurve – ingen forcering og fortsat flertydighed i personerne. Og trods fremdrift i historien har man ingen sikker følelse af, hvor vi skal hen. Og så den geniale ustabilitet, der ligger i, at alle kan dø når som helst – og at man derfor aldrig kan vide sig sikker på, at ens helt er med i næste episode. Lad os håbe, at det bliver undtagelsen, der bekræfter den kedelige tendens. Og lad os i hvert fald nyde det, så længe det varer.

