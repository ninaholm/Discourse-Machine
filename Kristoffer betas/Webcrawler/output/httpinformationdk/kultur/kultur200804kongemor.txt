Kongemord og dronningevold
Filminstruktøren Kathrine Windfeld, der lige nu er aktuel med filmatiseringen af Hanne-Vibeke Holsts politiske drama 'Kongemordet', er ikke bange for at blive sat i bås som feministisk filminstruktør. 'I'm on a mission', som hun siger


 Magt er det altoverskyggende tema i Kongemordet. Det er på samme tid historien om det politiske spil om magten hos de svenske socialdemokrater, og historien om en mands voldelige magt over sin hustru. Det politiske og det personlige drama spejler sig i hinanden, og det kan ikke være anderledes, mener Kathrine Windfeld, der ser film som beskrivelse af virkeligheden - og gerne kvinders virkelighed.
Den 13. april er der dansk tv-premiere på tv-serien Kongemordet, der i fire afsnit skildrer den tidligere finansminister Gert Jacobsens kamp om formandsposten i det svenske socialdemokrati. Og den selvsamme kommende konge, Gert Jacobsens gennembankning af sin kone Linda derhjemme. 
- 'Kongemordet' er ligesom 'Kronprinsessen' skrevet af den danske forfatter Hanne-Vibeke Holst og filmatiseret i Sverige, med svenske skuespillere. Men hvorfor ikke i Danmark?
"I princippet er det ikke mig, der skal svare på det, men dem der sidder på pengene. Men jeg kan sige, hvad jeg tror," griner Kathrine Windfeld, der er overbevist om at det hér, som i hendes film, handler om magt: 
"Dem, der sidder på pengene, er dem, der har magten, og hvem er det? Det er nok ikke dem, der har kønnet eller livssituationen til fælles med kronprinsessen. De synes ganske enkelt ikke, at det var dramatisk stof, så de takkede nej. Jeg tror absolut, at mange i Danmark gerne ville have lavet Kongemordet, men når nu vi havde lavet Kronprinsessen, og det gik så godt som det gjorde, var det meget naturligt, at det samme hold også lavede Kongemordet." 
Det er overhovedet ikke et problem, at den er blevet filmatiseret på svensk, hvis man spørger Kathrine Windfeld, for Hanne-Vibeke Holsts politiske romaner baserer sig på nogle arketyper, som de fleste lande kender. 
"De fleste lande har en ung kvinde på vej op, en ældre kvinde, der hjælper, og to alfahanner, der slås om partiets toppost. Det fede ved at lave serierne i Sverige er også, at man slipper for hele den nøgleromans-diskussion, om hvem personerne i den virkelige politiske verden svarer til, som jeg personligt synes er lidt uinteressant," konstaterer Kathrine Windfeld. 
"Det eneste rigtigt irriterende er, at jeg skal bo i Stockholm i et halvt år, og ikke se min familie," griner hun afvæbnende.
Hustruvold
Det er den konstant forslåede og ydmygede politikerfrue, Linda Jacobsen, spillet af Marie Richardson, der har hovedrollen i Kongemordet.
Og det er hustrumishandlingstemaet, der har optaget Kathrine Windfeld mest i processen med at instruere. Også selv om det har været et uhyggeligt svært emne at arbejde med. 
"Jeg er meget overrasket over, hvor påvirket jeg blev under arbejdet. Kronprinsessen var en glad og livsbekræftende historie, mens Kongemordet er meget mørkere og tungere. Jeg synes, det var rigtig svært, at se på den ydmygelse Linda udsættes for. Hun bliver så utroligt ydmyget." 
Det vigtige er, mener Kathrine Windfeld, ikke at blive stående ved det første og indlysende spørgsmål: Hvorfor går hun ikke fra ham?
"Gennem arbejdet med filmen, forstod jeg pludselig i højere grad, at det går begge veje. Folk har tit noget andet med sig, der gør, at de ender, hvor de gør. Der er masser af stof i Linda og Gerts ægteskab, som mange kan nikke genkendende til. Måske ikke netop de gange han går langt ud over stregen, men der er masser af plads helt op til stregen, og et sted i det mellemrum er vi jo alle sammen en gang imellem." 
For Windfeld giver det stor mening at have været instruktør på en film, der beskæftiger sig med hustruvold som tema, når det viser sig, at opkaldene til den svenske hotline for voldsramte kvinder steg, efter at serien rullede over skærmen i Sverige. 
"Det steg med 50 pct!. Det er jeg glad for og utrolig stolt over."
Kvinder og film
Udover at beskæftige sig med den kvindelige vinkel i sit arbejde, er Kathrine Windfeld medlem af kvindenetværket WIFT (Women in Film and Television), der arbejder for at gøre kvinder i filmbranchen mere synlige. 
"Det ser jo dårligt ud, må vi erkende. Det ser uhyggeligt dårligt ud," svarer Kathrine Windfeld, på spørgsmålet om, hvordan filmbranchen har det, hvis man har kønsbrillerne på.
"Nu har vi brugt mange år på at prøve at sige, at vi alle sammen skal være søde ved hinanden, og der sker ikke en skid. Så der skal kvoteres. I Sverige har man indført, at 40 pct. af filmene skal instrueres af kvindelige instruktører. Sådan! Film er historieskrivning. Hvorfor skal halvdelen af befolkningens liv ikke beskrives? Der skal være kvindelige hovedroller i alle afskygninger, og kvindelige skuespillere skal have noget at lave, også efter de er fyldt 32. Der skal være beskrivelser af vores liv." 
Lyd på begge køn
Det er ikke nok, at kvinder bliver portrætteret af mænd, selv om det gøres nok så nuanceret. 
For Kathrine Windfeld er humlen, at alt for mange kvindelige erfaringer går tabt, og hun illustrerer sin pointe med en anekdote om instruktionen af en sex-scene under filmatiseringen af Olav Hergels roman Flygtningen. 
"Da jeg tog mine hovedtelefoner på og hørte sexscenen, kunne jeg høre den kvindelige skuespillers stønnen, men ikke den mandlige. Han sagde ikke noget. Men når en kvinde går i seng med en mand, hører hun jo ham. Og der sidder jeg som kvindelig instruktør og skal beskrive min verden, men jeg kan ikke høre manden. Hvis jeg havde været en mandlig instruktør, så havde det måske været et helt normalt verdensbillede, kun at høre kvinden. Men jeg rejser mig fra min stol, og går hen til den mandlige skuespiller og siger, at han godt må sætte lidt lyd på." 
- Ville der ligefrem komme nye temaer på banen, hvis der var flere kvinder i filmbranchen? 
"Ja, det er jeg overbevist om," siger Kathrine Windfeld, men understreger i samme øjeblik, at det ene perspektiv ikke er bedre eller vigtigere end det andet. 
"De skal bare begge være repræsenteret, og lige nu er det ene perspektiv underrepræsenteret. Og eftersom jeg tilhører det underrepræsenterede køn, er det klart at jeg må op på barrikaderne. Fordi - det ikke kan være rigtigt."
"Alt hvad jeg laver vil have en vis feministisk holdning, for den er så grundlæggende hos mig. Jeg vil altid vende tilbage til det politiske. Det ligger som en grund for, hvad jeg laver, og selv om jeg lavede en romantisk komedie vil det stadig være en Kathrine Windfeld-film - for hende er jeg."

Første afsnit af Kongemordet kan ses på DR1 den 13. april klokken 20.
Kathrine Windfeld er for tiden i gang med filmatiseringen af Olav Hergels bestseller Flygtningen, der får premiere til januar næste år.

