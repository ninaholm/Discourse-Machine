Pornofirma dømt for at krænke Tivoli
Højesteret straffer firma, der har sendt porno på københavnsk tv-kanal under navnet "Tivoli Night".
Pornofilm sendt på en københavnsk tv-kanal må ikke snylte på den verdenskendte forlystelseshave Tivoli, har Højesteret slået fast... 


 Pornofirma har krænket Tivoli
Højesteret straffer firma, der har sendt porno på københavnsk tv-kanal under navnet "Tivoli Night".
Pornofilm sendt på en københavnsk tv-kanal må ikke snylte på den verdenskendte forlystelseshave Tivoli, har Højesteret slået fast.
Firmaet Innocent Pictures ApS. er torsdag blevet straffet med en bøde på 50.000 kroner, fordi det krænkede Tivolis varemærke ved at sende porno under navnet "Tivoli Night."
Desuden får Tivoli et plaster på såret i form af 300.000 kroner i vederlag, erstatning og godtgørelse.
Krænkelsen skete i 2007, da "Tivoli Night" i natlige programmer på Kanal København dukkede op.
I første omgang blev Innocent Pictures, der delvist ejes af tvpc.dk, som igen ejes af Claus Sørensen, også dømt af Sø- og Handelsretten. Men firmaet ankede til Højesteret. Argumentet for frifindelse var blandt andet, at "tivoli" også må kunne bruges i en seksuel kontekst.
Men dommerne ryster altså på hovedet. Tivoli er beskyttet i henhold til varemærkeloven. Varemærket kan lide betydelig skade, når udsendelser med porno lanceres med ordet Tivoli, lyder det.
Oveni bøde og erstatning dømmes firmaet til at indrykke annoncer i Berlingske Tidende og Børsen med gengivelse af dommen.
De dømte skal desuden betale 75.000 kroner i sagsomkostninger til Tivoli.
