’Det er bare narkomansprog’
På Vesterbro er forholdet mellem beboere og socialt udsatte anstrengt, og børnefamilierne er begyndt at tage juraen i brug for at få stofbrugerne væk fra deres opgange. I weekenden skulle en fiktiv retssag så sætte fokus på, hvordan kvarteret kan løse sine konflikter


 
	Martin Petersen tager plads i vidneskranken. Han er mangeårig Vesterbrobeboer af den lidt flippede slags med halvlangt, pjusket hår og bløde værdier. En rigtig humanist, fortæller han, der altid har troet på alt det der med at udvise rummelighed og tolerance over for dem, der ikke er som en selv. Men på det seneste er han blevet desillusioneret.

	Han var en af dem, der kæmpede hårdt for, at Vesterbro skulle have et fixerum til stofbrugerne, og havde ikke nogen indvendinger mod at blive nabo til det.

	»Men nu, hvor det er kommet, har det jo bare betydet, at alle pusherne står ude foran min opgang, fordi det er der, deres kunder er. Når jeg går tur med min datter, skal jeg helt ud på vejen for at komme forbi dem,« siger han.

	»En dag, vi gik forbi en narkoman, spurgte min datter mig: ’Far, skal jeg også stikke en sprøjte i tissekonen, når jeg bliver voksen?’«

	Gethsemane Kirke i den københavnske bydel Vesterbro er denne lørdag omdannet til en retssal. Det sker som en del af et »urbant eksperiment« arrangeret af netværket Supertanker i samarbejde med lokale kræfter. Gennem de seneste år er den ressourcestærke middelklasse i stort tal flyttet til bydelen, og det skaber gnidninger med de udsatte grupper, der bruger området som base. Ideen med arrangementet er at finde løsninger på konflikterne mellem det hippe Vesterbro og det beskidte Vesterbro.

	Høje hæle og solidaritet

	Et par høje hæle klaprer mod gulvet. Tv-værten Anja Bo, der selv bor på Vesterbro, er trådt ud af sin vante rolle som journalist og ind i en ny: Som en rigtig sagfører spankulerer hun frem og tilbage foran den improviserede vidnebænk og indkalder sine vidner.

	Hun er sammen med sin tidligere kollega fra DR2 Deadline Martin Breum advokat i denne fingerede retssag. De procederer for to forskellige perspektiver på situationen, og hvordan bydelen kommer videre. Hun for den klassisk solidariske tilgang: At de ressourcestærke må yde en ekstra indsats og udvise forståelse. Han for at nok er nok: At balancen er tippet, så de bredeste skuldre bærer en langt større byrde end rimeligt, og at der må andre metoder i brug.

	Det fremfører Breum ’vidnet’ Martin Petersen som eksempel på. For det stiller store krav til ens pædagogiske evner at give sine børn svar på spørgsmål som dem, Martin Petersens 9-årige datter stiller. Så når stofbrugerne i deres rus råber usammenhængende, prøver han at bagatellisere det: »Det er bare narkomansprog.«

	Den frustrerede beboer er nået til den konklusion, at der er grænser for, hvor stor solidaritet de ressourcestærke på Vesterbro kan og skal udvise. Resten af København må også udvise solidaritet med Vesterbro. Hvorfor laver man ikke også fixerum på Amager og i Sydvest i stedet for at centrere problemerne på Vesterbro, spørger han under sin vidneforklaring.

	Snævre rammer

	Valget af en retssag som form er sigende for stemningen i kvarteret. De ressourcestærke beboere bruger stadig oftere juraen som middel i konflikterne med de socialt udsatte. Det forklarer vidnet Jakob Hjuler Tamsmark, der er forstander for Settlementet, der er en frivillig social organisation i bydelen.

	»På værestedet i Istedgade oplever vi, at brugerne ikke længere må gå ud med skraldespanden efter lukketid, fordi der kommer klager. Vi bliver truet med sagsanlæg. Huslejen stiger, og trods borgmesterens forsikringer følger midlerne sjældent med,« siger han. Han kigger sig lidt opgivende omkring efter Københavns socialborgmester Jesper Christensen (S), der åbnede arrangementet, men må konstatere, at politikeren allerede er videre i dagens program.

	»Det er fristende at opfatte det, du beskriver, som de nytilkomnes mangel på solidaritet,« følger advokat Martin Breum op.

	»Men kunne det ikke være, borgerne er nødt til at ty til juraen, fordi de i mange år er blevet udsat for brud på de sociale konventioner?«

	»Nej,« svarer Jakob Hjuler Tamsmark, »jeg tror, rammerne bliver snævrere. Når der åbner nye smarte cafeer, indfører de regler, der betyder, at de udsatte ikke længere må sidde på kantstenen. Hvor skal de så gå hen?«

	At fordoble et problem

	Den udvikling mærker også Maj-Britt Wik, der har været hjemløs gennem halvandet år. Lige siden hun kom ud af et voldeligt forhold, fortæller hun, da hun tager plads i den røde vidnestol i kirkens skib.

	Hun har både mærket den solidaritet, som Anja Bo argumenterer for, er vejen frem – og det pres, som den pæne middelklasses indtog skulle have sat den under.

	Da hun blev hjemløs, mødte hun en vesterbrobeboer ved navn Ulla, der tilbød, at Maj-Britt kunne flytte ind hos hende. Men det var en stakket frist. En dag blev Ulla indlagt på hospitalet, og kort efter ringede fogeden på døren. Udlejeren havde fået indtryk af, at lejligheden i strid med reglerne var blevet fremlejet til Maj-Britt. Måske havde de andre beboere i opgangen sladret.

	»De havde vist gerne villet af med os i et stykke tid, så lejligheden kunne laves om til noget mere smart,« siger hun lidt bittert.

	»Så var vi pludselig to hjemløse. Jeg forstår ikke, at man fordobler problemerne på den måde.«

	Hendes talestrøm forstyrres af og til af et par småbørn, der er utilfredse med at tilbringe dagen i en mørk kirke, mens solen skinner udenfor. Ud over Maj-Britt er de socialt udsatte, som der tales så meget om, ikke rigtig repræsenteret. De fremmødte ser foruden socialarbejdere og aktivister primært ud til at være den ressourcestærke middelklasse. Tydeligst eksemplificeret ved mødre i sommerkjoler med deres afkom på skødet. Og unge med hipstersmarte skaterkasketter.

	No surrender

	Efter vidneudsagnene går advokaterne til den afsluttende procedure. Martin Breum finder, at der er ført bevis for hans påstand om, at områdets beboere stilles helt urimelige krav om forståelse.

	»Vi har hørt, hvordan de ressourcestærke allerede gør rigtig meget. Og der er ikke noget, der taler for, at tilflyttere er forpligtet til at yde en større indsats, end de har lyst til,« konkluderer han. »Der tegner sig et ønske om dialog mellem folk på Vesterbro, men ikke mindst om handling fra vores folkevalgte. Pligten til at handle må være ligeligt fordelt.«

	Hans modpart er, ikke overraskende, uenig.

	»Breum siger, at solidariteten er forsøgt, men jeg tror, vi alle ved, det er forkert. Med tilkomsten af nye, ressourcestærke grupper, har Vesterbro aldrig haft så gode forudsætninger for at være solidarisk,« pointerer hun.

	»Der er en grund til, at vi hvert år hejser et banner på Istedgade, hvor der står ’Vesterbro overgiver sig aldrig’. Det bliver heller ikke tilfældet denne gang.«

