Land og by er ved at vokse fra hinanden
Efter folketingsvalget sad mange tilbage med en slags aha-oplevelse: Er Danmark splittet op i to halvdele, land og by? Ja, siger etnologen Mark Vacher. Og ikke bare på grund af provinsens lukkede daginstitutioner og manglende arbejdspladser. Splittelsen mellem land og by bunder i højere grad i fundamentalt forskellige opfattelser af, hvad det gode liv overhovedet er
’Bymenneskene bruger fritiden på at bygge en hule i deres gamle villahaver og køre mountainbike med deres venner. Ellers kan de ikke mærke, hvem de er,’ siger Mark Vacher, der som etnolog selv har været med til at udvikle projekter, der skulle sikre storbyhaver med spiselige planter.


 Hvert et gadehjørne i Tønder og opland er siden folketingsvalget blevet endevendt i jagten på svar på spørgsmålet: hvorfor prioriterer danskerne så forskelligt? Jobmangel, lukning af institutionerne og fremmedhad har fået skylden for den gule klat hen over især de landlige områder på danmarkskortet, som Dansk Folkeparti-stemmerne til manges overraskelse dannede efter en valgkamp, hvor mange i de største byer ellers havde været mest optaget af de nye værdier, som Alternativet havde sat i spil.
Ifølge etnolog Mark Vacher, lektor i europæisk etnologi på Københavns Universitet, som har specialiseret sig i urbanitet, findes der en grundlæggende splittelse mellem land og by, som ikke bare handler om politik, men også om værdier. Og som det er nødvendigt ikke kun at kigge mod Tønder for at forstå.
For det er faktisk byboerne, der har bevæget sig væk fra de værdier, der i dag primært dominerer i provinsen, men som engang herskede i hele landet. Den bevægelse fra land til by, vi har set over de sidste to generationer, hvor befolkningen i landdistrikterne siden 1940 er blevet halveret, mens befolkningen i byerne er blevet fordoblet, har nemlig betydet, at Danmark er gået fra overvejende at være et produktionssamfund til i dag stadig at bestå af produktionscentre på landet, men især af konsumcentre i byerne. Og værdierne i konsum- og produk- tionssamfundet er så forskellige, at det kan være svært for os at sympatisere med folk, som lever under en anden samfundsnorm end os selv.
Byrummet er nemlig et sted, der faciliterer forbrugeren, som er kendetegnet ved at stræbe efter at være i kontakt med sig selv og mærke sine behov. I produktionssamfundet, derimod, ser man sig selv som del af et produktionsapparat.
»Det at gå på arbejde er det vigtigste i produktionssamfundet, hvor din arbejdskraft er en vare. Præmissen er, at din krop er et instrument – ikke en krop, der skal lægges mærke til,« siger Mark Vacher, som understreger, at der naturligvis er folk i byen, som relaterer sig mest til produktionssamfundets værdier og omvendt.
»Men pointen er, at der er stor forskel på idealet om hele tiden at mærke sig selv, og logikken om at man skal arbejde hårdt for at fortjene sin fritid,« siger Mark Vacher, som peger på kulturanalytikeren Jean Baudrillard, som i en række tekster fra 1960’erne om konsumsamfundet sætter ord på det nye skel.
»Baudrillard var en af de første til at påpege, at der ikke længere kun var modernitet og produktion, men at der var andre dynamikker på spil. Hvor vi engang gik på fabrik, og det var det, der gjorde os vigtige i en samfundsmæssig optik, er forbruget noget, man putter ind i sig, og derfor medfører forbruget et skifte i, hvordan vi er vigtige i samfundet.«
Konsumlogik i byudvikling
Ifølge Mark Vacher afspejles de dominerende værdier i konsumsamfundet tydeligt i den måde, der bygges nye bydele på i de store byer. Det vigtigste er ikke, at hjemmet ligger tæt på arbejdspladsen, men at det ligger i nogle omgivelser, hvor vi har mulighed for at dyrke os selv. Det er ombygningen af det gamle Irma-tårn i Rødovre et eksempel på. Mark Vacher sad selv med i den tænketank, som skulle udvikle projektet, og han hæfter sig ved, at al beplantningen skulle være spiselig, såkaldt urban gardening. Det, mener han, vidner om, at det performative aspekt er afgørende for mange bymennesker.
»I 1960’erne og 70’erne gik man ned i supermarkedet. Man havde ikke behov for at mærke, hvor salaten kom fra, for det var sgu ikke ideelt at bruge tid på at skulle ned og plukke sin egen salat. Og sådan tænker mange også i produktionssamfundet i dag,« siger han og henviser til, at diskussionen om det gode byrum i København også afspejler konsumtankegangen. Den kredser nemlig ofte om idealet om at skabe offentlige rum, hvor der er mulighed for at dvæle og tale sammen.
»Men hele det med, at man skal sætte sig ned og dvæle, er netop antitesen i de rum, hvor kroppen er en del af produktionsapparatet. På landet er konceptet med at nørde sig selv ikke bærende,« siger Mark Vacher og understreger igen, at det er for firkantet at sige, at der ikke er noget dvælende i provinsen.
»Det er der i høj grad, men det foregår primært, når man kommer hjem, og i mindre grad som alle mulige projekter uden for hjemmet. Dermed ikke sagt, at alle i byen går rundt og tænker, at de ikke har fortjent at holde fri, men forestillingen om det gode liv kan være meget varierende – selv i et lille land som Danmark,« siger Mark Vacher.
Sidde og sidde
Mange bymennesker har ifølge Mark Vacher en mere flydende grænse – eller slet ingen grænse – mellem arbejde og fritid, end det er tilfældet i produktionssamfundet. Bymennesket betragter fritiden som en mulighed for at realisere sig selv. Derfor er det vigtig, at fritiden er fyldt op med aktiviteter og projekter.
»Bymenneskene bruger fritiden på at bygge en hule i deres gamle villahaver og køre mountainbike med deres venner. Ellers kan de ikke mærke, hvem de er,« siger Mark Vacher
Fritid i produktionssamfundet er imidlertid noget, man har gjort sig fortjent til.
»Derfor er der i produktionssamfundet stor værdi i at sidde ude på sin terrasse og slappe af og bare sidde og sidde, som jeg kalder det,« siger Mark Vacher og påpeger, at de modstridende forståelser af, hvad værdifuld fritid er, er afgørende for at forstå, hvorfor vi kan have så svært ved at sætte os ind i, at nogen vil leve deres liv på en anden måde end os selv.
»Det kan for eksempel være meget svært for mig og mine byvenner at forstå, at man bare kan sidde og sidde der med sin kaffe. I konsumsamfundet er det ikke sådan, at man, når man kommer hjem og har fri, endelig er færdig med at udstå noget. Man forventer, at arbejdet giver én noget tilbage.«
Derfor er arbejdet også identitetsskabende på forskellig vis: Hvor en ansættelse er afgørende for den enkeltes selvforståelse i produktionssamfundet – det er den, der gør, at der kommer mad på bordet, og at man gør sig fortjent til en fritid – er det i højere grad profession og uddannelse, der er afgørende i konsumsamfundet, hvor man oftere skifter job og generelt ikke er lige så tæt knyttet til sin arbejdsplads, som det er tilfældet i produktionssamfundet.
»Når man bor i byen, er man ikke arbejdsløs, men ved at skrive en bog. Når man er arbejdsløs på landet eller i provinsen, kan man til gengæld virkelig mærke det.«
Hysteri
Det er ikke bare fritiden, der er et projekt i konsumsamfundet. Det er kroppen også.
»Det hele er fandeme et projekt,« som Mark Vacher siger.
»Prøv at tage dine fætre og kusiner fra provinsen med ind i smoothiebaren i Torvehallerne. Det hedder ’boost det ene’ og ’boost det andet’, og man blander noget, som man ikke kan forudse, hvordan smager. I hele det der ’jeg skal kunne mærke, hvad jeg vil have og kende mig selv’ ryger vi ud i en hel masse valg. I produktionssamfundet virker det kompliceret, uoverskueligt, fragmenteret og, ja, unødvendigt,« siger Mark Vacher og påpeger, at det samme er tilfældet med konsumsamfundets »besættelse af kroppen, hvor man skal mærke efter, hvad for en krop, man gerne vil have«:
»Hvis man ikke kan efterleve det, er man en doven taber. I produktionssamfundet anses den slags som noget hysteri – der er noget tomt, noget hult over det.«
Og det samme skel kan ifølge Mark Vacher ses mellem ferieidealerne for i de to samfundstyper. I artiklen »Consuming Leisure Time, Landscape of Infinite Horizons« har han gennemgået, hvordan den voksende middelklasse i 1960’erne begyndte at forbruge den danske kystlinje, og sommerhuskonceptet opstod. Han viser i artiklen, hvordan en række film fra perioden, som begynder at have sommerferien som ramme, herunder Far til Fire-filmene, illustrerer feriens nye status og tilstedeværelsen af en ny, forbruger-orienteret klasse. Tendensen understreges af, at danskerne i samme periode begynder at forbruge masseturisme, som især bliver manifesteret med Spies.
»Med den nye forbrugende klasse begynder der at opstå en opfattelse af, at når du får fri, har du tom tid, som skal fyldes op med noget,« siger Mark Vacher.
Og fordi turisme uanset variant er forbrug, er det ikke bare konsumsamfundet, der forbruger turisme. Det gør man også, når man tager på ferie i produktionssamfundet. Det er blot en anden form for forbrug, forklarer Mark Vacher:
»Det, der sker i de år, er, at når producenterne har fri, bliver de pludselig konsumerende. Det er der, den vælter. Det interessante ved charter er netop, at det er produktionsfolket, der tager fri for at tage på ferie,« siger Mark Vacher og uddyber:
»Charter er en meget indstuderet måde at holde fri på, mens klicheen på storbymennesket er, at ferien skal blive en del af mig, give mig noget og sætte sig i mig.«
Han nævner sin egen mor, som flyver cyklen til Sicilien og cykler hjem til Danmark som eksempel.
»Ligesom smoothien gør, at man bliver sund, så bliver ferien også noget, der sætter sig i én i konsumsamfundet. Hvis man har været på charter, kommer man naturligvis opladt tilbage, men det er ikke en oplevelse, som sætter sig og udvikler én. Det er slet ikke målet i produktionssamfundet. Målet er, at man skal slappe af, fordi man har gjort sig fortjent til det efter at have arbejdet et helt år.«
Trummerum
Om vi opholder os i henholdsvis produktions- og konsumsamfundet, betyder ifølge Mark Vacher også noget for vores opfattelse af hjemmet.
»For eksempel er et godt hus, som man har råd til, i produktionssamfundet hele forudsætningen for, at man kan at holde fri. Du går netop på arbejde for at have det hus at komme hjem og holde fri i. Derfor udgør tyve og røvere, der kommer og overskrider din ejendomsret, et af de største overgreb, man kan forestille sig,« siger Mark Vacher, som har forsket i, hvad hjem betyder for danskerne. Fælles for både by- og landbefolkningen er behovet for et forudsigeligt hjem – at vi ved, hvad vi kommer hjem til.
»Men hvad den uforanderlige tilstand så skal bestå af, er vi ikke enige om. Forestillingen om vores hjem griber helt ned i, hvordan vi forventer, at vores hverdag ser ud, og hvordan vi er sammen med vores familie. Og derfor er det noget, vi tydeligt kan mærke, når vi møder folk, som lever efter andre værdier end os selv. Derfor føles det ret voldsomt for en københavner eller århusianer at komme på besøg i en lille provinsflække. De sidder bare i den der trummerum og drikker den der kaffe, og der sker ingenting.«
En brudt kontrakt
Hvad kan disse værdiforskelle så fortælle os om de politiske geografiske forskelle, som tegnede sig i valgresultatet? Ifølge Mark Vacher har de modsatrettede værdier om ferie, fritid, krop, hjem og arbejde stor betydning for, at vi sætter krydser i hver sin ende af stemmesedlen. Eksempelvis forklarer udvandingen af produktionsarbejderens særlige rolle i velfærdsstaten efter hans vurdering en god del af den massive støtte til Dansk Folkeparti ved valget.
»Velfærdsstaten er kendetegnet ved at være konstrueret omkring lønmodtageren. Kanslergadeforliget, vil nogen sige, var en måde at pacificere arbejderklassen på. Andre vil sige, at det var en måde at sikre dens rettigheder. Uanset hvad, har velfærdsstaten leveret ydelser til arbejderens forældre, børn og kone, før kvinderne kom på arbejdsmarkedet. Arbejderen indgik en kontrakt med staten, om at den skulle tage sig af hans nærmeste, mens han gik på arbejde. Det var det, han fik igen for at betale verdens højeste skat,« siger Mark Vacher, som forklarer, at der med globaliseringen og Danmarks bevægelse fra at være et land, der primært lever af industri og produktion til at leve af viden, er sket et skred i solidariteten mellem arbejder og stat.
»Det skred, der kommer med konsumsamfundet, handler om, at arbejderen ikke længere er den bærende præmis. Hele det ideologiske fundament i velfærdssamfundet udvandes. Dem, arbejderen havde indgået en aftale med, begynder at trække sig væk og svigter sin del af kontrakten,« siger Mark Vacher.
»Når staten siger, at spillereglerne er ændret, og det ikke længere er arbejderlogikken, der er dominerende, giver det pludselig mening at anfægte det høje skattetryk eller at kræve bedre velfærd.«
Produktionssamfundets opfattelse af fritiden som noget, man har gjort sig fortjent til i kraft af hårdt arbejde, kan ifølge Mark Vacher være med til at forklare, at mange i yderområderne stemmer på DF, som i vidt omfang arbejder for en opretholdelse af den oprindelige velfærdsstats kontrakt med arbejderen, f.eks. om den økonomiske sikring af alderdommen. Det skyldes eksempelvis, at produktionssamfundets opfattelse af fritiden som en vare, vi har købt, fordi vi går på arbejde, også smitter af på vores forventninger til alderdommen.
»Logikken er, at når jeg betaler min skat, så er det ikke bare en investering nu og her, men også i en tryg alderdom. Når den offentlige sektor bliver mindre, er det lønarbejderne, der rammes. Også selvom det er dem, der er mest nedslidte. Derfor siger mange ’hov, vi er nødt til at beskytte dem, der har fortjent det’.«.

