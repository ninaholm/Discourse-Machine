Elsker, elsker ikke: Torben Munksgaard

 
	Torben Munksgaard


 
	Elsker

	Strømper der har den rette elasticitet, at der findes piller mod næsten alt, strømafbrydelser der lammer samfundet, mariehøne på svensk, Nick Drake-dokumentarer på YouTube, at sparke til en bold nogen har glemt på vejen, tomme tog, træer, især birketræer og de fleste klatretræer, kolleger der undlader at spørge hvordan det går fordi de ved at jeg mener at der ikke findes et kort svar på det spørgsmål, kalamata- og halkidikioliven, små landeveje om sommeren, melankolien i Sjöwall og Wahlöös krimier, visse kvinders latter, andres stille smil, det arabiske alfabet, palak paneer med frisk koriander, når Tina der er bartender på Nørrehus sætter ’Transvision Vamp’ på, og Niels og Rikke mumler med på »I Want Your Love«, at sidde på min altan om sommeren og se solen gå ned bag Kapelvejs tage, solnedgang bag tage i det hele taget, Schrödingers ligning og Everetts fortolkning, hende den mørkhårede pige på cykel forleden da hun tog fejl af mig og en anden og hilste, min egen evne til at leve mig ind i en anden og hilse tilbage.

	Elsker ikke

	De fleste slags strømper, sår i ansigtet, blod over det hele, køer i supermarkedet, de dygtige i klassen, kød og hele kødindustrien, folk i linje 5A der står på mine sko og taler i telefon, voldtægtsforbrydere, langsomme computere, hurtige biler, anerkendende kommunikation, tv-quizzer, kolonialvareudvalget på tankstationer, at begynde forfra, folk på Facebook der efterlyser gode råd, gode råd, smaskelydene i Nyheder på tegnsprog, min overbos lortemusik, at min underskrift aldrig ligner sig selv, højresvingsulykker, prisen på ost, smerter i alle led, aggressive tiggere, nedslag i prisen fordi der er noget galt med produktet, myg, knivdrab, massegrave, tørt rugbrød, min ekskæreste Julies evindelige Jeg elsker dig jo alligevel og nervegas.

