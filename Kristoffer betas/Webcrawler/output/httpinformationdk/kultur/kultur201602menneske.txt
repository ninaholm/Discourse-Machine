’Der er menneskeligt potentiale i kriserne’
Historien har øjeblikke af krise, armod og katastrofer, som rummer potentiale for radikale forandringer, og hvor man både kan se det bedste og det værste i mennesket. Det mener den amerikanske debutant Garth Risk Hallberg, der har skrevet en 1.000 siders roman om et af disse historiske øjeblikke i New York i 1976
Globale kriser rummer utroligt godt stof for folk, der prøver at lave kunst, siger forfatteren Garth Risk Hallberg. ’Kunstnerisk set er jeg optimist. Politisk ved jeg det virkelig ikke.’


 Finanskrise, social uro og en splittelse i befolkningen er blot nogle få af de områder, hvor man kan se New York i midten af 1970’erne spejlet i USA anno 2016.
»Alt, hvad vi kender som utopisk politik i dag, blev i bund og grund født i dette specifikke øjeblik, og på en eller anden måde var det ødelæggelsen og ruinerne af byen, da den var gået bankerot og var fyldt med kriminalitet og ved at falde fra hinanden, den sårbarhed der var i det, der var nødvendig for den følelse af skabelse og frihed. Og den samme følelse af krise tror jeg, man finder mange steder i dag,« forklarer Garth Risk Hallberg om de lighedspunkter, der findes mellem den sitrende og urolige tid i midt-70’erne, hvor hans debutroman, Byen Brænder, foregår, og den virkelighed, der møder os i 2016.
Ifølge forfatteren selv er midt-70’ernes New York et eksempel på, at kaos, krise og ulykke pludselig åbner for et rum, hvor mennesker, der ellers går forbi hinanden hver dag uden at skænke hinanden en tanke, pludselig stopper op og ser hinanden som individer. Disse historiske øjeblikke indeholder ifølge Hallberg et enormt kunstnerisk og politisk potentiale. Både for det gode og det onde.
