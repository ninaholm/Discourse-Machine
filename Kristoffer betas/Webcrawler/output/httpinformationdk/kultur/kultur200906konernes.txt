Konernes kontortid
Roskilde er repetition, men ikke bare gentagelse. Vi sætter bønner over til en klassiker, taler køn og biologi og giver naboskabet et godt råd


 Skåret frugt, yoghurt med müsli, bacon, toast, stegte kartofler, en enkelt pandekage med syltetøj og kaffe. Jo, vi har snydt lidt. 
Stændertorvet ved domkirken er strengt taget ikke en del af selve festivalområdet, og cafeen i skyggen er det næppe heller. Man kunne ellers godt tro det med så mange, der bærer festivalarmbånd. Vi kunne bare ikke lade være, men det er i en god sags tjeneste. 
Den gode sag er det betragtelige antal teenagere, vi blider os ind at have ansvaret for ude på festivalen. Listen er lang: En ramme Cocio, øl, brød, tomater, tun, pesto, oliven, ­­ris­kiks, muffins...  Derfor til byen. Forinden har der været telefontid. Vi passer nemlig ikke bare på vores respektive børn, men har også meldpligt opad i systemet. 
Vi er alle tre – Pianisten, Ham fra Amager og far her – lige  blevet ringet op hjemmefra.  Det er helt naturligt, mor skal holde snor i far. Det er biologi. Det er ikke noget problem. Men, at det er samtidigt – inden for den første time af normal kontortid – det er alligevel lidt tankevækkende.
Roskilde er repetetion. Ikke som en gentagelse eller et hak i en plade (hak i plade: se under gamle dage); men som øvelse, tilegnelse (se under studenterhue – og dog, lad hellere være med det). Vi holder snor, melder tilbage og osv. 
Spørgsmålet er, om hun ved det, hende mit brag af en  yngste. At det hele grundlæggende er som sidste år. Bare på en anden måde. De sidste uger har hun afvist enhver tanke om, at min rolle skulle minde om den for et år siden. Hvad skal du lave dernede? Skal du skrive dagbog? Igen? Om hvad? Man mærker den susende lyd af livliner, der bliver cuttet. Og så alligevel: Her til morgen vil hun lige høre, om jeg har skaffet aviserne, hun ligger ved teltet med pigerne og vil gerne læse, ligesom sidste år. 
Jeg har også haft besøg af hende i fædrelejren. Uanmeldt. Frivilligt. Det første i hele vores  fælles karriere på Roskilde. Hun skulle lige se, hvordan vi bor, give et knus, få et, lige fortælle lidt og så: Nå, jeg smutter, hej... Forskellen er, at hun er rykket en cru op.
 Sidste år var hun debutant, mens flere af hendes veninder måtte nøjes med dags­visitter og overnatning hjemme. De er også rykket en cru op, de bor her – i egen svinesti på et underlag af affald, personlige ejendele og selvforvaltning. Men rammen er den samme: Hold kontakt. Giv lyd. Sig til og fra. Pas på hinanden – I skal holde længe, og hvad jeg nu ellers overdynger dem med af velment vrøvl for ligesom at være synlig og klamre mig til en form for berettigelse.
Vi er ved at være fortrolige med vores naboer, og de med os. Der ikke bliver ikke gloet så meget af, at vi lufter dyner, rydder op, holder styr på returpant og i det hele taget udviser alle synlige tegn på aldersbetinget borgerliggørelse. 
Den sjoveste af dem, der i den grad vil have sig frabedt at blive forvekslet med en englænder: Don’t forget, we gave you a fucking princess!  lurer stadig lidt på os og vil godt lige vide, hvordan vi bærer os ad med at undgå tømmermænd? I drikker ikke!? Vantro tavshed, mens brikkerne falder på plads – så igen fuld skrue: Videre til nabo­teltet med begge arme i vejret og et Hey guys, we’re aliiiive! Han er ikke kun bøvet. Det er han for sød, sjov og i for smittende godt humør til.
Om det så er gryden, kører den i gentagelsens tegn. Samme opskrift, samme koncept. Det nye er, at den har fået et navn. Og der er blevet spurgt til den, Roskildegryden. 
Forventningen er ny; sidste år var gryden bare en fjoget far-idé, hvis tiltrækningskraft mest bestod i det underliggende ’gratis mad’. Det er i dag, og teenagerne kommer væltende lige om lidt. 
Opskrift på Roskildegryde på kan findes på www.information.dk/161630
Jon Jørgensen skriver ugen ud dagbog fra Roskilde Festival, hvor han insisterer på en vis kontakt med sin datter. Man kan også løbende følge med i forsøget på www.twitter.com/jonjoergensen
Sådan gik det sidste år
Dagbog fra Roskilde 2008, del 1
Dagbog fra Rosklide 2008, del 2
Dagbog fra Roskilde 2008, del 3
Dagbog fra Roskilde 2008, del 4
Dagbog fra Roskilde 2008, del 5
Dagbog fra Roskilde 2008, del 6
Dagbog fra Roskilde 2008, del 7
Dagbog fra Roskilde 2008, del 8

