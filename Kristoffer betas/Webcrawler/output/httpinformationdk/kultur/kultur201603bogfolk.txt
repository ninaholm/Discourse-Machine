Bogfolk
Et nyt dansk forlag har set dagens lys, nemlig Mr. East Forlag. Som navnet antyder fokuseres der på Øst- og Centraleuropa, Balkan og Kaukasus


 Torben Brostrøm
Har ret enestående netop fejret sit 60 års jubilæum her på avisen. Han debuterede i Information med en anmeldelse af Bundgård Povlsens digtsamling Vågetid, hvor han endte med dommen, at »paa trods af ujævnheder er Vågetid en moden og værdifuld samling digte, som viser Bundgård Povlsen i udvikling. Han er ikke mere til at komme uden om«. Brostrøm selv er ikke til at komme uden om med sin store prægning af avisens litteraturdækning, ligesom han i kraft af sit alsidige virke har sat sit tydelige præg på dansk litteraturforskning og -skrivning.
Bjørn Themsen
I 1969 skrev Kristen Bjørnkjær sine barndomserindringer opstillet alfabetisk som i et leksikon. Det blev til bogen Min landbrugsleksikalske barndom. Nu forsøger Bjørn Themsen, der er forfatter og billedkunstner, at gøre ham kunsten efter ved at skrive sin barndoms leksikon. Det bliver til bogen Rasteplads – min forstadsleksikale barndom, som udkommer den 18. marts på forlaget Fuglekøjen, der hører til på Fanø. Når man slår op i bogen et tilfældigt sted, står der under opslaget O: »O’s historie. Omstillingsparathed.« Lidt kryptisk, og sådan fortsætter det over små 70 sider.
