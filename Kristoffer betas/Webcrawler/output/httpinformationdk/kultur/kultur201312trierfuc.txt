Hos Trier er vi alle fucked
Man skal føle noget. Men man skal ikke sætte sin lid til forløsning, kærlighed og godhed i Lars von Triers filmværker. Sådan har det altid været. Og med ’Nymphomaniac’ opsummerer han nu mellemmenneskelighedens evige ynkelighed i en parade af fortællinger om besættende og destruerende sex. Information kaster sig ud i den store samlejeanalyse af vores vigtigste filminstruktør med hans særlige misantropi
 
	Foto: Christian Geisnæs


 
	Under et af de sidste interview, som Lars von Trier gav, før han i oktober 2011 valgte ikke længere at udtale sig offentligt og demed skåne offentligheden (og sig selv) for dumdristige udtalelser, bemærkede den britiske filmjournalist Dave Calhoun over for Trier, at han troede, at der stod tatoveret ’love’ og ’hate’ på Triers knoer, ikke ’fuck’, som tilfældet faktisk er.

	»Næ,« svarede Trier Calhoun og uddybede så, gnækkende over eget svar: » … men så på den anden side, ’fuck’ befinder sig jo trods alt lige mellem kærlighed og had.«

	Gnæk gnæk gnæk.

	Der er aldrig noget synderligt sexet ved et ’fuck’, ved sex og samlejer, i Lars von Triers film. Og om de pornografiske elementer i Nymphomaniac har filmens mandlige hovedrolleskuespiller, Stellan Skarsgård, gentagne gange sagt, at filmen er en »meget, meget dårlig film at spille den af til«. Hvis man kan sige, at Trier med Nymphomaniac (som producent Peter Aalbæk med en fuckfinger til dansk hyggenygge har kaldt »årets julefilm«) for første gang har gjort sex til et eksplicit tema i en film, så er det i gammelfreudiansk forstand: at sex er alt, at alt er sex.

	Magtforskruede relationer. Desperation. Melankoli. Og ren og skær ynkelighed. Afstanden mellem et menneske og et andet, eller afstanden mellem mennesket og dets selvforståelse, er fucked, simpelthen. Det er Triers udsagn som misantrop, men som en drilsk humanistisk en af slagsen. Og dette grundlæggende livssynspunkt i Nymphomaniac udtrykt gennem samlejet, er ikke meget anderledes end – nærmere en opsummering af – stort set alle ’fucks’ i Triers filmværker, der mørkt undsiger sig, eller overlegent driller os med, vores lyst til moralsk forløsning.

	I Triers humanisme er samlejet altså den desillusionerende punktering af den perverse idé om fungerende relationer, den perverse idé om det gode menneske eller det særligt dårlige menneske. ’Perversionen’, i psykoanalytisk forstand, er forestillingen om, at man faktisk kan realisere sit begær, at man kan nå til en endelig, fuldt ud tilfredsstillet tilstand, til den fuldendte evige orgasme, til idéernes forløsning, lykke og kærlighed til ens dages ende. Men Trier er ikke pervers.

	Romanens selvkonstruktion

	Mere end at være historien om en nymfoman er Nymphomaniac den romanopbyggede fortælling om kvinden Joes (Charlotte Gainsbourg) beretning om sit erotiske liv. Hun præsenterer sig som nymfoman, en sexafhængig kvinde, og, ikke mindst, som et fundamentalt skidt menneske. Den intellektuelle, aldrende ungkarl og jøde Seligman (Stellan Skarsgård), finder Joe, mørbanket og blødende, i en gyde, han tager hende med hjem, tilbyder hende te i en opredt gæsteseng og lytter herfra, indlevet og kommenterende som en terapeut (eller en analyserende læser), til Joes fortælling. I otte ’kapitler,’ som får overskrifter ud fra objekter i Seligmans hjem og associationer, beretter Joe om sin ’nymfomani’ siden sin seksuelle vækkelse som toårig – som hun gør sig umage med at sensationalisere: »I discovered my cunt at two years old,« siger hun hårdt. Selv om den opdagelser er ganske ordinær.

	Joe fortæller om sit første samleje som 15-årig, drevet som hun var af nysgerrighed og tidligt vakt lyst. En ældre, tilfældigt udvalgt fyr stikker tre gange sin pik ind i hendes fisse, vender hende rundt »som en pose kartofler« og tager hende så fem gange i røven, fortæller Joe, mens vi bevidner akten. Det gjorde ondt ad helvede til, og hun sværger aldrig at have samleje igen. Men siden lokker veninden hende til en sexdyst i et tog, hvor de to skal konkurrere om at forføre flest mænd – Joe iført udfordrende gevandter, der minder om selvopofrende Bess’ i Breaking the Waves. Joe og Bess gør sig billige og villige i en højere sags tjeneste. Bess for Gud og kærligheden. Joe for den pose chokolader, der er på spil – og for frigørelsen.

	Joe lærer at »fange mænd«, først som en upassioneret leg, hvor hun koldhjertet snører dem i deres banale begær og bekræftelsestrang og spytter dem ud igen. »Jeg har udnyttet andre for min egen tilfredsstillelses skyld,« sammenfatter den modne Joe det for Seligman for at modtage hans fordømmelse (eller frisættende tilgivelse).

	Først siden synes liderligheden i sig selv at blive en yderligere motivation for nymfomanen. Og først senere igen oplever Joe akavet og tryllebindende kærlighed til sin indtil da ynkelige arbejdsgiver, Jerôme (Shia LaBeouf), og så mister hun helt sit begær, sine orgasmer og må jagte lysten i komplet desperation og dermed ofre samfundets accept. Skiftene i samlejernes rolle for hende kan læses i Joes ansigtsudtryk gennem filmens kapitler: Under akten bliver kvindens fjerne, begærlige, rædselsslagne eller triste ansigt lærred for den grundeksistentielle dynamik, der også hele tiden er på spil. Og sådan er det måske i alle Triers film.

	Samlejerne

	Der findes nærmest ingen u-ubehagelige eller, alternativt, ikke-komiske, samlejer i Lars von Triers samlede værker. Samlejer handler for Trier om magt, og om magtomvending, samlejerne handler om det melankolske fravær eller om det smertefulde nærvær. Hos Trier ser vi det i kvindens ansigt. Jævnbyrdighed er for Trier den mest naive forestilling, man overhovedet kan have – og naivitet har konsekvenser, som vi ser det i for eksempel Breaking the Waves og Dogville.

	Den hvide, intellektuelle (jødiske) mand er ofte en grundlæggende ynkelig figur. Kvinden bærer sine dyder, sin arrogance, sin lyst, sin uskyldsfortælling og fundamentale skyld som et (melodramatisk) åg. Mellem mennesker spøger melankolien. Selvhadet. Magten og magtesløsheden. Mellem mennesker spøger uligheden bestandigt. Det er kun gennem idiotien og spasseriet – som i Idioterne – at kærligheden kan spire frem, eller i den fuldstændige naivitet, dumheden, og den perverse forestilling om Gud, at kærlighedens sex kan eksistere, for en stund, som i Breaking the Waves.

	Mellem godt og ondt befinder sig det ynkeligt menneskelige. Mellem magt og underkastelse befinder sig det ynkeligt menneskelige. Mellem primalt begær og intellektualisme, mand og kvinde, befinder sig det ynkeligt menneskelige. Og her befinder Lars von Trier og alle samlejer i von Triers filmunivers sig. Trier fremviser det ynkeligt menneskelige gennem misantropien, melankolien og ironien – det, der søger væk fra forestillingen om Gud, godhed, orgastisk lykke og uselvisk kærlighed.

	Hvis Antichrist af de tre film, som Trier har kaldt »Depressionens trilogi«, var drømmenes film, en heksejagt i menneskets mørke hjerte, hvis Melancholia var melankoliens dragning mod den blå apokalypse, så er Nymphomaniac romanens film. Den modernistiske romans, Prousts På Sporet af den tabte tid. Det er den både med sine fornøjede digressioner – med fakta og naturfotografier om fluefiskeri, træsorter (asketræer, især) om Bach og Fibonaccitalrækken, parallelparkering og den dramatiske opfindelse af prusikknuden, som bjergbestigere (og S/M-folk) benytter sig af.

	Men filmen er en roman på den måde, at den er bevidst om sin egen tilblivelsesproces, om den subjektive konstruktion som det er at stykke et billede sammen af et selv, af en identitet, af en kerne, som man kan dømme som et dårligt menneske – sådan vil Joe gerne have det – eller som man kan dømme god – sådan som Seligman gerne vil det i hans konstante intellektualisering og anti-religiøse relativering.

	Til tider virker de to nærmest til at småskændes om den dialog, de fører. Så ved Selig ikke, om Joe helt seriøst tør påstå, at et mirakuløst tilfældigt møde kan være foregået, som hun foreslår. Så kritiserer Joe Seligman for niveauet af en af sine sludrevorne, belæste digressioner. Også her får man fornemmelsen af, at fortællingen også er en dialog, der føres i hovedet på ’romanens’ fortæller. Da Charlotte Gainsbourg til det internationale pressemøde i København bliver spurgt til Triers påståede kvindehad, misogyni, svarer hun (rutineret, efterhånden):

	»Hvorfor ville en misogyn person gide sidde i et redaktionslokale i tusindvis af timer og se på en kvinde? For at få hende til at lide, vil folk måske svare – at han får kvinder til at lide. Men selvfølgelig gør han det. Det er det, der er interessant. At vise den glade del af en glad kvinde er ikke interessant. Så jeg mener ikke, at han er det mindste smule misogyn, jeg tror, at han portrætterer sig selv, sin egen lidelse, sin kompleksitet, sit selvhad og sin kynisme. Alle de tanker er i ham. Han er både i Joe og i Seligman. Og han håndterer og kæmper med begges modsatte karaktertræk.«

	Fuck og tilgivelse

	I Nymphomaniac argumenterer Seligman, som en soning for Joes selvhad, at det eneste, som Joe har lidt under i sit frivole liv, er sin status som kvinde. Havde hun været en mand, ville ingen have opfattet selvsamme opførsel som andet end beundringsværdig. Enten er Trier, med Seligman som romanens ræsonnør, altså blevet gammeldags feminist.

	Eller også driller Trier os endnu en gang her: lader os tro, at dette er den frisættende fabel om kvinden som et offer, der kan reddes af vores blik på hende. Lader os tro, at han for en stund tilbyder os den forestilling, at manden kan frigøre kvinden fra den grundlæggende depression, at manden har bemyndigelse til at frisætte nogen, tilbyde dem moralsk kerne. Men den forestilling ville være en pervers forestilling. At vi kan frisætte hinanden. Som i et samleje. At der kan være endelig forløsning. Og Lars von Trier er ikke pervers. Lars von Trier er ikke misogyn. Han er en melankolsk misantrop. Han er figurerne i sine film, de ynkelige og de kolde, de liderlige og de frigide.

	Hans position er det melankolske, og i melankolien ofte ironiske. Mennesket er sit ynkelige jeg et sted mellem had og kærlighed. Hvis ondskab og godhed er abstrakte, religiøst konnoterende størrelser, som Trier afviser mørkt eller indfølt og melodramatisk, så er LOVE og HATE det følelsesapparatur, hvormed vi forsøger at sortere i sagerne. Og så er ’fuck’ det, der stiller sig i en position midt imellem, et sted, hvor der hverken dømmes definitivt til den ene eller den anden side, hvor der ikke findes endelige binære modsætninger, som verden kan anskues igennem. Det er et sted, som man ikke kan spille den af til, og hvor der er desperate, ynkelige, magtfulde sammenstød i samlejet. Det er det ’fuck,’ vi må bære. Gnæk gnæk gnæk.

