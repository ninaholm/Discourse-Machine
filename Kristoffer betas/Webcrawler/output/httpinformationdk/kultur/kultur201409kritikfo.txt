Kritik er forvandlet til tom stil
Kunstnerne Elmgreen & Dragset har lagt den politiske aktivisme bag sig, så hyg dig blot trygt med duoens let genkendelige og hurtigt aflæselige ’kritik light’ på Statens Museum for Kunst
Værket ’Welcome’ fra 2014
 Et væltet aluminiumslysskilt fra Las Vegas, en galvaniseret metalpæl, beton, en aluminiums- campingvogn, glas, stof, gummi.


 Ja, vi husker Benjamin!« stod der med store sorte bogstaver hen over et hvidt banner, der var spændt ud på skibssiden af Kulturfærgen Kronborg, som lå ved kajen ved Amaliehaven. Banneret var Michael Elmgreens (f. 1961) bidrag til gruppeudstillingen Europe Rediscovered, som mere end 60 europæiske kunstnere i 1994 deltog i.
Banneret og Elmgreen skabte en masse postyr dengang. Mest fordi Elmgreen valgte at donere 4.000 kr. af sit kunstnerhonorar til Antifascistisk Aktion i forbindelse med udstillingens åbningsceremoni.
Bannerets tekst refererede – for dem, der ikke husker Benjamin – til den tragiske og fatale episode omkring tre urobetjentes anholdelse af en ung mand, Benjamin Schou, nytårsnat 1991-92 på Rådhuspladsen. Den voldsomme anholdelse, hvor (mindst) en betjent sad ovenpå Benjamin Schou med knæene presset ned mod hans lunger, endte med at tage livet af den unge mand. En læge formåede at genoplive ham, men han kom aldrig til bevidsthed igen og døde i 2008, 34 år gammel.
De involverede betjente er aldrig blevet stillet til ansvar. Og de mange fejlagtige oplysninger og røgslør, som politiet generøst bidrog med under sagsforløbet, har aldrig fået retslige konsekvenser.
Den mærkbare følge var derimod en eskalering af konflikten mellem ordensmagten og den radikale venstrefløj. Samt en generel svækkelse af tilliden til demokratiet.
Mest markant kom eskaleringen til udtryk hin famøse nat, den 18. maj 1993, hvor Nørrebro var scene for de hidtil værste uroligheder i efterkrigstidens Danmark. Her intimiderede urobetjente angiveligt anholdte til lydighed med sætningen »Husker du Benjamin?«.
Institutionskritik light
Det er 20 år siden, at Michael Elmgreen lavede sit banner og fyldte avisspalterne med artikler om den politiske kunsts genkomst. Hans banner var åbenlyst en aktivistisk handling, en slags performance, som også spillede på medierne, mere end den var et konventionelt kunstværk.
Siden har Elmgreen opnået international berømmelse og succes som den ene part i kunstnerduoen Elmgreen & Dragset, som han sammen med den norske kunstner Ingar Dragset (f. 1969) stiftede i 1995.
Denne kunstnerduo er netop nu aktuel med den store udstilling Biography på Statens Museum for Kunst. Man kan spørge, om den politiske kunst dermed er blevet en del af finkulturens højborg, eller hvad der er på færde. Det er dog ikke så meget kontinuiteten i arbejdet med det politiske, der springer én i øjnene i Biography. Det er snarere den fortsatte og nu højt raffinerede og ekstravagant udførte sans for det spektakulære, den storslåede og markante iscenesættelse, der ligesom en præcis punchline sætter alt på spidsen for at hente effekten hjem. De let aflæselige virkemidler, der med reklameæstetikkens slagkraft serverer budskaberne for publikum, er kendetegnende for Elmgreen & Dragsets værker, der med sikker hånd opbygger et sterilt kulisseunivers med simple, men effektfulde rekvisitter.
På Statens Museum for Kunst konfronteres man allerede i foyeren med deres fire etagers betonhøjhus, The One & The Many fra 2010, der rejser sig som et trist hyperrealistisk monument over velfærdssamfundets sociale boligbyggeri.
»Vi har lavet et stort grimt barn i maven på SMK,« citeres kunstnerne for at have sagt om værket. Hvis det er korrekt, er der vist tale om en incestuøs frugtsommelighed, hvor kunstner og institution har dyrket lidt for tæt omgang med hinanden og er nedkommet med dette elskede enebarn, som kunne blive døbt ’institutionskritik light’.
Betegnende nok har udstillingens kurator, Marianne Torp, da også fået tildelt en bolig i foyerens højhus, hvis man skal tro navneskiltene ved hoveddøren.
Det hele er lidt morsomt på den samme måde: en leg med klicheer, der stiliseres til overtydelig enkelhed. Den ene af de to sale, som Elmgreen & Dragset har fået at boltre sig i, er en labyrint af gange og rum, der udfolder et retrospektivt blik på kunstnernes oeuvre, alt sammen iklædt en anonym og forstemmende institutionsæstetik, som var det et kommunekontor, man var havnet i.
Den anden sal er henlagt i svalt mørke kun oplyst af glimtende neonlys fra endevæggens værk, der staver titlen The One & The Many foran en swimmingpool, hvor liget af en druknet mand flyder rundt (Death of a Collector, 2009). Den mørke sal står helt rå, uden nogen udstillingsarkitektur, blot med nogle få, signifikante værker spredt rundt i det enorme lokale.
Flove banaliteter
Som pressemeddelelsen fortæller, er det en udstilling »fyldt med meninger og kritik, men uden pegefingre eller moralske budskaber«. Der siges en masse, men det betyder ikke rigtig noget, kan man oversætte det til. For udstillingen er sådan en lidt ligegyldig, banal og harmløs leg med scenografiske effekter, humoristiske gimmicks og grovkornede pointer, uden at noget sættes på spil, og uden at en eventuel kritik nogensinde udfoldes som andet end trivialiserede tvetydigheder.
Tydeligst demonstreret ved labyrintsalens endeløse række af uanvendelige døre, som på forskellig vis er berøvet deres elementære egenskab, for eksempel ved at være udstyret med håndtag og hængsler i begge sider som i Powerless Structures, Fig. 123 fra 2001.
Men de lukkede døre som en ’kritisk’ allegori over kunstinstitutionens eksklusivitet eller heteronormativitetens hegemoni løber åbne døre ind, for så vidt som fortællingen om opgøret med den hvide kubes neutralitet, publikums kontemplative passivitet og den heteroseksuelle normativitets kedsommelige dominans om noget har fundet sin trygge havn i kunstmuseerne. I hvert fald i denne variant, hvor kritikken – som ellers er nødvendig nok – bliver reduceret til en pixibogslingo, tom og konsekvensløs. Måske fordi museumskuratorerne har skrålæst den samme kritiske litteratur som kunstnerne, hvorved en friktionsfri konsensus baner vejen for disse noget flove, men florerende banaliteter om, at betragteren blive en aktiv medspiller, og at museets foregivne neutralitet problematiseres. Den didaktiske jargon, som gennemtrænger både værkerne i Biography og den formidling, der omgiver dem, grænser til det opulente.
Så, nej, det er ikke den politiske aktivisme, som Elmgreen er rundet af, der nu finder vej til Statens Museum for Kunst.
Man behøver ikke at frygte løftede pegefingre eller vrængende fuckfingre, for kritik er forvandlet til tom stil her. Biography er tættere på en temapark eller et legeland, som i konkurrence med oplevelseskulturen i øvrigt inviterer til let underholdning med indlagte uskadelige chok, som ikke vil hjemsøge nogen om natten, ikke vil genere nogens drømme, eller forhindre, at man nyder en god kop kaffe i museets café og på vejen tager en selfie foran spejltypografien, der på væggen skriver udstillingstitlen og hipt opfordrer til deling af resultatet på de sociale medier under #smkselfie.
’Biography’ – Michael Elmgreen & Ingar Dragset. Statens Museum for Kunst. Sølvgade 48-50. København. Indtil den 4. januar 2015

