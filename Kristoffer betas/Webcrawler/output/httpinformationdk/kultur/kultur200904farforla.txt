Far forlader Forfatterskolen
Som rektor for Forfatterskolen opnåede Hans Otto Jørgensen en voldsom popularitet blandt skolens elever. Han blev en faderfigur, ja nærmest en gud, lyder det fra flere tidligere elever. Men hans store autoritet havde også omkostninger
Hans Otto Jørgensen. Den tidligere rektor var både beundret og frygtet af sine elever.

I syv år har Hans Otto Jørgensen præget dansk litteratur fra lokalerne på Peder Skramsgade i København. Men den 1. juli i år er det slut. Han forlader posten som rektor for Forfatterskolen og overlader sædet til Pablo Llambías. Spørger man tidligere elever på skolen, har den afgående rektor været en endog meget stærk leder."Hans Otto har en voldsom autoritet. Han er en meget dominerende person. Det er hans natur," siger digteren Christel Wiinblad, der blev færdig fra Forfatterskolen i 2008."Han var benhård," medgiver forfatteren Glen Christian, der dimitterede året før. "Hans Otto har sin måde at se tingene på, og den kunne godt virke meget autoritær. Hvis han først havde sagt: Sådan var det, så var det sådan, det var. Men omvendt havde han jo også tit ret."Han betegner Hans Otto Jørgensen som "en streng, men forrygende dygtig tekstlæser", og i det hele taget hersker der bred enighed om, at når den afgående rektor var en hård hund, skyldtes det, at han ville presse eleverne til at yde deres bedste."Han er en seriøs mand, der tager litteraturen dødsensalvorligt. Det skal være ordentligt, og det skal være præcist og sprogligt velfungerende," siger Christel Wiinblad, der understreger, at Hans Otto Jørgensen på sin egen måde også har været en dygtig pædagog:"Han har indlevelsesevne og kan udvise en omsorg, som for mig at se er hans største egenskaber, selv om hans voldomme temperament ind imellem godt kan skygge for det."FaderfigurOgså Glenn Christian har gennem årene fået smagsprøver på det berygtede temperament."Jeg er af og til gået hjem fra skole og har råbt og skreget af Hans Otto, og det tror jeg godt, han ved, at folk gør," siger forfatteren, der fortæller, at det især var drengene, der blev udsat for Hans Otto Jørgensens dominerende undervisningsform.Biologisk betragtet har den landbrugsuddannede Hans Otto Jørgensen, der er gift med forfatterkollegaen Christina Hesselholdt, fire børn. Men i bredere forstand har han mange flere."Man bliver meget bundet til ham. Han bliver nærmest som en far. Han kan være kritisk og hård, men han tager også hånd om en på en faderlig måde. Det tror jeg, der er mange, der har oplevet," siger Lone Hørslev, der blev færdig på Forfatterskolen i 2003.Samtlige elever, Information har talt med, bruger da også netop betegnelsen faderfigur om Hans Otto Jørgensen. Christian Bjoljahn, der blev færdig på Forfatterskolen i 2008, mener ligefrem, at den afgående rektor over årene blev forlenet med noget guddommeligt."Han prøvede at kontrollere alt, hvad der foregik. Og selv om han ikke altid kunne styre alting, syntes vi bare, han var Gud," siger han.Også Christel Wiinblad blev betaget af rektors karisma: "Han er en meget indtagende og charmerende person, der har humor og er intelligent. Og når han er i godt humør, smitter det af på omgivelserne. Han ved det sikkert ikke, men han afgør i meget høj grad, hvordan stemningen er omkring ham," siger hun.Af og til blev det dog for meget for Christian Bjoljahn:"Det kunne måske have været meget godt, hvis han havde forsøgt at trække det ned på jorden og havde sagt, at han ikke var nogen gud eller genial guru. For vi var nok lidt for fokuserede på, hvad han syntes. Man kunne jo være fuldstændig ødelagt, hvis man havde fået hård kritik af ham," fortæller han og tilføjer:"Men jeg er sikker på, at jeg er blevet en bedre forfatter af, at jeg blev trykket så meget i bund, at jeg tænkte, nu må jeg fandeme tage mig sammen. Jeg var så sur på Hans Otto, at det var med til at gøre mig god."
