Alle tiders yngste skakmester
Jonas Bjerre fra Skanderborg har sikret sig titlen som 9-årig
Skak


 
	Allerede inden Magnus Carlsen for et par måneder vandt skak-VM med sin sikre sejr over Viswanathan Anand i Indien, talte man i Norge meget om Carlsen-effekten, ligesom man i Danmark og andre lande spejdede efter et usædvanligt talent, der kunne løfte opmærksomheden – og dermed sponsorpengene! – for det gamle kongelige spil.

	Og selv om man skal være varsom med i tide og utide at råbe op om en Magnus Carlsen på dansk grund, så har det nye år dog budt på en ganske usædvanlig skakpræstation:

	Jonas Bjerre fra Skanderborg er blevet Danmarks yngste mesterspiller nogensinde. Den 9‑årige Jonas har netop spillet to turneringer i Spanien med en ratingpræstation på henholdsvis 2.023 og 2.146, markant over mestergrænsen. I den sidste turnering, XXV Abierto Internacional de Roquetas de Mar, slog Jonas Bjerre bl.a. en spiller med 2.240 i Elo samt spillede remis med FM Alberto Quintin Navarro, der ligger på 2.320 – det er ikke langt fra dansk landsholdklasse.

	En fiks afslutning

	Der er mange solide mesterspillere, der aldrig opnår titlen som dansk mester. Det kræver nemlig, at man spiller sig til et ratingtal på mindst 1.900, og det er ikke alle beskåret. Så skønt vi ikke i denne omgang vil udbryde feltråbet ’Carlsen kommer!’, er der al mulig grund til at holde øje med purken fra Skanderborg. Her viser vi ham i en fiks afslutning. Under sit spanske felttog har han sort mod en lokal mand ved navn Gil Quilez, og den fremkomne stilling skal naturligvis vindes, og det gøre bette Jonas særdeles instruktivt (se diagrammet).

	53. Td5 54.Sd4 Txd4!

	Smart, for slår hvid med kongen, løber sorts f-bonde i mål, og slår tårnet, følger Lb6 med let gevinst. Spanieren skulle lige prøve:

	55.Tb5+ Kg6 56.Tc5 Lf4+ ...

	Men så havde han fået nok og gav pænt pote.

	Den gamle rekord for alle tiders yngste mesterspiller på dansk grund var i øvrigt sat af en anden spiller fra Skanderborg, nemlig Mads Andersen, der var 11 år, da han blev kåret som dansk mesterspiller. Mads ligger i dag på omkring 2.500 i rating og tilhører den danske elite, snublende nær på at opnå stormestertitlen og et sikkert bud på komme med på det danske landshold, der de første 14 dage i august skal deltage i skak-OL i norske Tromsø, nord for polarcirklen. Her stiller Norge med et stærkt hold anført af netop Magnus Carlsen.

