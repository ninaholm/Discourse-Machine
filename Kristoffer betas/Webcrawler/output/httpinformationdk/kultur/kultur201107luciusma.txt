Lucius Malfoy er det magiske svar på Geert Wilders
Information har mødt skuespilleren, Jason Isaacs, der igennem de sidste ti år har ageret Voldemorts tro følger, Lucius Malfoy, i J.K. Rowlings magiske univers. I Harry Potter er Lucius Malfoy den magiske verdens svar på den distancerede kostskolefar eller den fremmedfjendske politiker
Skuespilleren Jason Isaacs har igennem de sidste 10 år har fortolket rollen som Lucius Malfoy i Harry Potter. Lucius Malfoy går fra at være en racistisk, undertrykkende, overlegen, snæversynet snob   til at ende som en kastreret og isoleret taber


 Karakteren Lucius Malfoy har siden J.K. Rowlings første bog været Voldemorts sidekick, med sit lange hvide hår og isblå øjne har han spyttet efter mugglerne og trynet 'den udvalgte' Harry Potter, der bare et år gammel formåede at tvinge mørkets hersker Voldemort under jorden i årevis.
Den sidste film i rækken har premiere på onsdag, og Information har mødt skuespilleren, Jason Isaacs, der igennem de sidste 10 år har fortolket rollen som Lucius Malfoy, faderen til Harry Potters modsætning på Hogwarts, Slytherin-drengen Draco Malfoy.
»Lucius' karakter har sin eksistensberettigelse, fordi han er med til at forklare, hvorfor Draco er blevet, som han er. Lucius viser, hvordan det er at have en far, der har et enormt ego, er fuld af frygt og ude af stand til at vise kærlighed. Harry Potter er muligvis bange, når han træffer alle sine heroiske valg, men med Dracos baggrund er han faktisk den modigste karakter i fortællingen,« siger Jason Isaacs.
Engelsk kostskolefar
Skal Jason Isaacs sætte ord på sin karakter igennem ti år, er det første ord, der falder ham ind racist. Fra bøgernes begyndelse har Lucius Malfoys primære rolle været at spænde ben for Harry Potters heltegerninger og ydmyge mugglerne og halvblods-troldmændene (også kaldet mudderblodstroldmænd, der er barn af et menneske og en troldmand). Alt imens Voldemort var under jorden, bildte Malfoy-familien omverdenen ind, at Lucius Malfoy var under den såkaldte imperius-forbandelse, der tvang ham til at støtte Voldemort. Her viste J.K. Rowling, at Lucius Malfoy i bund og grund blot ønskede at være magten nærmest, og han bevarede sin status, mens han i det skjulte stadig udgød sit had til mugglere. Han forsøgte eksempelvis at lokke den yngste datter fra potteruniversets yndlingsfamilie, Ginny Weasley, i en dødelig fælde.
Det andet ord, der falder Jason Isaacs ind, når snakken falder på Lucius, er magtbegærlig.
Selv om Lucius Malfoy igennem de ti bøger oplever at falde i anseelse hos Voldemort og ender en tur i fængslet, Azkaban, forbliver han kold og distanceret.
Ifølge Jason Isaacs er Lucius Malfoys historie en fortælling om mange mænd i England:
»Han er indbegrebet af den fraværende forælder, der sender sine børn på kostskole og glemmer at tale med dem, indtil de mange år senere vender hjem. Der er hundrede af års historie med forældre i England, som har sendt deres børn af sted uden så meget som at kramme dem. Han er indbegrebet af den distancerede britiske far, der tror, at man skal brutalisere børnene for at forberede dem på livet,« siger han.
På den måde medvirker Lucius Malfoys karakter til at retfærdiggøre og forklare, hvordan tusindvis af unge engelske drenge har fået fordærvet deres forhold til kærlighed og nærhed, pointerer Jason Isaacs.
Højreekstremisme
For mange børn vil fortællingen om Dødsgardisternes (Voldemorts tilhængeres) had til mugglerne være lige så kendt som nazisternes jødepropaganda før og under Anden Verdenskrig. Lignelserne til nazisme er mange i J.K Rowlings bøger, hvor Dødsgardisterne renser ud blandt Ministeriet for Magis medarbejdere, og torterer folk for at få dem til at afsløre deres blodstatus, for derefter at fængsle alle de såkaldte mudderblodstroldmænd.
Ifølge Jason Isaacs behøver man dog slet ikke gå så langt tilbage i tiden, for at finde virkelighedens pendanter til Lucius Malfoy:
»Jeg troede indledningsvis i mine forberedelser til rollen, at han var indbegrebet af en typisk nazist. Men desværre er der igennem de sidste ti år opstået en ny og legitim bølge af højreekstremisme i Europa og USA. Jeg er ofte stødt på politikere, der ligesom Lucius Malfoy har gjort modstanden mod indvandrere til deres primære sag. Og jeg har måtte erkende, at Malfoy er uhyggeligt aktuel. I Lucius Malfoys verden er det kampen mod mugglerne og deres indvandring i den magiske verden, og i det virkelige samfund er det muslimerne, som de højreorienterede politikere er bange for.«
I bøgerne og filmene går Lucius Malfoy fra at være en racistisk, undertrykkende, overlegen, snæversynet snob til at ende som en kastreret og isoleret taber, hvilket Jason Isaacs understreger, desværre nok ikke kommer til at ske for typer som Geert Wilders, Pia Kjærsgaard, nu afdøde Jörg Haider eller Jean Marie Le Pen:
»Lucius Malfoy ender isoleret fra sin familie og isoleret fra den mand, han så brændende ønsker at være tæt på, Voldemort. Han ender som en skygge af sig selv i alle livets forhold.«
 
Den sidste film 'Harry Potter og Dødsregalierne del 2' har dansk premiere på onsdag den 13. juli.

