Læserbreve
Læserne skriver


 Ufuldstændig oversættelse
Evert Friberg-Jensen, Helsinge
Det er nogle fine tanker, Mary Bille gør sig i Bogdebat den 27. april om, hvor svært det er at kritisere Israel, selv i poetisk form.
Hvor ville det dog klæde »den mindst ringe« at bringe hele Grass’ digt i en dansk oversættelse, så vi har en mulighed for at danne vores egen opfattelse. Den ufuldstændige oversættelse i Information den 7.–8. april lever ikke op til Outzes ideal.
Grass bliver misforstået
Reza Heshemi, Hellerup
Mange i Tyskland og Danmark har åbenbart totalt misforstået Günter Grass’ ny digt.
Mange tror fejlagtigt, at Günter Grass’ hensigt med digtet er at omtale og kritisere Israel.
Digtet er først og fremmest adresseret til den tyske stat og befolkning og ikke til Israel. Derfor, når digtet ikke handler om Israel og endnu mindre om jøder, er det absurd at diskutere dets eventuelle antisemitiske indhold. Bemærkninger i digtet om Israel i den henseende er tilfældige og af sekundær betydning.
Günter Grass finder (i digtet) det højst problematisk, at Tyskland har solgt militære midler (seks avancerede ubåde) til Israel, som er beregnet til at transportere atombærende cruisemissiler til Den Persiske Golf – med mulighed for at affyre dem mod iranske mål. Der er ingen tvivl om, at disse tyske ubåde vil komme til at spille den afgørende rolle i en israelsk atomkonflikt med Iran.
Sagen er, at brugen af Israels kernevåben mod Iran slet ikke er så utænkelig, og mange israelere – og deres venner – har åbenlyst drøftet denne mulighed for at afværge den meget omtalte eksistentielle trussel fra Iran.
Hvis Israel uprovokeret bomber Irans atomanlæg kan gengældelsen fra den Islamiske Republik og dens allierede i Libanon blive så omfattende og ødelæggende for Israel, at den jødiske stat sandsynligvis vil komme at befinde sig i en desperat situation, hvor det eneste udvej vil være at true med og måske bruge sit atomarsenal mod Iran. Og den sikreste måde at gennemføre et atomangreb mod Iran vil være brug af cruisemissiler affyret fra tyske ubåde. Det vil sige at Tyskland, ifølge Günter Grass, bliver medansvarlig i folkemord via Israels atomvåben på tyskfabrikerede ubåde.
Det skal også huskes i denne forbindelse, at Israelerne faktisk var meget tæt på at bruge kernevåben mod Egypten under de trængte militære forhold, de befandt sig i i begyndelsen af Yom Kippur-krigen i 1973.
Hverken USA eller Israel har officielt, som Kina og Rusland, givet afkald på førstegangsanvendelse af atomvåben mod andre magter; og både Israel og USA har truet Iran gentagne gange med alle militære midler: Alle optioner er på bordet.
Det er meget vigtigt at huske, at både USA og Israel aldrig officielt har udelukket brug af kernevåben imod Iran. Dette kan kun fortolkes som at USA og Israel beholder denne mulighed i reserve og faktisk kan true med anvendelse af atomvåben mod de iranske atomanlæg, hvis de finder sig nødsaget til det.
Günter Grass advarer i sit digt Tyskland og den tyske befolkning mod at gøre sig indirekte skyldigt i en ny Holocaust denne gang af nukleart omfang og tilsvarende konsekvenser.
Günter Grass’ advarsel mod den tyske regeringens letsindighed og manglende ansvar ved salg af avancerede ubåde til Israel og indirekte delagtighed i en potentiel anvendelse af kernevåben, den første siden Hiroshima og Nagasaki, er fuldt berettiget, presserende, og den skal lyttes til.
Et digt
Susanne Thorbek, dr. phil, Frederiksberg
Tak til vor store kloge, kærlige, skarpe forfatter Günter Grass for digtet, der blev trykt i Politiken og Information lørdag den 7. april 2012.
Vi ved det, hvis vi tør vide det: Israel har rigtig mange kernevåben.
International kontrol med såvel Israels som Irans (mulige) kernevåben af en neutral instans, accepteret af de to lande er vejen frem.
 Måske kan man således nå frem til Mellemøsten som en kernevåbenfri zone, tilføjer jeg.
 
Tak igen til Günter Grass.

