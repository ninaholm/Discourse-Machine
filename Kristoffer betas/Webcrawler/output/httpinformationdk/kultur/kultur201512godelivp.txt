Det gode liv - Peter Tudvad
Når Peter Tudvad kan forvandle sin kærestes sumphytte til et gemytligt slot med terrasse og balkon, er hans liv godt
 I en tid med terrorfrygt, konflikter og krig kan det gode liv føles langt væk. I årets julekalender spørger vi 24 personer, hvad det gode liv er.
Hver dag frem til jul vil en låge blive åbnet i avisen og på information.dk, hvor du kan læse alle afsnit.


 – Hvad er det gode liv for dig?
»Det gode liv – for mig – er at have mulighed for at engagere mig med hud og hår i alt det, der optager mig. Når jeg kan fordybe mig i litteratur og kunst, historie og teologi, når jeg kan rejse rundt i Europa og lave research i forbindelse med mine bogprojekter, vandre med mine børn eller min kæreste i de eventyrlige Elbsandsteingebirge og gøre museale bekendtskaber med Dürer og Tilman Riemenschneider eller musikalske ditto med Bach og Johann Walter, når jeg kan forvandle min kærestes sumphytte til et gemytligt slot med terrasse og balkon eller hjælpe mine børn ind i livet, så er mit liv godt.«
– Hvilke barrierer er der, for at vi kan leve et godt liv?
»Penge! Man vil så gerne tro, at den fattige kan have et lige så godt liv som den rige, men det er næppe flere end nogle få spirituelle romantikere, der kan praktisere en sådan idealisme. De fleste har idealer, drømme og håb, der ikke lader sig realisere uden en solid og stabil økonomi. Engang måtte jeg arbejde 70 timer om ugen for bare at kunne betale mine faste regninger og få mad på bordet, og langt det meste af mit arbejde bestod af korrekturlæsninger og oversættelser, langt det mindste af noget, jeg ikke selv for alvor opfattede som meningsfuldt. Det var ikke noget godt liv.«
– Hvordan kan vi nærme os det gode liv i 2016?
»Det ved jeg virkelig ikke, og jeg har lyst til i stil med Jean-Paul Sartre at svare: Find selv på noget. Men det kunne da være hensigtsmæssigt, om vi arbejdede lidt mere sammen på at tilvejebringe de grundlæggende betingelser for, at de enkelte kan få et godt liv, hver for sig og med hinanden. Tænk, om voksende ulighed, selvforskyldte klimakatastrofer og pervers våbenhandel blev taget lige så alvorligt som terror, tænk, om årets ord i 2016 ikke blev ’sikkerhed’.«        

