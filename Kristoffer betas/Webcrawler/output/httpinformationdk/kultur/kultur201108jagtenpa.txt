Jagten på Osama og Øvig i hippieland
Klar, parat, start. Forlagene er ved at have styr på efterårskatalogerne, hvor krimierne stadig udgør trenden, men hvor Ulla Terkelsen også er landet mellem hidtil utrykte Inger Christensen-tekster, endeløse Knausgård-erindringer, Rønns redegørelse og flere Møllehave-titler


 Kriminallitteraturen har i nogle år haft en dominerende stilling på det danske bogmarked. Forlæggere beklager, at den suger købekraft ud af læserne, hvilket går ud over de såkaldte mellembøger. Til gengæld glæder forlæggerne sig, hvis bare en enkelt krimi bliver bestseller, for det kan redde et lille forlags økonomi. Af de første efterårsbebudende lister, som har ramt redaktioner-ne, fremgår det, at krimiernes tid ikke er et overstået stadium.
Den dansker, der har solgt allerbedst og dermed vundet kongeetapen, er Jussi Adler-Olsen (team JP/politiken), som snart udsender bind fem af sin serie om Afdeling Q med efterforskeren Carl Mørck, der opklarer alt det, kollegerne opgiver. Han blev ellers forvist til et usselt lokale i kælderen under Politigården, men det har ikke stoppet ham. Alene på tyske reoler står svimlende 50 millioner bind af hans værker. Zentropa har købt filmrettighederne.
En dansk blockbuster på bog var Blekingegadebanden af journalisten Peter Øvig Knudsen (team Gyldendal). Ikke en krimi, men dog kriminalistisk - og dokumentarisk. Øvig har begivet sig væk fra voldssfæren og ind i hippieland, hvor fred og kærlighed var budskabet hos en del af ungdommen i 1970'ernes Danmark. Thylejren var højdepunktet, men hvad var det, der skete, og hvad tænker de gamle flippere fra dengang nu, hvor gyngestolene kalder? Det vil Øvig gerne vide, og hans bankkonto er sikkert lige så interesseret. Hippie 1 hedder bogen. Toeren følger næste år.
Fader Vor
Erindringer og biografier er også noget, der taler til de danske bogkøbere, og hvis vi bliver ved JP/Politikens Forlag, kan vi se frem til en bog om udenrigskorrespondenten Ulla Terkelsen, der er kendt for at kunne lande et hvilket som helst sted på jorden og i løbet af nul komma fem ridse den komplicerede situation der op, som om hun aldrig havde boet andre steder. Hun fortæller om sit liv til Andreas Fugl Thøgersen. Adelskvinden og krimiforfatteren Helle Stangerup åbner selv skodderne til sit liv og skriver blandt andet om sit ægteskab og søsterskabet til forfatteren Henrik Stangerup. I Fader Vor af Morten Sabroe bliver vi i familiesfæren, den svære, idet han forsøger at begribe sin oftest fraværende far, som spiddende og vittigt optrådte under pseudonymet Den Gyldenblonde og hellere ville elskes af publikum end familien. Morten Sabroe gransker også sin egen rolle som far.
Hos Gyldendal får vi i Ministerbilleder Birhe Rønn Hornbechs version af, hvad der skete, da hun var landets integrations- og kirkeminister, »nøgternt, sagligt og usentimentalt«, som der står i foromtalen. Mere lidenskab er der nok at finde i Niels Barfoeds bog Manden bag helten om grønlandsfareren og kvindebedåreren Knud Rasmussen. Barfoed har fået adgang til hidtil ulæste breve og dagbøger. Herfra hvor vi står hedder sangeren Niels Skousens erindringer om 40 i dansk musikliv fra hippietiden og videre frem, og i samme boldgade lukker Iben Nagel Rasmussen op for brevene fra kæresten Eik Skaløe, musikeren, der døde i Indien i 1968 og stadig er en myte.
Modernitetskritik
Berlingskes USA-korrespondent Poul Høi opruller i Jagten på Osama ligeledes Gyldendal hele den yderst aktuelle historie om, hvordan det lykkedes at opspore al-Qaeda-lederen, der satte skræk i hele Vesten, men som blev dræbt for nylig. Lige så uhyggelig aktuel er forfatteren Jens-Martin Eriksens Fra skorpionernes verden. Fra sine rejser i Serbien retter han lyset videre mod nationalistiske og fascistoide bevægelser i Europa, set som ideologisk kamp og modernitetskritik.
Asger Røjle Christensen, som i mange år var korrespondent for Politiken i Tokyo, fortæller i Bortført i København om en japansk pige, som blev kidnappet og ført til Nordkorea. En politisk skæbnefortælling fra Den Kolde Krigs tid.
Men hvad så skønlitteraturen? I Æteroffentliggøres for første gang nogle tekster, som lyrikeren Inger Christensen skrev til teatret Pro Forma, og allerede her i august kommer der nyt fra Lone Hørslev og Kirsten Hammann, ligesom Italo Calvinos De kosmokomiske historier ligger og venter på at komme ud.
10 år efter, at den blev en bestseller, genudgives Kristian Ditlev Jensens bestseller Det bliver sagt, en historie om pædofili, nu med ny efterskrift, som handler om, hvad der senere skete.
Afrikas Horn
Karl Ove Knausgård er for tiden flagskibet hos et andet af de store forlag, Lindhardt & Ringhof, som udsender erindringsbind fire af Min kamp, hvor Karl Ove er blevet lærer i Nordnorge. Endnu længere er Johannes Møllehave nået, nemlig til bind syv af sine erindringer. Det er (ikke) lige mig hedder dette bind med indlagt finte i titlen.
Den akademibelønnede Jørn Riel er bogaktuel med Den lange rejse, og Benn Q. Holm udsender noget, som forlaget kalder hans største litterære satsning, Byen og øen. Merete Pryds Helle har skrevet brevromanen Kære Mai. 
Den evige og snart 80-årige Fay Weldon har skrevet romanen Kehua! om flere generationers kvinder i en familie, hvor det også handler om mord, incest og utroskab. Tidligere politidirektør Hanne Bech Hansen kommer med sin anden knaldroman, Operation da Capo, og den britiske bestsellerforfatter Wilbur Smith belyser i en handlingsmættet roman, Afrikas Horn, pirateriet ved og i Somalia.
Cykling
En amerikansk udenrigsministers fly styrter ned i Libyen i Clive Cusslers spændingsroman, Corsaren, udgivet af Rosinante & co., der desuden udsender svenske Torgny Lindgrens erindringer, skønt svenskeren ellers havde påstået, at han ikke har nogle. Forlaget kan skilte med fire nye 'kosteligt coole' digte af den efterhånden mytologiske Jørgen Leth i tidsskriftet Hvedekorn, som man overtog efter det stærkt reducerede Borgens Forlag.
People's Presse kommer med en samtalebog om cykling med Leth og Rolf Sørensen ved Flemming Toft og har også fået fingrene i et par Møllehave-titler, blandt andet krimien Tak for ilden. Desuden portrætbøger af så forskellige personligeheder som Poul Schlüter (ved Kurt Strand), Anker Jørgensen (ved Thomas Thurah) og Jan Pytlich (ved Troels Mylenberg). C&K Forlag har ud over nogle krimier nyt fra litterære koryfæer som Lars Saabye Christensen og Sjón. Fra Forlaget Vandkunsten kan vi blandt meget andet vente Christa Wolffs erindringsroman om DDR-tiden og tiden efter, Englenes by, og fra Gads Forlag et hav af livsstilsbøger. En niche, udfyldt hos flere forlag, udgøres af bøger af soldater, som har været i kamp under dansk flag, men alt dette er kun en flig af de kataloger, der netop er på vej.

