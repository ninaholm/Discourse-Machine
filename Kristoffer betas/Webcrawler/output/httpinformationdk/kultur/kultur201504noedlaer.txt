Nød lærte cubanerne at opfinde
Da Sovjetunionen faldt, knuste det Cubas økonomi og tvang cubanerne til at udtænke kreative løsninger på alt fra husindretning til parabolantenner. Kunstneren Ernesto Oroza indsamler de cubanske hverdagsopfindelser, som han mener er udtryk for en særlig ’teknologisk ulydighed’. Men kan den innovative ånd overleve mødet med USA, der efter 55 år ønsker at normalisere forholdet?
 Legetøjshelikopter.


 For at bygge en cubansk rikimbili skal du bruge en cykel (f.eks. den kinesiske ’Flyvende Due’-model, der er nem at få fat i), en 1,5 liters vandflaske, en benzinmotor fra en motorsav og pumpen fra en ukrudtssprøjte. Til nøds kan bruges en AC-generator fra en ældre russisk tank. Men så er det no problemo – cubanerne er drevne til at samle rikimbilien, den motoriserede cykel, der futter rundt over alt på øen fra Havana og til Baracoa mod øst, hvor Christopher Columbus gik i land i 1492.
Rikimbilien er blevet et symbol på den cubanske opfinderånd, der er boblet op af murbrokkerne i Cubas økonomiske ruin, siden Sovjetunionens sammenbrud ramte øen som en donhammer. På det tidspunkt var Cuba dybt afhængig af billige leverancer fra Comecon, østblokkens svar på OECD, så da Muren faldt i 1989, mistede Cuba med ét 90 pct. af sin olieimport, 80 pct. af sin vareimport og 80 pct. af sin eksport. Bilerne stod stille i gaderne, og simple hverdagsgenstande blev umulige at få fat i for størstedelen af landets 11 millioner indbyggere.
 Rikimbili, gør-det-selv motorkøretøj, fotograferet i Havana, Cuba. Foto: Ernesto Oroza og P. De Bozzi

Hvad cubanerne ikke selv kunne bygge, måtte de undvære. Rikimbilien blev en af utallige ’gør det selv’-opfindelser, som voksede ud af krisen, fortæller den cubanske kunstner Ernesto Oroza. Han har brugt de seneste 15 år på at indsamle cubansk innovation for eftertiden.
»Jeg var netop blevet færdig med mine studier i industrielt design, da krisen tog fat i start-90’erne. Jeg havde brugt tre år på at designe eksperimentielle møbler á la italienske Archizoom og troede, at det var min fremtid. At jeg skulle lave radikalt design. Men det var helt skizofrent i forhold til virkeligheden omkring mig,« forklarer Ernesto Oroza til Information.
»En dag så jeg min svigermor reparere ventilatorerne i huset, dekorere strømstikkene og forberede måltider til familien nærmest uden nogen form for mad, drevet af kreativitet og desperation. Jeg indså, at det var hende, der lavede radikalt design, ikke jeg. Og da jeg forstod dét og så, hvordan folk overlevede krisen, begyndte jeg at dokumentere de her processer og objekter i samfundet omkring mig.«
 Til venstre en bordventilator repareret med en gammel vinyl-LP. Til højre en tvantenne lavet af metalbakker fra kantinen. Fotos: Ernesto Oroza og P. De Bozzi

Teknologisk ulydighed
Ernesto Orozas omfattende samling tæller alt fra hjemmelavede ventilatorer bygget af telefoner og ødelagte LP-plader, til hackede opladere, der kan puste nyt liv i normalt ikkegenopladelige batterier til høreapparater. Det handler om at ombygge den eksisterende teknologi og genanvende de knappe ressourcer. Oroza har udviklet et begreb for det: ’teknologisk ulydighed’: »Når cubanerne skiller objektet fra hinanden, adskiller de også opfattelsen af objektets naturlige begrænsninger. Teknologisk ulydighed handler om at sætte spørgsmålstegn ved produktets identitet og bryde med den autoritet, det er blevet indpodet med fra fabrikken. Cubanerne har udviklet en systematisk mangel på respekt for nutidens kapitalistiske og kommunistiske industrielle objekter og deres indlejrede logik,« forklarer Ernesto Oroza.
Dermed bryder de cubanske opfindelser med forbrugersamfundets indbyggede paradoks – at objekter bygges til at skulle gå i stykker. Ifølge dokumentarfilm som The Lightbulb Conspiracy (2010) er det ikke tilfældigt, at iPhonen altid bliver ubrugeligt langsom, når den nye udgave er kommet på markedet, eller hjemmeprinteren altid bryder sammen efter to år. Det er ressourcespild, skabt af markedets behov for at kunne sælge nye produkter for at holde tandhjulene i gang. Men hvor vi i Vesten automatisk smider udtjente produkter på lossepladsen, flår cubanerne indmaden ud og bygger om.
»De cubanske opfindelser er resultatet af omhyggelig dissektion af industrielle logikker og livscykler, der er præinstalleret ind i dagligdagsprodukter. Dermed sætter de spørgsmålstegn ved hele den industrielle kultur,« forklarer han.
Teknologisk ulydighed ser han som et opgør med »hemmelighedskræmmeriet«, som er kendetegnende for moderne industriprodukter. De er designet til forbrugeren, men ekskluderer reelt forbrugeren fra at forstå, hvordan produktet virker. Dermed bliver vi dummere og mindre selvstændige, snarere end klogere, mere kreative og opfinderlystne.
 Hjemmelavet batterioplader.

 Vinglas lavet af sodavandsemballage.

Grønspættebogen
Allerede i 1960’erne opfordrede Fidel Castros regering cubanerne til at tillære sig maskinel viden, efter at USA trak sig ud og tog stort set alle øens ingeniører med sig. Blandt andet blev Den Nationale Bevægelse for Innovatører og Rationalister etableret, så der var et fundament at bygge videre på, da krisen brød ud i 1989. I 1990 udgav den cubanske hær bogen Libro de Familia (Familiens bog) med en lang samling artikler fra videnskabsmagasiner som Popular Mechanics. Libro de Familia kan læses som en grønspættebog for cubanerne og indeholder råd om alt fra plantemedicin, vejledninger til at reparere elektronik og manualer til at bygge en hårdtslående slangebøsse.
Bogen blev så stor en succes, at det begyndte at strømme ind med nye ideer og opskrifter fra hele Cuba. I 1992 udgav regeringen en samling af de bedste ideer i bogen Con Nuestros Propios Esfuerzos (Med vores egen indsats), indledt med et citat af Fidel Castro:
»Intet er umuligt for den, der kæmper«.
Blandt bogens bedste ideer er den nyklassiske opskrift på Bistek de Toronja – en fattigmandssteak lavet af skorpen fra en grapefrugt, hvidløg, friskkværnet sort peber, æg og rasp.På papiret lyder de to bøger som revet ud af et kommunistisk eventyr. Folket, der løfter sig ud af krisen gennem ukuelig opfindsomhed og samarbejde. Derfor kan det undre, at Fidel Castro har udviklet et skizofrent forhold til den cubanske gør-det-selv-ånd i 90’erne , som officielt og meget newspeak-agtigt kaldes ’den specielle periode i fredstiden’.
»I 2005 filmede jeg Fidel Castro til nationalt tv, hvor han rakkede ned på folkets opfindelser. Med på scenen havde han nogle hjemmelavede ventilatorer, som han hånede. Et par minutter senere stod han som en anden fjernsynssælger og reklamerede for kinesiske produkter i stedet,« fortæller Ernesto Oroza.
For mange cubanere er opfindelserne da også udtryk for noget skamfuldt, et tegn på fattigdom og nød.
»Når jeg har fundet en spændende opfindelse, skal jeg ofte bruge lang tid på at overbevise skaberen om, at jeg er interesseret i deres kreativitet og opfindsomhed, for ellers skammer de sig og gemmer opfindelserne væk. Når regeringen hader opfindelserne, skyldes det, at det får dem til at se ineffektive ud,« mener Oroza.
 Biler, som har været ødelagt i trafikuheld, kan ’gen-bygges’ og genregistreres, så længe bilen har 60% af de originale egenskaber bevaret. Her er et eksempel på en af Havanas mange ’60-procent biler’. Foto: Ernesto Oroza og P. De Bozzi

Havana-artikektur
Den cubanske gør-det-selv-kultur finder ikke bare sit udtryk i opfindelser og ombygninger, men også i arkitekturen. Det er især tydeligt i hovedstaden, Havana, hvor mange huse er blevet om- og tilbygget i flere generationer. Det forklarer Maja Asaa, konsulent i strategisk innovation i ingeniørvirksomheden Grontmij og forfatter til bogen Editing Havana (2011) om byens pulserende arkitektur.
»Cubanerne har indtil for nylig været underlagt en boliglov, der gjorde, at man ikke kunne sælge sin bolig, men kun bytte den til en anden med få variationer fra ens egen. Det havde den naturlige konsekvens, at det var stort set umuligt at få et hus, der var større end det, man allerede havde. Så når der var familieforøgelse, blev familierne nødt til at være kreative med den bolig, de havde,« forklarer hun.
Den stramme boliglov har utilsigtet virket som en form for »dogmeregler« for arkitekturen i Havana, og resultatet er ifølge Maja Asaa en dynamisk arkitektur, der konstant udvikler sig. Den har stor indflydelse på det levende bybillede og den indvendige byvækst, der er unik for Havana. Storbyen er kendetegnet ved, at befolkningstilvæksten og boligmassen er vokset støt, uden at byens grænser er blevet udvidet.
»Over alt ser du de her organiske knopskydninger og mutationer af byhusene, såsom udvendige svalegange, lukkede altaner eller den klassiske Barbacoa – en konstrueret hems, der giver en horisontal opdeling af rummet og dermed ekstra plads. Det er meget organisk – og dermed markant anderledes fra i Danmark, hvor vi sammenlignet med de cubanske forhold arbejder med en mere statisk og planlagt arkitektur- og byudvikling.«
Det særligt cubanske byggefænomen er dog hurtigt på vej til at uddø, forklarer hun.
»Det var meget presserende for mig at udgive Editing Havana. Det var forudsigeligt, at boligreglerne ville blive løsnet, og fænomenet ville uddø proportionelt med det latente behov for politisk forandring. Og tro ikke, at cubanerne selv synes, det er romantisk. De vil da altid vælge et skinnende nyt hus frem for en hjemmelavet, potentiel farlig ombygning,« siger Maja Asaa og fortsætter:
»Cubanerne er blevet mestre i selv at redesigne deres omgivelser, fordi de ikke har kunnet gå ud og købe nyt design hele tiden. Innovationen vokser ud af nødvendigheden. Fænomenet ville aldrig opstå, hvis ikke cubanerne havde et konkret behov, der skulle opfyldes. Det er helt omvendt i Danmark, hvor vi køber nyt design, der tilgodeser behov, vi nærmest ikke har, og som faktisk bare skaber nye behov.«
 Gør-det-selv lejetøjsbiler.

 Legetøjshelikopter.

Kommer kapitalismen?
Både Maja Asaa og Ernesto Oroza advarer mod at forherlige eller romantisere de cubanske opfindelser.
»Turisterne er fascineret af de ’eksotiske’ objekter,« fnyser Oroza.
Men de er vigtige kulturproduktioner, der fortæller om Cubas historiske, politiske og samfundsøkonomiske forudsætninger. På samme måde som Nationalmuseets udstilling Danmarkshistorier 1660-2000, der blandt andet giver et indblik i danske brugsgenstande fra 1890’erne eller en typisk dansk stue fra 1940’erne.
Og noget tyder på, at det er vigtigt at indsamle opfindelserne nu, før de forsvinder for altid. Efter 55 års fejlslagen isolationspolitik er USA nemlig langsomt begyndt at løsne op for handelsembargoen mod Cuba. I efteråret udvekslede de to lande fanger, og USA planlægger at åbne en ambassade i Havana til maj, lige som det skal være nemmere for amerikanske turister at rejse til Cuba. I Havana er Fidel Castro nu 88 år gammel, mens lillebror Raoul er 83. Spørgsmålet er, hvad der vil ske med cubanernes opfinderiver og gør-det-selv-teknologi, når USA en dag åbner sluserne helt op og begynder at investere massivt i landet.
»Ingen kan sige, hvor hurtigt det kommer til at gå, men alle kan mærke, at der er forandringer undervejs i Cuba. Og der er ingen tvivl om, at de særegne opfindelser og arkitekturen vil ophøre med at eksistere den dag, Cuba bliver et normalt kapitalistisk samfund,« mener Maja Asaa.
Ernesto Oroza er forsigtigt håbefuld på vegne af sine landsmænd.
»Jeg tror, der er kreative og ulydige produktionsformer i andre lande, også i kapitalistiske lande. Der er globale kreative fænomener i gang, såsom ’Maker’-bevægelsen, som cubanere kan påvirke og lade sig inspirere af. Forhåbentlig vil Cuba blive en del af den nye produktive revolution. Uden at den, som tilfældet er i dag, er drevet af dyb fattigdom og armod.«

