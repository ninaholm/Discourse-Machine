Alle fortællingers ophav
Havet er fortællingens urgrund i Alessandro Bariccos underfulde og underfundige roman om syv gæster på en pension ved verdens ende


 Ny bog
Alessandro Baricco (f. 1958) er blandt de italienske forfattere, som har haft størst succes herhjemme. Han er veloversat i flere betydninger. I løbet af blot seks år er fem af hans bøger, herunder Silken, den lille bestseller om en silkehandlers forelskelse i en japansk konkubine, udkommet på dansk. Det er, må man sige, ret godt gået.
Gyldendal insisterer på at give danske læsere mulighed for at følge forfatterskabets udvikling, og derfor sender forlaget nu Bariccos roman fra 1993, Oceanhavet, på gaden.
Oceanhavet er en overvældende bog. Den består af et sammensurium af stilarter og gennemstrømmes af en håndvarm humor. Den udruller sensualistiske billeder, fulde af længsel, fulde af berøringer  hos Baricco føles hud som det fineste stof og stemmer kan lyde som blødt, blødt fløjl.
En religiøs tematik klinger i tekstens univers; der er masser af henvisninger til rosenkranse, engle, ikoner og madonnaer, men disse bør, tror jeg, opfattes mere som show, som pyntelig kitsch, end som en kristen sjæls nødvendige udtryk.
Bogen hævder, at fortællingen er menneskets åndelige føde og redning. Den virker vildtvoksende, rodet, snirklet, forgyldt, himmelblå, men understøttes af snedige udregninger og nøjagtige symmetrier. Der er power på denne tekst, der er fuld af patos, men uden inderlighed; den er skamløst udspekuleret og dybt fascinerende. 
Havets øjne
Oceanhavet består af tre dele. Første og sidste del foregår det samme sted, nemlig på en pension kaldet Almayer, der ligger på »landjordens yderste kant, et stenkast fra det oprørte hav«.
Syv personer har søgt tilflugt i pensionens limbo-verden, og de bærer næsten alle mærkelige navne. F.eks.: Elisewin, Ismael Adelante Ismael Bartleboom og pater Pluche. Om aftenen taler de gerne sammen i en stor salon, men om dagen forfølger de private projekter.
Professor Bartleboom  navnet lyder som om Baricco har parret larmen fra Big Bens timeslag med Herman Melvilles lidet snakkesalige kontorist, Bartleby  befinder sig således på stranden, hvor han næsten forvandler sig til et »optisk instrument« i forsøget på at finde ud af, hvor havet ender. I denne bestræbelse minder han overraskende meget om Italo Calvinos tragikomiske hr. Palomar.
En kunstmaler ved navn Michel Plasson gør Bartleboom følgeskab. Han, der er flygtet fra velhaveransigter og portrætmaleri, har bestemt sig for at male havet. For at gøre det må han lokalisere havets begyndelse, og da han ikke helt kan glemme, hvad portrætkunsten har lært ham, mener han, at han først skal finde øjnene, havets øjne.
Da læseren møder ham for første gang, står han med dirrende pensel foran et hvidt lærred. Han har endnu ikke boret sit blik ind i havets, men maler det med  havvand. Plasson-skikkelsen og den endeløse række af hvide lærreder, som bliver til i strandkanten, er Bariccos ret muntre gennemspilning af prominente modernistiske temaer som tavshed og det usigelige.
Såvel Bartlebooms forkrampede positivistiske kortlægning som Plassons tålmodige iagttagelser kuldsejler  havet nægter at underlægge sig diverse videnskabelige eller kunstneriske metoder  og noget tilsvarende hænder for pater Pluche.
Han føler, at havet kan sammenlignes med en »lille syndflod«, der gennemtygger og opsluger enhver form for vished og sikkerhed; begraver moral og præstekjole i bølgernes gabende intet. 
Grusomt centrum
Men havet er også et frugtbart skød, et ophav, ja, for alle fortællinger. I Oceanhavet aktiverer Baricco et væld af vestlige forestillinger, historier og myter om havet.
Det er som om et flydende bibliotek har lidt skibbrud i romanen, og det ene tekstfragment efter det andet duver nu hen til læseren.
Der er naturligvis referencer til Bibelen, til Robinson Crusoe og til alverdens sørøverskrøner, til ideen om havet som en eventyrslette og som et arnested for galskab osv. Den rytmiske gentagelse af ord, der visse steder kendetegner teksten, giver den et svagt Virginia Woolf-touch.
I bogens anden del agerer Baricco historisk romanforfatter. Han fletter en makaber begivenhed ind i romanhandlingen og i de syv personers skæbne.
I begyndelsen af 1800-tallet stødte et fransk skib på en sandbanke ved Senegals kyst. Dele af mandskabet forsøgte at redde sig i land på en tømmerflåde, men denne drev ud på åbent hav, og efter mange dage begyndte de, mærket af sult og desperation, først at slå hinanden ihjel  og derpå at spise hinanden.
På et enormt billede fra 1819 fortolkede den franske maler Géricault denne ekstreme menneskelige ydmygelse ved at lade de fortabte kroppe på tømmerflåden vride sig i atletisk og muskelsvulmende smerte. Dette Géricault-billede skjuler sig i romanens centrum, dens midterstykke, der er opulent, grusomt og romantisk; en modsætning til Plassons
havvandsbestænkede lærreder. 
Tekstsvir og billedlir
Der er dog flere slanger i Bariccos paradis. En af dem er hans sprog, der har tendens til at lukke sig selvtilfreds om sin egen kunstfærdighed. F.eks.:
»Forvandlede til ilt til en englemarch på stedet, bliver de inhaleret af den umærkelige daglige ceremoni [...] På denne sjælens trompe-loeil vugger deres ords sølvringlen om som den eneste mærkbare krusning på det fortryllende sceneri stilhed.«
En anden den temmelig glatte filosofiske veltalenhed, som findes flere steder i romanen. Men kan læseren træde disse slanger under fode, kan hun (eller han) i selskab med Baricco se frem til flere timers ren og uforfalsket postmodernistisk tekstsvir og billedlir. 
*Alessandro Baricco: Oceanhavet. Oversat af Jytte Lollesgaard. 220 s., 268 kr. Gyldendal. Udkommer i dag

