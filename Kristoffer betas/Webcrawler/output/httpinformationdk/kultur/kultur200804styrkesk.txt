”Min styrke er skrøbeligheden i mit arbejde”
Han arbejder med papirklip og forsøger at udvikle mulighederne for papirets transformation fra det to- til det tredimensionelle udtryk. Peter Callesen er aktuel med udstillingen ”Paperman” på Helene Nyborg Contemporary


 Kunstnerens poesibog interviewer hver uge en ny kunstner, der er aktuel med en udstilling og giver til slut et bud på weekendens spændende ferniseringer.
Hvad er din største styrke?
Det er skrøbeligheden i mit kunstneriske arbejde. Mit materiale er papir, og derfor har mine værker en skrøbelighed og en slags dyrebarhed. Og her synes jeg, oplevelsen af værket bliver mere intens, fordi man har bevidstheden om at det er så skrøbeligt, at det let kunne forsvinde mellem hænderne på én.
Hvad er din største svaghed?
Det er nok at jeg kan komme til at blive for dygtig til det jeg arbejder med – at komme til at blive forført af materialet. Jeg synes at den største kunst ofte kan være det, hvor tingene ikke helt lykkes. Men samtidig arbejder jeg jo hele tiden for at blive bedre – jeg forsøger med papiret at strække materialet så langt jeg kan. Jeg laver en slags magiske formationer med papiret, som går fra det todimensionelle til det tredimensionelle udtryk.
Problemet ved at blive for dygtig ligger også i, at fokus let kan komme til at ligge på dygtigheden i stedet for på indholdet og udtrykket i værket.
Hvordan arbejder du bedst?
Jeg arbejder bedst om morgenen, når jeg ikke har for travlt, med en kop kaffe og radioen på P1.
Hvem er din vigtigste samarbejdspartner?
Jeg tror det er mig selv, selvom det lyder lidt egoistisk. Når jeg arbejder bruger jeg jo meget ting fra mit eget liv og fra mig selv. Men jeg er også en del af et atelier-fællesskab, og det betyder også meget, at jeg har nogle gode kolleger dér.
Hvad er din vigtigste kunstneriske inspirationskilde?
Der er ikke én, men mange ting. Romantikkens metafysik og søgen efter det sublime inspirerer mig og også dens fokus på den store natur – selvom det jeg laver er enormt småt. Jeg er også inspireret af Magritte – men inspiration er mest noget der kommer når man arbejder, noget som fører mig videre fra det ene værk til det næste. Det er ikke så meget noget jeg tager ud og opsøger.
Hvad er dit foretrukne udstillingssted?
Jeg kunne da godt tænke mig at udstille i Turbinehallerne på Tate Modern . Men et ideelt udstillingssted er et sted, hvor der er et godt samarbejde med de ansatte og hvor man bliver godt modtaget – hvor der er en forståelse for ens ting. For eksempel har jeg lige været med på en udstilling i Viborg på Skovgaard museet. Det var en rigtig god oplevelse, fordi vi havde et meget positivt samarbejde – selvom det måske ikke var den største udstilling karrieremæssigt.
Hvilken nulevende dansk kunstner sætter du mest pris på?
Der er rigtig mange... Men Tal R kan jeg godt lide. Jeg kan lide hans måde at være ekspressiv på – måske misunder jeg ham lidt hans umiddelbarhed. Men der er en hel række af interessante danske kunstnere.
Hvad savner du på den danske kunstscene?
Umiddelbart synes jeg, den er rigtig spændende. Men hvis jeg skulle nævne noget er det, at den er lidt for kommerciel. Jeg udstillede også i 90’erne og der var der måske lidt mere gang i de mindre udstillingsprojekter. Kommercialiseringen gør også noget både ved den måde folk tænker på kunst og ved vores uddannelse på akademiet. Her kommer man meget tidligt i uddannelsesforløbet ind på de kommercielle aspekter af kunsten. Og dem skal man også komme ind på, men først og fremmest skal man jo ind på sit eget udtryk.
Hvad værdsætter du på den danske kunstscene?
Jeg værdsætter vores kunststøttesystem, hvor man kan søge produktionsstøtte, hvis man har nogle lidt skæve, sjove projekter. Det har været en stor hjælp for mig.
Hvad er den største bedrift i din karriere?
Det ved jeg ikke. For mig er det et lidt irrelevant spørgsmål, fordi interessen for mig som kunstner ligger i det næste værk. Jeg ser altid frem mod det næste jeg skal arbejde med.
Hvad var dit første kunstværk?
Det er et godt spørgsmål. Det afhænger jo af hvordan man definerer kunstværket. Da jeg var ni-ti år lavede jeg en tredimensionel guitar ud af pap. Måske var det mit første kunstværk, men jeg tænkte jo ikke på det som kunst, så måske er det noget pjat.
Hvad er din største kunstoplevelse?
Der har været mange. Men min sidste store oplevelse var en soloudstilling med Louise Bourgeois for et halvt års tid siden på Tate Modern. Jeg fornemmer en oprigtighed og en ærlighed i hendes værker - de virker helt blottet for strategi. Jeg synes også, hun har nogle interessante temaer omkring det fortrængte i psyken. Og så er det fascinerende at man stadig kan fornemme nerven i hendes kunst, selvom hun er langt oppe i 90’erne.
"Paperman" på Helene Nyborg Contemporary indtil d. 17. maj 2008.
Ferniseringer i weekenden
Beaver Projects
Strandlodsvej 15, 2300 København S
www.beaverprojects.com
"Between Darkness and the City"
Klara Kristalova, Mette Vangsgaard
Fra d. 18. april til d. 25. maj 2008
Fernisering torsdag d. 17. april kl. 17-20
V1 Gallery
Flæsketorvet 69-71, 1711 Kbh. V
www.v1gallery.com
"Black Diamond"
Richard Colman
Fra d. 19. april til d. 18. maj 2008
Fernisering fredag d. 18. april kl. 17-20
Galleri Progres
Smedegade 6, 8700 Horsens
www.galleriprogres.dk
"Raumkörper und Raumzeichnungen"
Dorothea Reese-Heim
Fra d. 20. april til d. 17. maj 2008
Fernisering lørdag d. 20. april kl.13-16

