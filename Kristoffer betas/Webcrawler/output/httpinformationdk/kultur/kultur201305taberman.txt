Tabermanden har vundet
Aldrig har den ynkelige, ødelagte, neurotiske mand i midtvejskrise været mere populær at skildre i tv-serier og film. Den hvide heteroseksuelle middelklassemand er den sidste, det er tilladt at slå på og grine af. Og det gør vi så
Komikeren Marc Maron har fået kæmpe succes med at være en fiasko.

Marc Maron er en fiasko. Det står klart allerede fra første afsnit af den fiktive tv-serie Maron om den faktiske Marc Maron, spillet af ham selv, der havde premiere på amerikansk tv forrige uge.Marc Maron har passeret de 50, er blevet gift to gange og skilt to gange, han er bitter på hele verden, bor alene med sine katte og er aldrig rigtig slået igennem som komiker. Alle de komikere, han kendte, da han var ung, har til gengæld succes – Larry David vinder priser med sin komedieserie Curb Your Enthusiasm, Sarah Silverman er blandt landets mest succesfulde kvindelige komikere og Louie CK er lige blevet kåret af Rolling Stones som landets sjoveste mand. De er alle sammen folk, han stod skulder mod skulder med, da man i 90’erne skulle udråbe morgendagens store håb, men nu lever Marc Maron af at lave en podcast, hvor han interviewer alle dem han kender, der har succes. Hans ekskone venter barn, som han opdager, da han møder hende på en café, mens han står med sin mavesyge kat på armen. Den har stærkt ildelugtende afføring ud over sig. Da han kommer hjem til sig selv ligger Dave Foley – endnu en succesfuld komiker-ven, der skal interviewes til podcasten – på stuegulvet og er døddrukken.»Min kone er skredet for et par år siden, og jeg har lige mødt hende højgravid med en anden,« siger Maron til ham.»Fandt du ikke en ung lækker dame lige efter du blev skilt,« spørger Foley tilbage fra gulvet.»Jo, det var hende.«»Nå ja, min er også skredet. Du ved – med mine penge, mine børn og mit hus. Sådan er det jo.«Og sådan er det jo i Maron. Det er nederlag på nederlag, og det hele er helt og aldeles sandt. Det vil sige det hele, bortset fra én ting: at Marc Maron skulle være en fiasko. Marc Maron er en gigantisk succes. Det hotteste navn i Hollywood – på at være en fiasko.Populær fiaskoFor aldrig har den mandlige fiasko været mere populær. Aldrig har midtvejskrisen været så tiljublet som i tidens tv-serier. Det startede allerede med gangsterbossen Tony Soprano i Sopranos, senere kom den fallerede forfatter Hank Moody i Californication, stivstikkeren Larry David i Curb Your Enthutiasm, Don Draper i Mad Men, Louie CK i Louie og desillusionerede Walther White som den retskafne kemilærer, der får nok og bliver amfetamin-producent i Breaking Bad. Og nu altså også Marc Maron. Herhjemme har vi mest set det i tv-serien Klovn. Det er ynkelige, ødelagte, neurotiske midtvejskriseramte mænd, der ikke kan finde ud af deres liv og som forsøger at kæmpe sig vej tilbage til en plads i samfundet. Det er ikke kønt, men vi elsker at se på det.»Det er en ret påfaldende tendens,« medgiver Jakob Isak Nielsen (38 år), der er lektor i medievidenskab på Aarhus Universitet og forsker i film og tv-serier.»Det mest påfaldende er, at det ikke er et ungdomskulturelt fænomen, som tidligere prægede serieverden. Alle de her tilfælde har midaldrende kriseramte mænd i hovedrollen, hvilket gør det svært ikke at set det som et slags opgør med faderrollen i den amerikanske serie. Det er i hvert fald den, man udfordrer.«Og for komikken har det altid været interessant at udfordre autoriteten, mener Jakob Isak Nielsen. Og ved at sætte netop det tema i spil og ved at bruge antiheltens blik på verden står man også med et godt værktøj til samfundskritikken.»De her mænd er jo stærk udfordrere af normer og moral,« som han påpeger.På kant med det heleDon Draper passer ikke ind i familien, Tony Soprano er kriminel, Hank Moody er på evig kant med omverden, Walter White er pusher, og både Larry David, Louie CK og nu også Maron er vrisne og ulidelige. De er på kant med loven, med familien, med samfundet – de er svært fejlbarlige.»Derudover er der et ikke ligegyldigt parameter i denne her succes – nemlig at målgruppen for seerne har ændret sig efter omlægningen af tv-distributionen,« tilføjer Jakob Isak Nielsen. For der er nemlig et sted, hvor manden stadig har autoritet.»Det er ofte manden, der beslutter, hvordan en kabelpakke skal sættes sammen, eller hvilke kanaler man køber adgang til og derfor er fokus på netop den målgruppe øget.«Niels Nørløv Hansen (40 år) er filminstruktør og har instrueret sidste års mest sete danske biograffilm. Mere end en halv million mennesker nåede at købe billet til Klassefesten med Troels Lyby, Anders W. Berthelsen og Nicolaj Kopernikus i hovedrollerne som … mænd i midtvejskrise.»Jeg tror, det fungerer fordi, det er så utroligt ynkeligt at se på og samtidig så utroligt rigtigt,« siger Niels Nørløv.»Der sker noget med os mænd – når vi når den alder – som fungerer godt dramaturgisk. Noget der er virkelig let at identificere sig med,« fortsætter han og slår over i ’vi’.»Hele vores liv har vi spejlet os i kvindernes applaus. Når den begynder at forsvinde, begynder vi at tvivle, og så bliver det ynkeligt, og så bliver det morsomt.«Som filminstruktør tror han ikke på, at man kunne gøre helt det samme med kvinder som med mænd. Det bliver pludseligt så alvorligt, hvis kvinder skal være tabere, og det fungerer ikke i en komedie, mener han.»Og så er kvinder bare ikke lige så sjove som mænd. Jeg ved ikke, hvorfor, men måske fordi de ikke tager så mange chancer som mænd. Der er dramaturgisk ikke så mange muligheder i en kvindelig figur inden for humoren. Det bliver bare ikke troværdigt.«– Hvorfor ikke?»Der er uden tvivl noget tidstypisk i det. Man er jo blind, hvis ikke man kan se, hvor feminiseret samfundet er blevet – det er alle steder fra. Alle steder i samfundet er det kvinden, der bliver udråbt som det svage køn, og manden, der må træde i baggrunden. Det er ham vi må gøre grin med.«Det synspunkt kan tv-redaktør på Politiken og forfatter til bogen Dansk Stand up, Henrik Palle (49 år) tilslutte sig: »Det er jo det sidste stykke vildt, der må jages hele året. Den hvide heteroseksuelle middelklassemand, er den sidste, vi må slå på. Derfor er der også en stor identifikationsfaktor i den mand,« siger han og indrømmer, at man som mand godt kan være en lille »smule indebrændt over hele tiden at blive svinet til for at være dum, sexistisk, spise usundt, ryge, drikke og ikke have styr på noget som helst.«Og endnu mere umulig bliver situationen, hvis man forsøger at brokke sig over det.»Der kommer ikke nogen midaldrende hvide mænds befrielsesfront og skriver et læserbrev, og hvis der var, skulle du se en storm, der ville rejse sig,« siger Henrik Palle.»Det er mandens overgangsalder. For mange år siden var det kvinden, der skulle frigøre sig og realisere sig selv, men nu er det mandens nedtur vi følger med i. Det er et portræt af manden som en sølle stakkel.«
