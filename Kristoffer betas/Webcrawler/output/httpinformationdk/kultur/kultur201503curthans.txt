Curt Hansen alene i spidsen
Comeback-stormesteren fører skak-DM efter tre runder
Skak


 På forhånd havde man sagt, at det mest spændende ved årets DM i skak, der afvikles i det skønne Svendborg, var 50-årige Curt Hansens comeback efter syv års fravær fra turneringsskak.
Efter de første tre runder tegner det til at blive en succes. Hansen virkede ikke det mindste rusten, da han i første runde med de sorte brikker bankede den ikke uefne Viborg-spiller Jens Ove Fries Nielsen, og i anden runde fortsatte han sejrsstimen, da han i et seværdigt parti som hvid besejrede den regerende Danmarksmester, Allan Stig Rasmussen. Men i tredje runde kom han noget på hælene mod den bundsolide Igor Teplyi, og 15 træk inden den første tidskontrol ved træk 40 havde man denne stilling på brættet (Se diagrammet): Teplyi har som hvid netop spillet sin bonde fra f4 til f5 og har en fordel, han relativt risikofrit kan forsøge at udbygge. Men det er åbenbart skræmmende at sidde over for ’gamle’ Curt Hansen – og Teplyi tilbød remis, hvad Hansen naturligvis accepterede.
Man kunne bedre forstå situationen, hvis hvid havde været i tidnød, men det var tværtimod Hansen, der var begyndt at få ’ondt på klokken’. På forskellige Facebook-opslag kunne man læse ord som ’kylling’ og ’tøsedreng’ om den forsigtige Teplyi, men jeg tvivler stærkt på, at Teplyi i virkelighedens verden ville have vundet partiet. Det ser bare bedre ud at spille videre, i hvert fald så længe man holder sig til de steder, hvor isen er betryggende tyk. Og der var endnu langt ud til den nærmeste våge.
Efter tre runder fører Curt Hansen med 2,5 point, efterfulgt af en trio med 2 point, bestående af Sune Berg Hansen, Jens Kristiansen (med sine 62 år feltets nestor) samt overraskelsen, Øbro-spilleren Kassa Korley, hvis deltagelse – han blev hentet til Svendborg fra USA – blev sikret af klubkammerater med hjertet og pengesedler på rette sted. Det tegner til en spændende afslutning første påskedag, hvor Curt Hansen i 9. og sidste runde skal have hvid mod Sune Berg Hansen i et parti, der meget vel kan blive DM-afgørende.

