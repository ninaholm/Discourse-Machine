Den forkastede uskyld
Børn seksualiseres, og mænd kriminaliseres. Pædofile dæmoniseres og jages som vildt i det offentlige rum. Men er den pædofile virkelig det fremmede monster, vi skal vogte os for på villavejene og i børnehaverne?


 Når det gælder indflydelse, karriere, position og status, fremstilles det som regel som privilegeret at være mand og mindre privilegeret at være kvinde. Men der er et andet vigtigt sted i livet, hvor kvinderne i sammenligning er privilegerede. Her tænker jeg på den voksnes relation til seksualitet, børns seksualitet, til børn i det hele taget; egne børn og andres børn, til glæde og lyst, ligefremhed og nydelse. I forhold til glæden ved børn og deres dejlige kropslighed.
Der foregår i disse år simultant to udviklinger. De er samtidige, og på grum vis må de siges at reflektere hinanden. Den ene er en ekstrem seksualisering af børn. Den anden er en kriminalisering af mænds seksualitet og udråbelsen af den pædofile som indbegrebet af menneskelig forbrydelse.
Tilsammen skaber disse to tendenser et paradoks, som mænd let bliver gidsler i.
De sexede små
Musikscenen er altid en tydelig indikator for tidens idoliserede fænomener. Nutidens seksualisering af børn ses tydeligt i dyrkelsen af Børne-MGP, hvor små piger står og vrider sig sexet, mens Familien Danmark fornøjet ser på. 
Britney Spears toppede som skolepige i skoleuniform og rottehaler med en hel pigeskoleklasse bag sig, mens hun kælent udfordrende sang Hit me Baby, one more time. (Straf mig for at være en lille, fræk pige, please.) Spice Girls, der var fem frække girls, Björk med sine overstrakte knæ og skiftevis hviskende og vrede barnestemme, danske Me&My og SOAP – det sexede lillepigeudtryk er i årevis blevet dyrket alle vegne. 
Går man til tøjmoden, er det også tydeligt, at børn ikke klædes på til leg. For 20 år siden stod den på smækbukser til leg og rullen rundt. I dag viser pigerne maver og hofter i moden, og både drenge og piger klædes nu på som små prinsesser og bisser (kønsrollerne) og ikke som legebørn i smækbukser (barnerollen). Børnenes seksualitet udstilles konstant gennem påklædningen fra en meget tidlig alder. 
Samtidig beretter gynækologer om en stærk stigning i antallet af danske kvinder med hudproblemer i de intime regioner, fordi flere og flere vælger at være glatbarberede. Bumser og bylder er blot symptomer på, at der er noget unaturligt ved, at voksne kvinder fjerner deres kønsbehåringer. 
Tendensen er, at voksne kvinder vil ligne præpubertært nøgne piger – helt og aldeles uden pubeshår. Moden til kvinder er flade ballerinasko, hårspænder i pandehåret, tuttenuttet lyserødt og søde skørter. Kvinder barnagtiggøres modemæssigt i en Lolita-figur. 
Jeg har en bekendt, der er prostitueret, som fortæller, hvordan en overvældende række af hendes kunder (helt almindelige mænd, der frekventerer hende for helt almindelig sex) ønsker, at hun skal have små, hvide ankelstrømper på under samlejet. Fordi de synes, det er frækt, og måske er det frækt, fordi det er meget, meget forbudt at være sammen med en lille pige i hvide ankelstrømper.
Tøjmoden til mænd er gået fra at være mandet til at være drenget; T-shirt, shorts, gummisko, kasket.
De store stygge mænd
Det er ikke kriminelt at være pædofil i den forstand, at ens seksuelle begær retter sig mod mindreårige. Det er derimod kriminelt at udleve det begær gennem seksuel omgang med mindreårige eller ved at gøre brug af pornografi, der involverer mindreårige. 
Idéen om, at der er pædofile allevegne, har spredt sig til en antagelse om, at mænd er farlige i forhold til børn. Man støder ofte på mandlige pædagoger, der ikke tør være alene med et enkelt eller nogle få børn, og slet ikke for lukket dør. På fædre, der fortæller om deres frygt for at vise deres egne børn for meget fysisk kærlighed offentligt, eller for at gå i bad med børnene eller andet, der i en genfortælling til en pædagog i børnehaven kan tage sig helt forkert ud. Selvbevidsthed og frygt for den værste anklage af dem alle træder ind. 
Min vens ven, der kom for at hente sine feriebilleder hos fotohandleren, blev lagt i håndjern og fik ransaget hele sit hjem, fordi der var billeder af hans 12-årige smukke datter i vandkanten på stranden. Nok så uskyldige feriebilleder så helt forkerte ud, set med de forkerte øjne. 
Der findes i Danmark legepladser, for eksempel i Ørstedsparken i København, hvor man ikke må komme uden børn. Det vil sige, at en gammel mand, der savner sine børnebørn eller bare gerne vil sidde og nyde at se på legende børn, ikke må, fordi han på forhånd er mistænkt for at ville sidde og spille lommebillard. 
Man kan næsten få tanken, at mænd er skyldige, indtil det modsatte er bevist. 
Det iboende begær
Pædofili er kommet i søgelyset i de seneste årtier. Det er på sin vis godt, fordi overgreb på børn altid har fundet sted, og det er vigtigt at fokusere på og modarbejde overgrebene. Problemet med pædofili-fokuseringen er imidlertid, at den dækker over en anden virkelighed.
Vi lyncher gerne pædofile offentligt. Når der er en sag et sted, blæses den op og rides medierne rundt som skræmmebillede på det, alle frygter mest og som det allerværste, der kan ske. 
Gisp, nu er selve monsteret fundet i Sønderjylland, nu i Viborg, nu i Skovshoved. Nu i en børnehave, nu på en villavej. Pædofilisager hypes, alle bekræftes i, at det mest nederdrægtige er lige om hjørnet og kan være inden i selv den sødeste pædagog, den rareste familiefar. Men hører man efter, er ramaskrigene skingre i deres hadblinde fordømmelse. Det er, som om de prøver at overdøve noget, der er alt for tæt på og derfor er endnu stærkere og farligere end det fjerne, fremmede monster. Og derfor skriges der højere og højere.
Er årsagen til lynchstemningen ikke netop, at tiltrækningen af børns seksualitet bor i os alle? At den mor, der køber g-strengs-trusser til den niårige derhjemme, også dyrker sit barns seksualitet. At de bedsteforældre, der sidder i sofaen og hepper på 12-årige Caroline i hotpants til Børne-MGP, også dyrker og nyder et barns seksualitet.
At begæret efter barndommens uskyld og barnets dejlige skamløse ligefremhed er i os alle og dyrkes, næres, fremelskes i den massive seksuelle iscenesættelse af børn, vi alle er med til at pleje, købe og inkorporere i vores liv i dag. 
Uskyldens knivsæg
Problemet ligger i den tabte uskyld, i tabet af tillid. Tillid til, at vi kan skelne. Ét er at elske børn og implicit i den kærlighed elske deres seksualitet, deres sensuelle måde at opleve verden på, at være nydelsessøgende og kærlige på. 
Et helt andet sted, en verden derfra, ligger ønsket om på nogen måde at røre seksuelt ved et barn, at begære et barn, at opleve ens egen seksualitet vakt gennem oplevelsen og tiltrækningen af barnets seksualitet.
Det er, som om tilliden til både vores kollektive og den individuelle evne til at skelne mellem de to er gået tabt, og dermed er alle potentielt blevet farlige pædofile. 
Måske vi ikke kunne tackle forskellen. Det blev for komplekst, og for at være på den sikre side, hvor man i hvert fald ikke kan se noget sexet ved børn, endsige anerkende, at børn selv har en spirende, naturlig seksualitet, så kastede vi uskylden over bord og tog på overfladen afstand fra alt, der har med børn og seksualitet at gøre.
Da blev situationen først ubærlig, hyklerisk, falsk. Og sprængfarlig. Nu insisteres der i puritanismens navn på en absurd disneyficering af barndommen; en parentes omkring livets første 15 år, hvor seksualitet per definition er forbudt, forkert og ødelæggende. Og enhver, der formaster sig til at forholde sig til børn som seksuelle væsener, risikerer det store fordømmende gisp – Pædofil!

