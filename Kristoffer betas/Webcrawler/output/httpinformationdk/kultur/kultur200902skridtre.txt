Et skridt mod republikken
Svenskerne er i selvsving over kronprinsessens forlovelse med fitnessinstruktøren, men medierne er sure over, at hun skulle spørge papa og regeringen om lov først
Forlovelsen mellem kronprinsesse Victoria og hendes Daniel Westling har skabt stor glæde i Sverige.


 Så for Sørensen da! Ugens nyhed og samtaleemne i vort naboland, Sverige, var, at Hendes Kongelige Højhed, den svenske kronprinsesse Victoria Ingrid Alice Desirée, er blevet forlovet med en helt almindelig mand. 
Han hedder Daniel Westling og er medindehaver af noget så profant som et fitnesscenter. Nyheden kom dog ikke som den helt store overraskelse, idet parret har haft syv år til at øve sig i at være par. Alligevel udløste den et skred med en stor pil opad i meningsmålingerne af monarkiets popularitet, og flere hundrede svenskere samledes foran slottet, hvor de stod og glanede i timevis. 
Parret skal tilmed giftes til næste år, hvis det ikke bliver gjort forbi inden, og det gør det nok ikke.
Hvis der alligevel var en lille overraskelse, var det den, at kong Carl 16. Gustav, som efter sigende ikke er den skarpeste kniv i den royale skuffe, omsider er gået med til at acceptere sammensmedningen. Han havde ellers hellere set en ægtemand med noget blåt blod i årerne.
Andre kongehuse har for længst accepteret, at deres sønner og døtre selv må vælge deres partner f.eks. det norske, som accepterede Mette-Marit og det danske. Dog gav det vor dronning, Margrethe, nervøse trækninger, da der en overgang var risiko for, at kronprins Frederik ville vælge pop- og bossa-sangerinden Maria Montell, men faren drev over og forsvandt i den røgsky, som uden tvivl har stået omkring vor cigaretrygende dronning i de dage. Hun havde vist hellere set, at han havde giftet sig med den ægte prinsesse, Victoria, men det kom ikke på tale.
Men man aner jo et uudtalt kompromis, idet de danske prinser som det næstbedste har giftet sig med udenlandske, borgerlige piger som Mary, Alexandra og Marie. At være udenlandsk er i de kredse lidt finere end at være jævn dansk pige. Tænk om den næste dronning var kommet til at hedde Lissi.
Indre konflikt
Sikke nogle problemer, de har tumlet med i kongehusene. Man får næsten medlidenhed med dem, men det gør man alligevel, for kan man andet end have medlidenhed med folk, der er født med en guldske i munden? Og dog - en hel verden led med prinsesse Diana, som måtte gå så grueligt meget igennem i det britiske kongehus, hvor de gamle damer havde tilsvarende svært ved at sluge den ny tids borgerliggørelse. Især var det efter Dianas død, at medfølelsen nåede uanede højder.
Lige som Diana har Victoria haft en anorektisk periode, hvor hun blev tyndere og tyndere. Det var i 1997. Til sidst var den tidligere så buttede prinsesse så smal, at det blev påfaldende, og så måtte hun rykke ud med en forklaring til den glubske presse. Hun havde haft 'en indre konflikt', forklarede hun. 
"Min sygdom skyldtes personlige problemer," sagde hun også - uden at komme nærmere ind på, hvori problemerne bestod.
De kongelige kan også være bange og synge mange, lange, bange sange. Victoria kom igennem krisen, og nu er hun da heldigvis glad igen, takket være fitnessinstruktøren.
Victoria sagde ikke bare ja, da Daniel friede. Det fortalte hun på et pressemøde. Hun sagde:
"Ja, ja, ja!"
Hun takkede det svenske folk for støtte gennem årene. Kong Karl Gustav, der nu havde fået en helt anden lyd, svingede sig op til at mene, at det var en speciel dag for hele Sverige. Om den kommende svigersøn sagde den omvendte konge:
"Vi har lært Daniel godt at kende i de forgangne år, og vi har set, at det er en unge herre, der arbejder hårdt og tager livet alvorligt."
 Dronning Silvia sagde: 
"Vi tager imod Daniel med åbne arme i vores familie. Jeg oplever ham som meget ydmyg, men også bestemt. Nu tages der hul på et nyt kapitel, og jeg er meget glad på Victorias og Daniels vegne." Det lød som et eventyr, dog ikke af H.C. Andersens litterære format, men af uge- og tabloidpressens format. Socialdemokraterne er i princippet stadig republikanere, men ikke i praksis. De vil have et flertal i befolkningen med sig, hvis de skal styrte kronen, og det har de ikke. Dog dryppede de to socialdemokratiske republikanere, Krister Kronild og Per-Erik Holmberg, malurt i bægeret, da de i en kommentar i Aftonbladet henviste til, at det svenske folk i 1800-tallet kæmpede en langvarig kamp mod kongehuset og højreregimet for at få indført almindeligt demokrati med lige stemmeret for alle voksne. Kampen blev vundet i 1921. De mener, at monarkiet bør smides på lossepladsen, for hvorfor skal statschef-embedet være forbeholdt en fransk-tysk overklassefamilie? Videre skrev de:
"Vi må som nation tage skridett ind i 2000-tallet og fuldbyrde vores demokratiske stræben ved at indføre en republik! Tidspunktet er yderst belejligt nu, hvor medierne under bulder og brag har kundgjort forlovelse og kommende bryllup i den kongelige hovedstad. 
Victoria Bernadotte er som godt 30-årig kvinde tvunget til at bede om regeringens velsignelse og om den kongelige papas tilladelse til at kunne indgå ægteskab med en mand af folket, hvilket så meget desto mere peger på, at tiden er løbet fra et alderstegent, patriarkalsk system. Kongebørn har fine, kostbare uddannelser og kan uden skatteborgernes forsørgelsesstøtte hævde sig udmærket på det svenske arbejdsmarked, selvom vi befinder os i en lavkonjunktur.
Tiden er moden til at modernisere Sverige og at indfri fædrenes drømme om fuldstændigt demokrati. Lad os sende konger, prinser og prinsesser derhen, hvor de hører hjemme, til sagaernes verden." 
Den socialdemokratiske lokalavis, Östra Småland, føjede spot til skade ved at kolportere den mening, at:
"Monarki gør sig bedre på museum end som moderne statsskik."
 Avisens skribent under gerne parret dets lykke, og befolkningen en national stolthed i en tid, hvor finanskrisen kradser med stigende arbejdsløshed og besparelser, men for republikanere er det kun endnu et bryllup i rækken af andre, og selvom man må respektere et kompromis fra 1971 om, at Sverige skal forblive et monarki, understreges avisens principielle holdning:
"Statschefen bør vælges ved direkte valg, og titlen skal man ikke kunne arve. Det er umoderne med et embede, som går i arv generation efter generation."
Avisen tvivler også på, at monarkiet kan forsvare sin position med et borgerligt giftermål. Noget af magien vil forsvinde fra kongehuset. Det vil mange royalister nok også mene, noterer östra Småland med et lønligt håb.
 Tillykke
Den borgerlige avis, Dagens Nyheter, rykkede forleden ud med en kritik og en advarsel: 
"Det er et skridt mod republikken," stod der at læse i en ledende artikel.
"Vi burde være stolte over vores demokrati. Men i går gik der skår af stoltheden, monarkiets besynderlighed blev demonstreret." Det, Dagens Nyheter kritiserede, var, at kronprinsessen skulle bede om lov først, og det synes der da også at være konsensus om i Sverige: Det er for gammeldags. Socialdemokratiets leder, Mona Sahlin, rykkede ud med en påmindelse om, at partiet ikke har planer om at afskaffe kongehuset for nærværende, selvom det står i partiprogrammet, og så ville hun da i øvrigt ønske tillykke.


