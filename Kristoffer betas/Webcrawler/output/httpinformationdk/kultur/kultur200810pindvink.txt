En pind til vinkisten
Dråbefangst har hævet prisloftet til en halvtredser flasken, selv om vi befinder os midt i en finanskrise


 Det er fuldstændig umuligt at lukke op for en nyhedsudsendelse, uden at finanskrise, bankkrak og recessionssnak vælter ud. De fleste medier er således fyldte med gode råd om, hvorledes man klarer krisen bedst. Ekstra Bladet byder dagligt på spareråd, og det hele lugter af kolde afvaskninger og hænderne over dynen. Det går den vej, hønsene skraber, og hvad gør så en vinklummist, der helst vil opfordre læserne til at købe bedre vin?
Heldigvis kan undsætningen komme fra uventede kanter. En af bladets regelmæssige bidragydere, Søren Pind, var i den forgangne uge klar med en løsning, der kan skabe luft i læsernes budget. Pind foreslog, at krisen bedst imødegås med en ordentlig sænkelse af indkomstskatten. Vi skal simpelthen kunne leve et ordentligt liv, mens vandene stiger. Den opfordring til deroute på første klasse iler 'Dråbefangst' hermed til undsætning, også selv om Pinds partifælle, skatteminister Kristian Jensen, øjeblikkelig skød den ned. Ugens klumme om frikadellevin har derfor hævet prisloftet til en halvtredser flasken, og en enkelt flaske, der ikke tåler rentestigning, har såmænd sneget sig med. 
Aldrig impulskøbe
Frikadellevinsbegrebet blev indført som et velstandssymbol, dengang middelklassen fik råd til at bælle rødvin til hverdag. Den slags skal være rimelig i pris, nogenlunde ukompliceret og til at holde ud. Det er ikke let. Den bør indkøbes i passende mængder på forhånd og aldrig, aldrig, aldrig købes på dagen som impulsindkøb. 
Er man til noget Bordeaux-agtigt, kan Chateau la Gasparde 2004 anbefales. Vi er i Côtes de Castillon, og det vil formelt sige Bordeaux uden rigtig at være det. Der er fine, lidt bitre nuancer, fornemmelse af 'rigtig' vin og en fornuftig eftersmag, og den vil klare sig fint til efterårets gryderetter. I den prisbillige ende er chilenske Santa Christina reservado 2006 heller ikke ueffen. Det er en ukompliceret Shiraz, der er lidt lettere end de fleste artsfæller og særdeles velegnet til det meste hverdagsmad. En behagelig vin til indkøb i store mængder.
Fra Californien kan man for tiden få glimrende vine til rimelige priser. Lav dollarkurs er altså godt for noget. Cranelake Merlot 2004 er ren hverdagsfornøjelse. Lidt mere spinkel end de fleste Merlot'er, men til gengæld velegnet til aftener uden tunge hoveder. Den har mange klassiske merlotkvaliteter og kan sagtens vinteren igennem tåle at blive gjort til en slags 'husets vin' på de dage, hvor der ikke er brug for det kraftige skyts, og den er nærmest født til pizza og pasta.
En sikker vinder
Fra Mendoza i Argentina kommer Alamos's Malbec som en sikker vinder. Den er kraftig med en anelse sødme, og den er velduftende med moden frugt. Det er en basis-vin, som enhver husholdning bør have på lager, i takt med at kulden sætter ind, og til prisen er den svær at konkurrere med. 
Konkurrence kan man imidlertid få, hvis man ofrer lidt mere. Saurus Malbec 2006 fra Patagonien har lige lidt flere raffinementer og en anelse mere elegance, men koster også 30 procent mere. Er den krone for krone mere værd? Næppe. Men de to vine er sjove at smage op imod hinanden, hvis tirsdagsvinen af og til skulle udarte sig til mere end en flaske. 
God fornøjelse med indkøbene og husk, at hverken 'dråbefangst' eller Information kan påtage sig noget ansvar for, om Søren Pinds luftkasteller fuldt ud går i opfyldelse.

