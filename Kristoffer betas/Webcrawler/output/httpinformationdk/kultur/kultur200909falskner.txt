'Falskneri' var ægte mesterværk
I årtier troede man, at 'Ruffersken' var et værk af en af historiens mest drevne kunstforfalskere - nu viser det sig, at det er et originalt neder-landsk guldaldermaleri
'Ruffersken' her er slet ikke en falsk Vermeer, viser det sig nu, men derimod en ægte van Baburent. Og helt tilbage fra 1622.


 Da Courtauld Institute of Art, det kendte historiske galleri i Somerset House, London, fik tilbudt et maleri, der angiveligt stammede fra den berygtede hollænder Hans van Meegeren, sagde galleridirektøren ganske vist ja tak. Men han var fuldkommen overbevist om, at det værk, han tog imod, var et førsteklasses falskneri fra en af kunsthistoriens mest behændige forfalskere.
I dag, 50 år efter at Ruffersken blev bedømt til at være en forfalskning - omend en fremragende udført en af slagsen - foreligger der beviser for, at der tværtimod er tale om et aldeles ægte 1600-talsmaleri fra den nederlandske guldalder, og at det tilsyneladende har hængt i den nederlandske mester Johannes Vermeers bolig. Det afslører det britiske tidsskrift The Art Newspaper.
Mesterkopisten
Van Meegeren blev født i 1889 og satsede på en karriere som kunstmaler. Men da kritikere nedgjorde hans værk som 'epigoneri', mistede han gejsten og besluttede sig i stedet for at bruge sit talent på at eftergøre stilen hos nogle af verdenskunstens største navne, deriblandt Vermeer. Han kopierede metoder og farvevalg hos de nederlandske guldaldermalere med så indfølende akkuratesse, at hans malerier blev hyldet som ægte og unikke fund. Han blev først afsløret, da han i 1945 blev anklaget for at have solgt et 'nyopdaget' Vermeer-maleri til topnazisten Hermann Göring.
Van Meegerens mest vellykkede falskneri var en version af Måltidet i Emmaus, oprindelig malet af barokkunstneren Caravaggio, som han i 1937 gjorde efter i Vermeers stil. Det gjorde han så overbevisende, at samtidens eksperter erklærede aldrig at have set en finere Vermeer.
Malet af van Baburent
Den seneste forskning på Courtauld Institute of Art viser, at Ruffersken er malet i 1622 af en anden fremtrædende nederlandsk maler, Dick van Baburent, og har været i Vermeers eje, da denne boede i Delft. Ifølge en boopgørelse fra 1641 blev billedet bragt til Delft af Vermeers svigermor, da han giftede sig med dennes datter i 1653.
Baburents billede figurerer også i baggrunden af to af Vermeers egne malerier, Koncerten (malet i 1664) og Ung siddende kvinde ved et spinet (1671).
Billedet blev tilbudt Courtauld af professor Geoffrey Webb, en specialist i historisk arkitektur og ledende 'kunstofficer' i Tyskland umiddelbart efter Anden Verdenskrig. Det ser ud til, at han fik det som en gave for sin hjælp til at bringe stjålne kunstværker til veje, men at han uden videre antog, at det var et af de falsknerier, som de hollandske myndigheder havde konfiskeret fra Van Meegerens villa i Nice i 1945.
Videnskabelige undersøgelser på Courtauld bekræfter nu billedets datering til første halvdel af 1600-tallet. Lærredet er gammelt nok til at være fra denne periode, og hvad der er mere afgørende: Der findes intet spor af moderne pigmenter. Caroline Campbell, kurator på Courtauld, er overbevist om, at billedet er et »originalt 1600-tals arbejde«, men indrømmer, at hun er meget »overrasket« over denne afsløring, da alle oprindelig havde accepteret det som et falskneri af van Meegeren.

© The Independent og Information Oversat af Niels Ivar Larsen

