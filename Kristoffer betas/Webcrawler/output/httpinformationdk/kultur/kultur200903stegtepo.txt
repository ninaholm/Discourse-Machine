'Stegte pølser i målområdet'
Hvert år i uge 11 samles Danmarks dygtigste skiløbere på Hafjell i Norge til DM. Og så bagsidens forbrugs-medarbejder. Men denne gang var han på en særlig mission



 »Sportsjournalist ...« Min kone sænkede avisen og hævede øjenbrynene: »Det kan du da ikke finde ud af,« fastslog hun så med den usvigelige sikkerhed, som er en af det svage køns store styrker.
»Åh, mon dog ikke,« mumlede jeg spagt. Familien sad forsamlet ved morgenbordet og planlagde den årlige skiferie, som for gud ved hvilken gang skal gå til Hafjell i Norge, langt oppe i Gudbrandsdalen i nærheden af Lillehammer. 
Her findes et stort alpinanlæg, kendt fra OL-sammenhænge, og akkurat her mødes i uge 11 nogle af de dygtigste danske skiløbere og dyster i slalom, specialslalom, storslalom, super G, og hvad det nu alt sammen hedder.
Ny i trafikken
Måske er det på sin plads med en lille indrømmelse allerede her: For mit vedkommende er ski lidt af en ny oplevelse. 
Faktisk havde jeg passeret de 30 år, før jeg første gang pressede fødderne ned i et par slalomstøvler. Og jeg røber sikkert ikke for meget ved at nævne, at det projekt ikke var min egen ide, men derimod en uundgåelig følge af at have giftet sig ind i en ski-entusiatisk familie, der i generationer har sat præg på dansk skisport. 
Den sene start på de smalle brædder har jeg siden kompenseret for ved at udvikle min egen særlige teknik, ’Dahlin-skrænsningen’. Elegant er det langt fra, men det betyder dog, at jeg uden alvorlige problemer sidelæns kan skride ned af de pister, der i en ukyndigs øjne – nemlig mine! – ser lodrette ud. 
Resultatet er selvfølgelig, at alle andre i familien – selv den yngste af mine drenge – for længst har overhalet mig på de sorte pukkelpister i allerfineste stil godt nede i knæene, mens jeg med snegaranti altid skrænser ned som sidste mand.
Reporter på ski
I år havde jeg så bestemt mig for at tage skistaven i den anden hånd, hvis jeg må udtrykke det sådan. Færdig med kun at konkurrere på baner, hvor alder og en lidt for livlig fantasi hurtigt skaber sine naturlige begrænsninger. 
Kort fortalt havde jeg besluttet mig for at kombinere den årlige skiferie med noget, jeg plejer at være lidt bedre til. På forhånd havde jeg nemlig aftalt med avisens kulturredaktør, at jeg – vel hjemkommet uden brækkede arme eller ben – kunne kradse et par reportager ned til bagsiden om mine norske fjeldoplevelser.
I mit stille sind forestillede jeg mig såmænd også, at tilstedeværelsen af en vaskeægte Information-journalist (som bekendt bliver der færre og færre af dem!) måske også kunne kaste lidt glans over årets DM. I hvert fald ville det give mig en chance for at mænge mig med ski-jetsettet, langt ud over hvad mine begrænsede evner ellers ville tillade.
uda@information.dk
Fortsættes mandag

