Maria Larssons sjældne triumf
Filmen om den svenske arbejderkvinde med kameraet betager ikke blot anmelderne, men også publikum


 Det sker utroligt sjældent. Men den 77-årige svensker Jan Troells film Maria Larssons evige øjeblik udfører kunststykket. 
Det går ud på at få en film til at få sit tilskuertal til at stige i forhold til det publikum, der ser filmen den første uge. Det er nemlig en fast tommelfingerregel, at en film altid gennemsnitligt ses af flere tilskuere den første uge, den er på plakaten, end i de efterfølgende uger.
En markant undtagelse fra reglen var Per Flys Bænken med Jesper Christensen, der gradvis forøgede sit tilskuertal på ugebasis. Og nu er det pudsigt nok igen en film med Jesper Christensen, der drager nytte af publikums mund-til-øre-anbefalinger.
Den dansk-svenske Maria Larssons evige øjeblik går kun i syv danske biografsale, nogle af dem mindre, men blev den første uge set af 4.672 tilskuere - et tal, som den næste uge var vokset til 5.568.
Det kom bag på os!
Lene Pia Madsen, der står for lanceringen af danske og andre nordiske film på selskabet Sandrew Metronome, siger om fænomenet:
"Vi havde selvfølgelig håbet på, at filmen ville få en stabil tilskuertilstrømning. Men at publikumstallet ligefrem ville stige efter den første uge, kom bag på os. Jeg tror, de gode anmeldelser har betydet en del for succesen, men også i høj grad at både Jan Troell og ikke mindst Jesper Christensen er gået ud og har skabt presseomtale for filmen. Jesper Christensen har jo talt filmens sag i forbindelse med de James Bond-interviews, han har lavet, og det har utvivlsomt gavnet."
Lene Pia Madsen tilføjer: 
"Men også filmens emne og tidsperiode betyder noget. Filmen henvender sig måske nok især til et lidt ældre publikum, som har et særligt forhold til den slags svenske historier fra omkring 1900-tallet - klassikere som Jan Troells egne Nybyggerne og Udvandrerne og nogle af Bille Augusts tidlige film." 
- Kan filmen risikere at komme i klemme, fordi den kun er sat op i syv biografer?
"Det kan ikke udelukkes, for vi kan selvfølgelig ikke kontrollere biografernes valg af sale," siger Lene Pia Madsen.
"Der er jo hele tiden et pres fra nye film, som hver uge skal op på de større sale, så det er ikke altid så enkelt for biograferne at lave planlægningen om. Men filmens lidt ældre publikum har større tålmodighed end det yngre og vil ikke nødvendigvis se filmen kort efter premieren eller ved først givne lejlighed. Så vi håber, at den vil holde sig længe på plakaten." 
Oscar-kandidat
Filmens hovedproducent er danske Final Cut, der har måttet stykke produktionsudgifter på 37,5 millioner sammen som et kludetæppe af ikke mindre end 26 investorer.
Producenten Thomas Stenderup fra Final Cut fortæller, at filmen er købt til visning i USA og Canada af det store selskab IFC, som har planer om at udsende den i 45 kopier.
"Men fremstødets størrelse afhænger nok noget af, om Maria Larssons evige øjeblik bliver nomineret til en Oscar. Det arbejder IFC så stærkt på i øjeblikket, at selskabet allerede har investeret flere penge i kampagnen, end det har kostet at købe filmen!" beretter Stenderup.
Også Storbritannien, Australien og Irland vil få mulighed for at opleve Maria Larsson, men hvor langt ud i verden hun ellers når, afhænger meget af hendes succes ved Oscar-uddelingerne.


