DR må danse på to ben
Lanceringen af en ny kulturkanal er ifølge Jørgen Ramskov en god idé, da DR bliver nødt til både at satse på nichekanaler og på fortsat at have brede, samlende tv-kanaler


 Copenhagen Filmfestivals direktør, Jørgen Ramskov, der tidligere blandt andet har været tv-direktør på DR, synes grundlæggende, det er en god ide at lancere en kulturkanal i DR-regi.
»Der er et krav til DR om at levere en mere kvalificeret kulturdækning end de kommercielle kanaler, så derfor er det på mange måder et godt træk fra DR's side at oprette en kanal kun til kulturprogrammer. Kravet bliver dog ikke imødekommet ved DR K, hvis der kun bliver indkøbt programmer til kanalen. De egenproducerede udsendelser, som diskuterer dansk kultur og danskernes forhold til kultur er meget vigtige i den sammenhæng.«
Jørgen Ramskov mener ikke, at DR svigter sin public service-forpligtelse ved ikke at sætte flere kulturprogrammer på DR1 i stedet for at lave en smal kulturkanal.
»Det er selvfølgelig altid en risiko at lave en nichekanal, men DR er nødt til at komme ud på det dansegulv, hvor alle de andre stationer arbejder,« siger han.
Han henviser til, hvordan tv-mediet generelt undergår en større fragmentering.
»Spørgsmålet for DR er, om man skal satse på at lave et kulturprogram, hvor man forsøger at fange et bredt udsnit af befolkningen på DR1, eller i stedet lave noget virkelig godt til kerneseerne på en specialiseret kanal. Der er ikke andet for DR at gøre end at danse på to ben. Stationen skal finde en balance mellem fortsat at have brede kanaler som DR1 og DR2 og samtidig opstarte nye kanaler uden at svække hovedkanalerne.«


