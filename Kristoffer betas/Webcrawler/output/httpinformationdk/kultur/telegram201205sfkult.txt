SF: Kulturminister må se på hudfarve-sag
Filminstitut diskriminerer, når man ikke støtter film med brune skuespillere, mener SF. Venstre kræver samråd.


 Det Danske Filminstitut, der har afvist at støtte en film med brune skuespillere, skal ikke have lov at feje sagen ind under gulvtæppet.
Det mener SF's ligestillingsordfører Özlem Cekic, der vil have kulturminister Uffe Elbæk (R) til at gå ind i sagen.
 - Jeg vil også tage kontakt til ligebehandlingsnævnet for at høre, om de kan gå ind i sagen for at vurdere, om loven om ligebehandling er overtrådt, siger hun.
Det Danske Filminstitut mener ikke, at film med andengenerationsindvandrere har nogen chancer uden for København, og derfor er det spild af penge at støtte dem.
Filminstituttet uddeler hvert år millioner af statslige støttekroner til nye filmprojekter.
 I et afslag på støtte til børnefilmen "MGP Missionen" skriver redaktionen bag støtteordningen den 6. oktober 2011, at man finder filmen både "velmenende og sympatisk", skriver Information.
Men Det Danske Filminstitut har samtidig svært ved at se "tilstrækkeligt potentiale til at ramme det brede familiesegment" - og så tilføjes det:
 "Dertil kommer, at film med et cast med anden etnisk baggrund ikke har vist sig at være specielt salgbare i provinsen", lyder det i afslaget, som Information har fået aktindsigt i.
- De sidste 10 år har rykket grænserne for, hvad man tillade sig at beskylde minoriteter for. Når selv Det Danske Filminstitut diskriminerer på grund af etnicitet, viser det, hvor alvorligt situationen er, siger Özlem Cekic.
I fremtiden skal et helt udvalg ifølge SF'eren afgøre, hvordan støttemidlerne til de danske film fordeles.
Venstre kræver kulturministeren i samråd om sagen.
- Jeg vil have ministeren til at redegøre for forløbet, og samtidig skal vi presse ham i forhold til at ændre den måde, hvorpå filmstøtten fordeles, siger Venstres kulturordfører Michael Aastrup Jensen.
