Det, der er så smukt ved virkeligheden...
Sandheden skal høres fra børn og fulde forfattere. Forfatteren Lars Frost optrådte på slap line til Gyldendals maratonoplæsning


 VIDEO | Forfattere er ikke, hvad de har været, siden dengang Tom Kristensen turede rundt i København i sin hærværksbrandert og skrev digte om skibskatastrofer og pludselig død. I dag bor de alle sammen i Sønderho og skriver bøger om dagligdagens familieproblemer, husmoderens genvordigheder eller digte om kaffemaskiner.
Eller næsten alle. For er der én, der stadig holder ideens fadølsglas højt, må det være forfatteren Lars Frost. Således også sidste torsdag til Gyldendals maratonoplæsnings-arrangement i Klareboderne i København, hvor en tydeligt overrislet Frost blev interviewet om sin nye roman ’Ubevidst rødgang’ af en mere og mere desperat Lars Bukdahl.
Kun akkompagneret af en lille bitte fadøl fortalte Frost om sit bagvedliggende livssyn, sin romans hovedtemaer og delte rundhåndet ud af sin livsvisdom. Interviewet blev fanget af det litterære Danmarks svar på Se & Hørs ’Øjne i Natten’, digteren og bloggeren Martin Johs Møller, der har lagt et par små videoklip af det særdeles våde interview ud på sin blog.
Se de to små interviewklip her:

