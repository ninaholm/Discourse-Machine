Neandertalerne var ikke dumme
Forskere har lært sig at kopiere både menneskets forfædre, Cro Magnons, og Neandertalernes redskaber. Skønt teknologien bag er forskellig, er begge lige effektive
Ny forskning viser, at neandertalerne ikke nødvendigvis var dummere end gennemsnittet i deres samtid.


 Neandertalerne var ikke nær så dumme, som de traditionelt er blevet opfattet. Det er konklusionen i en ny forskningsrapport, der dokumenterer, at deres stenredskaber var lige så gode som dem, der blev fremstillet af de tidlige forfædre til det moderne menneske, homo sapiens, de såkaldte Cro Magnon'er.
Forskerne bag undersøgelserne har brugt tre år af deres liv på at lære sig selv at lave kopier af de stenredskaber, som neandertalerne og homo sapiens brugte, og det har vist sig, at førstnævntes redskaber var mindst lige så effektive som andre stenaldermenneskers.
Følgelig har neandertalernes forsvinden, som ofte er blevet søgt forklaret ved deres påståede teknologiske underlegenhed, intet at gøre med, at deres stenredskaber ikke kunne matche deres rivalers, påpeger forskerne.
"Vores forskning bestrider en af grundpillerne bag antagelsen om, at homo sapiens befandt sig på et højere udviklingstrin end neandertalerne. Der er på tide, at arkæologerne begynder at lede efter andre årsager til, at neandertalerne uddøde," siger Martin Eren fra Exeter University, der har medvirket i undersøgelsen, og tilføjer:
"Når vi taler om neandertalerne, må vi holde op med at opfatte dem som 'dummere' eller 'mindre avancerede' - vi må i stedet opfatte dem som 'anderledes'." 
Konkurrenter
Neandertalerne levede i Europa for omkring 300.000 år siden og præsterede at overleve to istider før deres fuldstændige forsvinden for omkring 25.000 år siden - 10.000 år efter de første moderne menneskers ankomst til Europa.
Hvorfor de forsvandt, er stadig en gåde, men dna fra deres knogler tyder på, at de uddøde uden at have blandet gener med nytilkommerne. Det er sandsynligt, at de to menneskearter konkurrerede imod hinanden om de begrænsede ressourcer i samme habitat, og at homo sapiens gik af med sejren.
Undersøgelsen viser, at neandertalernes stenredskaber var bredere og tykkere end de mindre og mere finbladede homo sapiens-redskaber, men de viste sig at være nøjagtig lige så effektive, understreger Eren, "eller i visse henseender endda mere effektive."
Det står stadig tilbage at få opklaret, hvorfor homo sapiens overgik fra at bruge samme redskabsteknologi som neandertalerne til fordel for noget, som var anderledes uden at være mere effektivt.
Eren forestiller sig dog, at skiftet til mere strømlinede redskaber på det tidspunkt, da homo sapiens begyndte at kolonisere Europa, kan have spillet en rolle for den sociale sammenhængskraft ved at give sten-håndværkerne en fælles identitet.

© The Independent og InformationOversat af Niels Ivar Larsen 

