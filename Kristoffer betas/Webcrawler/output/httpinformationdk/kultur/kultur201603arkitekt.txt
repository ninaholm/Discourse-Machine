Arkitektur mod terrorisme
Christiansborg, Danmarks Radio og en række andre offentlige bygninger og kulturinstitutioner er de seneste år blevet sikret mod terrorangreb. Det er ifølge flere arkitekter blevet en del af arkitekturen på linje med at sikre sig mod fugt eller store regnmængder. Antiterrorarkitekturen er kommet til Danmark og kan ændre vores åbne samfund
 Efter bombeangrebet mod det norske justitsministerium i 2011 besluttede man at øge sikkerheden på Christiansborg og placerede mere end 80 store granitsten i en ring rundt om pladsen for at gøre det umuligt at køre tæt på i bil


 Danmark har en lang tradition for åbenhed.
»Hvis vi nu tager det her udmærkede eksempel,« siger arkitekt Hans Scheving og peger over Christiansborg Slotsplads. Han står midt på pladsen kun et par meter fra rytterstatuen af Frederik Vll. I baggrunden er små grupper af forbipasserende og turister på vej over brostenene.
»Der er masser af mennesker, og hvis man har lyst, kan man komme ind og se Folketinget og komme ind i alle salene og blive vist rundt i bygningen. Der er også mulighed for at komme op i tårnet og stå og kigge ud over byen fra statsmagtens centrum.«
Han kigger op mod tårnet over Christiansborg. Det er 106 meter højt og ligger lige over Folketingssalen med rækkerne af grønne stole, hvor politikerne hver dag samles for at tage beslutninger.
»Det er der jo en eller anden meget tydelig symbolpolitik i. Christiansborg blev bygget som folkestyrets centrum, og man ønsker at holde bygningen og pladsen åben for folket.«
Men åbenheden er under pres.
Efter terrorangrebet i New York i 2001 blev Christiansborgs hovedindgang lukket for almindelige besøgende, og i stedet blev der bygget en indgang under hovedtrappen, hvor gæster kommer igennem et sikkerhedstjek som i en lufthavn.
