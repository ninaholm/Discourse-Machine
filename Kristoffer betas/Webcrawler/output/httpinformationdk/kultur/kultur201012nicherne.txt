Nicherne vil redde musikkritikken
Pitchfork ønsker ikke at have monopol på den gode smag, siger chefredaktør på den magtfulde musikblog Scott Plagenhoef, der opfordrer sine læsere til at opsøge så mange forskellige små musikmedier som muligt


 Den hyperpopulære musikblog Pitchfork bliver kaldt verdens mest magtfulde musikmedie af folk i branchen. Chefredaktør Scott Plagenhoef tager succesen med ro:
»Det er bestemt ikke vores mål at have monopol på, hvilket musik du skal kunne lide. Det er hverken godt for musikken eller musikkritikken, hvis der er én stemme, som overdøver alle de andre,« siger han.
»Vi kigger på mange medier og blogs fra hele verden, og vi bilder os bestemt ikke ind, at vores holdninger er hverken korrekte eller endegyldige. De er jo bare vores holdninger, og vi er jo i bund og grund bare nogle værre nørder,« siger Scott Plagenhoef.
»Men derfor skal vi selvfølgelig tage vores ansvar seriøst. Nu står vi jo i den heldige situation, at hvis vi nævner noget musik, så lægger folk mærke til det. Men vi vil bare gerne skabe en åben dialog om den musik, vi selv elsker. Og det har sådan set hele tiden været målet,« siger Scott Plagenhoef.
Det er netop fordi, skribenterne brænder for musikkritikken, at Pitchfork har fået så meget succes, mener han. Blandt andet gør bloggen en dyd ud af at give anmeldelserne den plads og tid, de fortjener, uanset hvad man ellers kan læse sig til i lærebøger om, hvordan man effektivt skriver til nettet. For de læsere, der virkelig elsker musik, vil også gerne gå i dybden med kritikken, mener han.
»Det har bestemt været en kamp at være oppe mod en hel generation, som ikke er vant til at læse længere formater på nettet. Men vi gør meget ud af at prioritere de længere anmeldelser og give vores skribenter tid og plads til at gå i dybden. Utrolig nok har det betalt sig,« siger Scott Plagenhoef.
Nichemusikken
Og det er netop de blogs og publikationer, der tør gå i dybden, der vil overleve i fremtiden, mener Scott Plagenhoef. Derfor vil nichemusikken fylde en del inden for musikkritikken i fremtiden, mener han.
»Jeg tror på, at musikkritikken vil blive mere og mere nicheorienteret. Og det vil blive rigtig godt, fordi det ikke skal bejle til et stort publikum. Folk vil gerne have kvalitetsanmeldelser, og det får de givetvis bedst fra skribenter, som virkelig er inde i stoffet,« siger Scott Plagenhoef.
Allerede nu bliver nichemusikbloggene bedre og bedre og får løbende større tilslutning, siger Scott Plagenhoef.
»Dubstep, blackmetal, niche-hip hop, der er masser af spændende, små genrer, som folk gerne vil udforske. Der foregår alt muligt spændende inden for musikken, og de musikkritikere, som i fremtiden vil klare sig godt, er dem, som følger med den udvikling.«


