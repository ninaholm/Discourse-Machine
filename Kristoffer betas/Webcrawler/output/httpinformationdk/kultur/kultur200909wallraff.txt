Wallraffs liv som somalier



 Den tyske journalist Günter Wallraff vil afsløre hverdagsracismen i Tyskland. Den legendariske tyske journalist  har i et år levet forklædt som somalier i Tyskland. Det oplyser den svenske forfatter Stigen Hansén ved bogmessen i Göteborg i forbindelse med, at hans biografi om Wallraff bliver udgivet. Den snart 67-årige Wallraff har siden 1960'erne lavet undersøgende journalistik. Han har flere gange optrådt under falsk identitet blandt andet som tyrkisk gæstearbejder. Hans arbejde om arbejdsforholdene inden for industri og andre sektorer har vakt stor opmærksomhed. Hensigten med at leve forklædt som somalieren Kvami Ogonno i et år var at skildre hverdagsracismen i Tyskland. I rollen som Ogonno er Wallraff flere gange havnet i voldsomme situationer på grund af sin hudfarve. Wallraffs materiale offentliggøres i Tyskland senere på efteråret. ritzau/TT

