Anand på vej til ny VM-match
Topalov bremsede Kramnik i kandidatturneringen
Skak


 
	Er der to, der ikke står sammen i international topskak, er det de to eksverdensmestre fra 00’erne, bulgareren Vesilin Toplaov og russeren Vladimir Kramnik. Siden deres herostratisk berømte VM-match i Elista i 2006, hvor den bulgarske lejr beskyldte Kramnik for urent trav under sine hyppige toiletbesøg – hvordan man så end traver urent på et toilet, mobilsnyd? – har luften mellem de to stormestre været iskold, og de giver stadig ikke pænt pote til hinanden, inden de duellerer på skakbrættet. Som her i 6. runde af den igangværende kandidatturnering i den vestsibirske by Khanty-Mansiysk. Topalov har hvid:

	1.d4 Sf6 2.c4 e6 3.Sf3 d5 4.Sc3 Le7 5.Lf4 0–0 6.e3 Sbd7 7.c5 Sh5 8.Le5 c6 9.Ld3 g6 10.h4 f5 11.Lh2 b6 12.b4 f4 13.0–0 a5 14.b5!

	Se diagrammet.

	På den efterfølgende pressekonference, som spillerne er forpligtet til (men derfor behøver man jo ikke hilse), erklærede Topalov, at han allerede her var overbevist om at stå til gevinst.

	14. - bxc5 15.bxc6 Sb8 16.Lb5 La6 17.a4 Dc8 18.dxc5 Sxc6 19.Sxd5 exd5 20.Dxd5+ Kh8 21.Dxc6 Dxc6 22.Lxc6 Tac8 23.Lb5 Lxb5 24.axb5 Lxc5 25.Txa5 fxe3 26.fxe3 Lxe3+ 27.Kh1 Tc2 28.Tb1 Tfc8 29.Taa1 Lb6 30.Le5+ Kg8 31.Ta6! - Kramnik er havnet i en stilling, hvor ingen Houdini kan sno sig løs - Le3 32.b6 Tc1+ 33.Txc1 Txc1+ 34.Kh2 Tb1 35.g4 Lf4+ 36.Kg2 Lxe5 37.Sxe5 Sf4+ 38.Kf3 Se6 39.b7 Tb3+ 40.Kf2 Tb2+ 41.Ke3 og 1-0.

	En hævnen-er-sød gevinst til Topalov, men han har spillet for dårligt med de sorte brikker til at blive aktuel i kampen om førstepladsen, der jo giver adgang til en VM-match mod Magnus Carlsen i slutningen af 2014.

	Anand har derimod overrasket positivt, og søndagens 9. runde udviklede sig helt optimalt for ham. Selv gjorde han sit ved at slå Topalov – bulgareren havde sort – mens Karjakin udnyttede en grov fejl af Kramnik til at vinde deres indbyrdes parti. Aronian tabte et måske afgørende skridt ved at lade sig køre over af Mamedyarov. Efter ni af de 14 runder ligger Anand alene i spidsen med 6 points, efterfulgt af Aronian med 5, og Kramnik, Karjakin og Mamedyarov, der alle ligger på 4,5. Andreikin og Svidler har 4, mens Topalov som feltets agterlanterne er noteret for 3,5 points. Anand har overstået sine to partier mod Aronian. Han vandt jo det første med hvid og remiserede i det andet. Det indebærer, at han i tilfælde af ligestilling med armenieren på førstepladsen vil blive kåret som vinder på bedste indbyrdes score.

	I realiteten har han med andre ord et forspring på halvandet point og kan sandsynligvis sikre sig førstepladsen ved at spille de resterende fem partier remis.

