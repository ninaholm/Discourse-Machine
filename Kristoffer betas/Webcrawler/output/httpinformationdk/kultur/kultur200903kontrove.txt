Kontroversiel støtte til Fighters+Lovers
Fighters+Lovers satte en sidste offensiv ind, inden der i dag falder dom i sagen om overtrædelse af EU's anti-terrorlovgivning. Et arrangement med kunstneren Dror Feiler skulle støtte Fighters+Lovers ideologisk samt FARC og PFLP økonomisk


 En broget og alligevel homogen blanding af sortklædte unge med ringe i ansigtet og ældre 68'ere mødte mandag op i Dagmar Teatret for at deltage i Fighters+Lovers' filmarrangement med den dansk-israelske kunstner Dror Feiler. Gruppen brugte arrangementet til at argumentere for deres sag en sidste gang, inden der falder dom i Højesteret i dag.
Ved indgangen til biografsalen hang farverige eksemplarer af de omdiskuterede t-shirts, som gruppen har solgt for at skaffe penge til FARC og PFLP. Men det var ikke den originale version. Maskingeværet, der figurerede på de gamle T-shirts, var erstattet af en humlebi.
"Hvis en humlebi bliver angrebet, så forsvarer den sig," fortolker en af arrangørerne, der står ved indgangen og sælger billetter. 
Billetten til forestillingen er et lille 20-siders hæfte om 'FARC og krigen i Columbia', hvor man bl.a. kan læse, at FARC er en legitim bevægelse, der kæmper en retfærdig frihedskamp. Talsmand Ulrik S. Kohl fra Fighter+Lovers lægger ikke skjul på, at arrangementet ikke kun er kulturelt.
"At Dror Feiler ville komme her og give dansk premiere på sit værk, gav os en mulighed for at vise danskerne det her helt andet syn på FARC," siger Ulrik S. Kohl, der til trods for den forestående retssag fortæller, at overskuddet fra arrangementet bl.a. går til at hjælpe fængslede medlemmer af både PFLP og FARC. FARC er på EU's liste over terrororganisationer, men ikke på f.eks Storbritanniens. De er kendte for at benytte bl.a. kidnapninger af civile, narkohandel og våbensmugling til at skaffe penge.
Politisk kunst
Kunstneren Dror Feiler, som Fighters+Lovers havde inviteret, er en stor tilhænger af PFLP og FARC og er ofte politisk i sin kunst. I 2004 gik hans navn verden rundt, da et af hans værker fik den israelske ambassadør i Sverige til at gå amok. Værket var en stor firkantet pool fyldt med rødt vand, der skulle forestille blod. Ude i blodet sejlede en båd rundt med et billede af en kvindelig palæstinensisk selvmordsbomber. Ambassadøren blev så vred, at han sparkede til en stor projektør, der røg i vandet og fik installationen til at kortslutte.Mandag blev der dog ikke smadret noget, da den 57-årige kunstner, via sin film og den efterfølgende debat, erklærede sin støtte til Fighters+Lovers, PFLP og FARC. Filmen hedder Sange fra rygraden og viser en række columbianske FARC-soldater, der synger om deres kamp. Mellem sangene blev en tekst af den marxistiske systemkritiker Bertolt Brecht brugt til at argumentere for FARC og PFLP's kamp.
"Al god kunst er politisk," sagde Dror Feiler efter forestillingen, hvor han agiterede for Fighters+Lovers' sag.
"Hvis man røver en bank og rejser på charterferie i Thailand for pengene, får man tre års fængsel. Men hvis man røver en bank og giver pengene til FARC, får man 10 år," sagde kunstneren og modtog klapsalver fra forsamlingen. 
Det estimeres, at FARC i øjeblikket har omkring 700 gidsler, flere af dem har været i FARCs varetægt i over fem år.


