Johan Schlüter: Kongen af dansk ophavsret vakler
Advokatfirmaet Johan Schlüter har angiveligt svindlet med danske ophavsretsmidler for op mod 100 millioner kroner. Selv nægter han ethvert kendskab og beskylder en firmapartner for at stå bag hævningerne af millionerne
Topadvokaten Johan Schlüter har i årevis kæmpet for at beskytte kunstneres rettigheder mod piratkopiering. Nu er firmaet anmeldt for at have hævet 100 mio. kr. i betroede midler. Johan Schlüter Advokatfirma oplyser, at de har bortvist og politianmeldt en kvindelig partner.


 26 guldbelagte mammutbogstaver til en samlet pris af 78.000 kr.
Det var, hvad den danske advokat Johan Schlüter havde tænkt sig skulle pryde facaden på hans firmadomicil på Højbro Plads. Indtil pressen begyndte at skrive om sagen.
Hvor stort kan et advokatego blive, spurgte Ekstra Bladet. For stort, erkendte Johan Schlüter og beordrede det 15 meter lange navnetræk pillet ned og erstattet af en blot fire meter lang pendant.
I mere end 30 år har Johan Schlüter været kongen af dansk ophavsret, men efter gårdagens afsløring af omfattende svindel med de danske ophavsretsmidler, som hans firma administrerede, synes det hæderkronede advokatfirma med mere end 65 ansatte at vakle på sine lerfødder.”
Læs også: Filmbranchen anmelder advokatfirma for millionsvindel med rettighedspenge
Anklagen lyder på svindel med op mod 100 millioner kr. og har foreløbig ført til to politianmeldelser. En fra Producentforeningen, der beskylder Johan Schlüters Advokatfirma for at være ansvarlig. Og anden anmeldelse fra Johan Schlüter, der beskylder sin nære samarbejdspartner gennem 25 år, Susanne Løkkegaard Fryland for at have »foretaget en række meget store og uberettigede hævninger af rettighedshavernes betroede midler«.
Selskabslabyrint
Hvor de mange rettighedsmillioner er blevet af, er der i øjeblikket ingen, der kan eller vil svare på, og en gennemgang af den totalt uigennemsigtige myriade af indbyrdes forbundne selskaber, som Johan Schlüter, Susanne Løkkegaard Fryland og advokatfirmaets tredje hjul, Lars Halgreen, har oprettet gennem årene, skaber kun yderligere forvirring.
Den 71-årige Johan Schlüter beskrives da også som en uhyre skarp advokat, hvis viden, retoriske evner og intellektuelle formåen imponerer. Men han beskrives også som en selvoptaget og begærlig forretningsmand, der i mange år har haft blikket stift rettet mod bundlinjen på bekostning af etikken.
Den danske svindelsag er da også kun én af flere, som nu ser ud til at kunne få det schlüterske korthus til at ramle. Sidste år blev Johan Schlüter sammen med en dansk-algerisk forretningspartner i flere omgange idømt mere end to års fængsel i en fransk svindelsag, hvor de to angiveligt har narret en fransk rettighedshaver. Schlüter er i denne sag dømt til at betale over 30 millioner kr. til den afdøde franske visesanger Charles Trenets arving.
Truende konkurs
Selv nægter Johans Schlüter ethvert ansvar i sagen, som han har betegnet som »noget uhørt svineri«. Han hævder, at der er tale om falske anklager, men han har indtil videre hverken villet lade sig afhøre af det franske politi eller af de domstole, der har behandlet sagen. Formentlig af frygt for – berettiget eller uberettiget – at ende sine dage i et fransk fængsel.
Efter gårsdagens politianmeldelser er risikoen for en eventuel ny straffesag i Danmark overhængende. Kilder med kendskab til Johan Schlüter og hans firma beskriver situationen som »meget alvorlig« og forudser, at advokatfirmaet på den fornemme adresse, måske bliver nødt til at dreje nøglen om.
De mere end 100 millioner kr. kan firmaet ifølge en pressemeddelelse ikke betale tilbage til de rettighedshavere i film- og tv-branchen, som burde have haft pengene. Og adskillige fyresedler blev derfor ifølge Informations kilder uddelt tidligere på ugen.
Et rigtig ærgerlig finale for en mand, der ellers har gjort meget godt for danske kunstneres rettigheder gennem årene, fremhæver flere af de rettighedshavere, som i årenes løb har oplevet Schlüter kæmpe for de kreative håndværks udøvere.
Uanset, om de verserende svindelsager sætter en stopper for det succesrige advokatfirmas virke, står vigtige organisationer som CopyDan, der opkræver betaling for brug af beskyttede værker, og foreningen Rettighedsalliancen, der bekæmper piratkopiering, tilbage som en del af arven efter manden, der uden at overdrive, kan betegnes som kongen af dansk ophavsret.

