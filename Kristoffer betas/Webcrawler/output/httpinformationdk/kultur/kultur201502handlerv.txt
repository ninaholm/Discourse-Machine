’Det handler om vores kulturarv’
Når Akademiraadet opfordrer museerne til at købe og udstille flere værker af kvindelige kunstnere handler det i høj grad om at sikre, at vores kvindelige samtidskunstnere også får en plads i eftertiden, fortæller næstformand i Akademiraadet
 Akademiraadet, der rådgiver staten i kunstneriske spørgsmål, opfordrer nu museer til at købe mere kunst af kvindlige kunstnere. På billedet ses Milena Bonifacini, kunstner og næstformand i Akademiraadet, ved overrækkelsen af Sven Hols legat på Charlottenborg i 2010


 Kvindelige kunstnere er lige så dygtige som mandlige. Derfor hænger det ikke sammen, at danske museer næsten kun køber og udstiller værker, der er lavet af mænd. Det mener Akademiraadet, der rådgiver staten i kunstneriske spørgsmål, og som i en udtalelse sendt til en lang række kunstmuseer kritiserer den kønsmæssige skævvridning. Det sker, efter at en undersøgelse i efteråret viste, at mandlige kunstnere er stærkt overrepræsenterede – både når det gælder indkøb og udstillinger på museerne rundt om i Danmark.
»I Danmark bliver der uddannet og præmieret lige mange kvindelige og mandlige kunstnere. Så vi må spørge os selv om, hvorfor der stadig er en klar overvægt af mandlige kunstneres værker repræsenteret i museernes nyerhvervelser,« skriver Akademiraadet blandt andet i udtalelsen, der kraftigt opfordrer museerne til at gøre op med den skæve kønsfordeling.
Milena Bonifacini, der er billedkunstner og næstformand i Akademiraadet, uddyber over for Information: »Vi ved fra afgangsudstillingerne, at kvindernes kunstneriske niveau er på linje med mændenes,« siger hun.
»Derfor er det virkelig problematisk, at kønsfordelingen på museerne er så skæv. Det er ikke kun et spørgsmål om, at kønsskævvridningen er et problem her og nu. Et andet væsentligt aspekt er eftertiden. Hvad er det for et billede, vi efterlader af samtidskunsten? Det her handler i høj grad om vores kulturarv. Kunstmuseerne skaber historien gennem deres indkøb, og derfor skal vi sikre os, at de kvindelige kunstnere også får plads i historien. For der er lige så meget kvalitet i værker af kvindelige kunstnerne som af mandlige,« siger hun.
Opfordringen betyder, at Statens Museum for Kunst fra nu af vil være mere opmærksom på den skæve kønsfordeling blandt kunstnerne, fortæller direktør Mikkel Bogh.
»Brevet sætter fingeren på en problemstilling, som jeg er meget bevidst om, og som betyder, at vi fremover vil have en skærpet opmærksomhed på, at nyerhvervelserne for så vidt muligt skal afspejle den kønsmæssige balance, der findes på kunst-scenen i dag.«
Og det er nye toner fra museet. I efteråret forklarede museumsinspektør Birgitte Anderberg over for Information, at Statens Museum for Kunst, »er en tung og stor institution, og det er ikke altid, at vi skal være firstmovers«, på spørgsmålet om, hvorvidt museet i fremtiden vil sikre en mere jævn fordeling af mandlige og kvindelige kunstnere.
To streger under problemet
Opfodringen fra Akadamiraadet er ifølge professor Hans Dam Christensen fra Københavns Universitet og formand for Dansk Center for Museumsforskning opsigtsvækkende. Han hæfter sig ved, at Akademiraa-det ikke tidligere har udsendt lignende anbefalinger. Derfor mener han også, at museerne – ligesom Statens Museum for Kunst – bør tage deres indkøbs- og udstillingspolitik op til eftersyn.
»Akademiraadet er meget velanset, og når det peger på, at der er et alvorligt problem med kønsskæv-vridning, så sætter det to streger under, at der rent faktisk er et stort problem, som museerne er nødt til at tage alvorligt,« siger Hans Dam Christensen, der står bag den seneste undersøgelse om forholdet mellem mandlige og kvindelige kunstnere på museerne.
I undersøgelsen har han stillet skarpt på syv større museer i Danmark, heriblandt Statens Museum for Kunst, AROS, Arken og Louisiana. Undersøgelsen viser blandt andet, at Arken mellem 2002 og 2012 indkøbte 120 kunstværker af mandlige kunstnere og 20 af kvindelige. Samtidig har både AROS, Louisiana og Statens Museum for Kunst mellem 2005 og 2012 haft langt flere særudstillinger med mænd end kvinder. Eksempelvis har Statens Museum for Kunst haft 31 særudstillinger med mænd og fem med kvinder.
Og med tanke på den fordeling mener Nina Groes, der er direktør for Kvinfo, at Akademiraadets opfordring er på sin plads. Hun betragter meldingen »som en anerkendelse af problemet« og finder det samtidig positivt, at Akademiraadet sætter fokus på problemstillingen.
Et spørgsmål om kvalitet
I brevet, som Akademiraadet har udsendt til kunstmuseerne, bruger de blandt andet Arken som eksempel på den skæve kønsfordeling, når det kommer til indkøb og udstillinger af mandlige og kvindelige kunstnere. Arkens direktør, Christian Gether, har ikke ønsket at svare på Akademiraadets kritik. Men i efteråret gav han følgende svar til Information på spørgsmålet om, hvorvidt Arkens indkøb er et udtryk for, at mandlig kunst er bedre: »Jeg ved ikke, om det er bedre. Vi køber ikke ind efter statistik. Det er den kunstneriske kvalitet, der afgør det.«
Men Milena Bonifacini fra Akademiraadet mener ikke, at den forklaring holder.
»Det er jo ikke fordi, de kvindelige kunstnerne laver dårligere kunstværker end de mandlige. Kigger vi på akademiernes afgangsudstillinger er de kvindelige kunstneres værker af lige så høj kvalitet, som de mandliges. Det er ikke dér skoen trykker.«
Hun ser det derfor som afgørende, at museerne bliver mere opmærksomme på, at begge køn er repræsenteret, når det kommer til indkøb og udstillinger. En mulighed kan være, at museerne hvert år forpligtes til at fremlægge lister over nyerhvervelser for på den måde at skabe en større bevidsthed både blandt museerne selv og i offentligheden om, hvordan kønnene er repræsenteret.
Hans Dam Christensen mener heller ikke, at man kan afskrive statistikken og forsvare sin indkøbspolitik med et ønske om at præsentere »kunstnerisk kvalitet«.
»Kvalitet er ikke noget, der findes i sig selv. Vi bliver nødt til at diskutere, hvad der er kvalitet, og fastlægge forskellige parametre for, hvad vi mener, der er kvalitet. Et parameter kan være det regionale, det historiske, det genremæssige eller det kan være kønnet. Og kønnet burde i højere grad være et parameter, hvis man vil skævvridningen til livs,« siger Hans Dam Christensen.
Ikke en ny debat
Det er langtfra første gang, at uligheden er til debat i den danske kunstverden. I 2005 viste en redegørelse fra Kulturstyrelsen, at otte ud af 10 nyerhvervelser på syv større kunstmuseer var skabt af mandlige kunstnere, hvilket førte til stor debat i medierne. Dengang mente den daværende kulturminister Brian Mikkelsen (K), at den skæve kønsfordeling ville blive udjævnet, efterhånden som kunstakademierne ville uddanne flere kvindelige kunstnere. Men det argument mener Hans Dam Christensen ikke, der er belæg for. Han henviser til, at der de seneste 50 år er blevet optaget lige mange kvinder og mænd på Kunstakademierne.
»Der er ikke noget, der taler for, at det vil udjævne sig på den lange bane,« siger han.
Han understreger, at han finder Akademiraadets opfordring positiv, men efterlyser samtidig nogle konkrete tiltag fra Kulturministeriet, der kan løsne op for problemet. Han mener, at en løsning kan være at gøre ligesom i Sverige, hvor man de seneste ti år har haft flere ministerielt støttede tiltag, der netop sørger for, at der kommer fokus på ligestilling på området.
Men det afviser kulturminister Marianne Jelved (R). Hun skriver i en mail til Information, at hun ikke mener, løsningen er at lave centrale initiativer og pålægge museerne en bestemt kønspolitik udover den overordnede beskrivelse i museumsloven.
»Museerne skal selv beslutte, hvad de vil købe ind, for de har det kunstfaglige ansvar for deres samlinger. Men jeg forventer naturligvis, i tråd med museumsloven, at museerne sikrer, at deres indsamling ikke begrænser sig til et snævert udsnit af samtidskunsten, men giver et alsidigt og dækkende billede til gavn for os og for eftertiden.«
Den 30. september 2014 satte Information fokus på, at danske museer køber og udstiller langt flere værker af mandlige end af kvindelige kunstnere i artiklen ’Kunstmuseer favoriserer (stadig) mandlige kunstnere’. Læs den her

