Sult og rådvildhed
Jeg er desværre ikke så god til at acceptere folk, der ikke tænker som mig, skriver Lone Aburas, der netop har udsendt den kritikerroste debutroman 'Føtexsøen'
Begejstret. Lone Aburas føler sig mest misforstået, når folk forveksler hendes begejstring med tossegodhed.


 -Hvad er dit mest udtalte karaktertræk?
Begejstring og paranoia. 
- Hvad er din yndlingsbeskæftigelse?
At læse og skrive.
- Hvad er din seneste anskaffelse?
En kæmpe flaske champagne og Evelyn Waughs Brideshead revisited, som jeg har byttet til en dansk udgave. Jeg er lidt fesen i den retning. Jeg ved godt, at kan man læse en bog på dens originalsprog, så bør man gøre det. Jeg gider bare ikke. 
- Dine helte og heltinder i det virkelige liv?
I det virkelige liv må det være min veninde Maja og de andre studerende på Kunst-akademiet, der var med til at lave Trampolinhuset og som var et mødested for asylansøgere og danskere. De knokler stadig for at finde midler til at gøre projektet permanent. 
I det falske er det Bob Dylan. 
- Hvad har været dit mest kontroversielle valg i livet?
Jeg har ikke truffet noget kontroversielt valg siden 1993, hvor jeg flyttede skole. Jeg gik i 7. og jeg var ret stolt over, at jeg turde. 
- Hvornår føler du dig mest misforstået?
Når folk forveksler min ydmyghed med dårlig selvtillid. Eller min begejstring med tossegodhed. 
- Hvad er din største bedrift?
At skrive min bog og mit speciale på samme tid. Det var nogle lange dage, men det føltes godt. Jeg fik da noget fra hånden, som man siger.
- Dine største fejl?
At jeg i diskussioner (særligt dem, der handler om kunst eller politik), har svært ved at acceptere at folk ikke tænker ligesom mig. 
- Din drøm om lykken?
At den var lidt mere ligeligt fordelt. 
- Din sindsstemning netop nu?
Sult, men det er jo ikke en sindsstemning. Men rådvildhed så.
- Hvilken dyd er den vigtigste?
Empati og åbenhed. Det var to. 
- Hvilket kunstværk (bog, film, teater, maleri, etc.) har haft størst betydning for dig?
Der er mange, men hvis jeg må lave en top tre må det nok være Ursula Andkjær Olsens Lulus sange og taler. Thomas Mann's Døden i Venedig, og Det lille hus på prærien (alle 9 bind). Men så er det lidt surt ikke også at nævne Inger Christensens Sommerfugledalen og John Steinbecks Rutebil på afveje, så det gør jeg lige. 
- Hvad betragter du som din største ulykke?
Jeg har ikke haft nogen, men hvis jeg graver dybt og man gerne må være meget selvoptaget, så er det, at jeg ikke kan skrive digte. 
- Dit motto?
Op på poetens hat © Louise Rosengreen 

