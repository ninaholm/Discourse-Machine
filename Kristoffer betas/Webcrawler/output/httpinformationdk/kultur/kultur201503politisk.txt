Politisk motiv?
Det næstekærlige menneske i mig tøvede et øjeblik ved at stemme ja til eksklusion af Kosovic, da hun foran forsamlingen beklagede sit faux pas, men jeg endte med at fastholde det, da beklagelsen var halvkvædet


 Jeg var til generalforsamling i dansk PEN i sidste uge, hvor jeg var med til at stemme for eksklusion af bestyrelsesmedlem Birgithe Kosovic på grund af illoyalitet. Selv om sagen var klokkeklar, så var det meget kedeligt at ekskludere en så markant og holdningsstærk person som hende. Hun havde nemlig i forbindelse med en intern diskussion i bestyrelsen om blasfemiparagraffen, som bestyrelsen endte med at støtte afskaffelsen af, sendt den interne korrespondance fra bestyrelsen desangående videre til Fri Debat, som Birgithe Kosovic også er tilknyttet, sågar med en direkte opfordring til i en lignende udtalelse at komme PEN i forkøbet. Derved brød Kosovic i dobbelt forstand sin loyalitet i forhold til den forening, hun er særlig betroet medlem af. Klar grund til eksklusion af bestyrelsen, men selvfølgelig ikke af PEN. Det næstekærlige menneske i mig tøvede et øjeblik ved at stemme ja til eksklusion af Kosovic, da hun foran forsamlingen beklagede sit faux pas, men jeg endte med at fastholde det, da beklagelsen var halvkvædet, og fordi handlingen vidnede om disrespekt for de demokratiske spilleregler i bestyrelsen.
Jeg ville slet ikke have skrevet om denne kedelige, men ret entydige sag, hvis det ikke var, fordi nogle få deltagere i generalforsamlingen, f.eks. Mads Brügger, Peter Øvig Knudsen, Jens-Martin Eriksen og Bjarke Larsen, efterfølgende i offentligheden havde fordrejet, hvad sagen handlede om. De så et politisk komplot vendt mod Birgithe Kosovic og de holdninger til ytringsfriheden, hun og de har ytret især i forbindelse med Dan Park-sagen. Den konspirationsteori har fået lov at leve videre i referater fra generalforsamlingen i borgerlige medier, som har været så farvede, at det er en hån mod hele princippet om troværdig og uafhængig journalistik. Disse såkaldte journalister har svigtet idealet om at gå argumenter efter i sømmene og lade alle parter i en sag komme til orde.
Sjovt nok var de eneste, der så et politisk motiv, dem, der ville undskylde Kosovics faux pas politisk, dvs. undskylde hende med, at hun jo i deres øjne stod for den rette tænkning, mens det store flertal, der traf en rent principiel beslutning satte sig ud over det politiske. Noget af et selvmål, må man sige, men politiske frontkæmpere har ofte svært ved at se sådanne finere nuancer.

