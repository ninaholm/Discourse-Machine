Mudderkast



 
	Der er en diskussion lige nu, som ikke vil forsvinde, og det er den om de frie bogpriser. Selv om forslaget om at rulle liberaliseringen af bogmarkedet tilbage er blevet afvist politisk, så vil den diskussion ikke dø. På et møde forleden om bogmarkedets krise lød det fra formanden for Folketingets Kulturudvalg, at der politisk havde været lydhørhed over for ønsket om at genindføre faste priser – hvis der i bogbranchen vel at mærke havde været enighed om det. Men det er der mildest talt ikke.

	Problemet er, at man ikke ved, om det er de frie bogpriser, der har fået bogmarkedet til at bløde og har presset kvalitetsbøgerne på bekostning af bestsellerne. Eller om det er helt andre faktorer? Man ved faktisk meget lidt konkret, og derfor er ballet åbent for alle mulige spekulationer og myter.

	I det ene hjørne siger DR’s kulturdirektør, Morten Hesseldahl, at forlagene skal holde med at klage, for litteraturen har aldrig haft det bedre. Og at hvis forlagene har problemer, så skyldes det, at de har forskanset sig på dyre adresser i det indre København og har mange ansatte til høje lønninger. I det andet hjørne kalder Gyldendals litterære direktør, Johannes Riis, Hesseldahl for forlagsverdenens svar på Hans Jørgen Bonnichsen, med henvisning til at Hesseldahl, der selv er tidligere forlagsdirektør, i medierne hele tiden udtaler sig om sager, der vedrører hans tidligere arbejdsplads. Underforstået: Han ved ikke længere, hvad der rører sig i branchen.

	Se, det handler ikke rigtig om det, der gælder. Det er mægtig sjovt, men gør os ikke klogere på effekten af de frie bogpriser. Lad os derfor for guds skyld få undersøgt, hvad de frie priser har betydet. Detaljeret og nuanceret. Jeg tror personligt ikke på, at de frie priser er hovedskurken, men dybest set er der ingen, der ved det. Lige om lidt kommer Konkurrencestyrelsens rapport om effekten af de frie bogpriser. Den vil helt sikkert rumme vigtige nøgletal, men det er tvivlsomt, om den i tilstrækkelig grad vil vise effekten af de frie priser på kvalitetslitteraturen. Men lad os få den rapport, og lad os få det litteraturpanel bestående af brancheuafhængige fagfolk, der kan analysere det danske bogmarked ordentligt, så diskussionen ikke længere styres af fornemmelser.

