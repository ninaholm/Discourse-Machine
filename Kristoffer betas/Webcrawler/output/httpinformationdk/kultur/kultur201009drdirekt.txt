DR-direktør: Man skal ikke tro, at vi fortæller hele historien
DR's kulturdirektør, Morten Hesseldahl, erkender, at programmet 'Jagten på de røde lejesvende' ikke tegner et sandfærdigt billede af, hvordan DR så ud i 60'erne og 70'erne


 I de 1960'ere og 70'ere havde vinklingen i DR-journalisternes indslag til tider politisk slagside til venstre. I dag skal kanalen turde vende blikket mod sig selv og evaluere sit arbejde, som det så ud dengang. Det mener Morten Hesseldahl, kulturdirektør på DR.
»Vi har lavet Jagten på de røde lejesvende for at markere, at man laver journalistik med den risiko at lave fejl. For at kunne gøre det bedre en anden gang hører det med til arbejdet at evaluere sig selv. Derfor kaster DR et kritisk blik på sig selv og sin journalistiske historie gennem nogle udvalgte journalister,« siger han.
I gårsdagens udgave af Dagbladet Information beskyldte en af de medvirkende journalister i
Jagten på de røde lejesvende, Ruth von Sperling, det første program for at kun at beskrive et udsnit af virkeligheden dengang. Ifølge von Sperling var der røde journalister på DR, men som helhed var der ikke tale om en rød organisation.
Morten Hesseldahl anerkender, at billedet er karikeret:
»Jeg synes ikke, at billedet i programmet er dækkende for, hvordan hele DR så ud dengang. Til tider var DR jo nærmest borgerligt. Men
Jagten på de røde lejesvendeviser et interessant udsnit af virkeligheden. Der var personer, der var meget røde i deres journalistik, det er et faktum,« mener Morten Hesseldahl.
- Men var 60'erne og 70'erne ikke generelt en tid, hvor der var mere plads til journalistik med en politisk hældning?
»Jo, det tror jeg. Men det betyder jo ikke, at man ikke skal kigge på det.«
- Mener du så ikke, at I hænger nogle enkelte journalister ud, når I tager udgangspunkt i deres historie uden at forholde jer til den generelle tendens?
»Nej, for vi ville gerne vide, hvad DR-folk som Jens Nauntofte og Ruth von Sperling tænker i dag, når de kigger tilbage på den journalistik, de bedrev dengang. Men man skal ikke som seer tro, vi fortæller hele historien, om datidens DR,« siger Morten Hesseldahl.
En heksejagt?
Klaus Rifbjerg har været en af flere kritikere af programmet. Han mener, DR hænger sine tidligere medarbejdere ud. Den kritik forstår DRs kulturdirektør ikke.
»Jeg er forbløffet. Det er da ikke en hetz, at man inviterer journalister i studiet til et interview. Vi hævder jo ikke, at journalisterne har været kriminelle, men beder dem blot forholde sig til den verden, de skildrede,« siger Morten Hesseldahl.
Den tidligere DR-journalist Jens Nauntofte mener, at han blev lokket til at medvirke i
Jagten på de røde lejesvende. Han har givet udtryk for, at han troede han skulle medvirke i en art DR-krønike som et vidne til DR's historie. Han overvejer nu at slæbe DR i pressenævnet, fordi han føler, at hans omdømme er plettet.
Briefet korrekt
Morten Hesseldahl afviser og fastholder, at Jens Nauntofte er briefet korrekt:
»Jens Nauntofte har fået tre mail om, hvad det her program skulle handle om. Jeg synes blandt andet, det er spændende at høre, hvorfor Jens Nauntofte rapporterede fra taget af en kommunistisk kampvogn og snakkede om Saigons befrielse. En gammel tv-mand som Jens Nauntofte burde være i stand til at forsvare sine gerninger. Han har oven i købet lang taletid til at forholde sig til, hvorfor han har gjort, som han har. Og han har jo ikke begået nogen kriminel handling. Som du selv pointerer, var det ikke unormalt dengang, så at hans omdømme skulle være plettet, kan jeg ikke se,« siger Morten Hesseldahl.

