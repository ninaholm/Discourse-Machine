Det chilenske mirakel
I aften tørner Brasilien sammen med Chile i én af VM's ottendedelsfinaler  på Ellis Park stadion i Johannesburg. Bliver det en walkover for Dungas mandskab? Næppe


 Brasilien slås stadig med at finde takterne i omstillingen fra letbenet samba til fysik og defensive dyder. Og brasserne har blandede erfaringer med Chile, som under træner Marcelo Alberto Bielsas kyndige vinger har markeret sig som slutrundens mest interessante hold rent strategisk.
Chile har altid levet i skyggen af mastodonter som Argentina, Brasilien og Uruguay, og det er 12 år siden, de sidst var med til VM. Men der er sket en revolution siden Bielsas ankomst i 2007. Chile sluttede på andenpladsen i kvalifikationspuljen, kun overgået af Brasilien.
Bielsa førte Argentina til VM i 2002, hvor de på forhånd var udråbt til favoritter. De blå og hvid-stribede blev dog hurtigt slået ud. Forklaringerne stod i kø: Holdet havde ikke den fysik, Bielsas taktik krævede. Juan Veron var placeret for langt fremme på banen. Den sydkoreanske varme drænede sydamerikanerne.
Set i bakspejlet er det mest sandsynlige, at Argentina peakede for tidligt. Vil det samme ske for Chile?
Bielsas filosofi består af tre kardinalpunkter:
For det første fysisk styrke. Chilenerne løber vanvittigt meget, både med og uden bolden. De har et højt genpres, som hele tiden søger at kickstarte deres lynhurtige omstillingsspil, men som desværre også resulterer i en sværm af gule (og røde) kort.
Diamantformationen
'Efter kampen i fredags mod Spanien, som Chile tabte 1-2 efter i lang tid at have okset bravt med blot 10 mand, er prædikatet 'turnushold' tydeligt: Vigtige spillere på prægnante positioner kommer og går, fordi de på skift har karantæne.
Det andet punkt handler om dynamik på grønsværen. I udgangspunktet stiller Chile med et tremandsforsvar, som dog kan suppleres med en defensiv midtbanespiller. Bielsas ekstremt offensive formation kræver også, at midtbanen evner at forvandle sig fra en kompakt 'diamant' - karakteristisk for klassiske 4-4-2-systemer - til offensiv bredde med to wingbacks på flankerne, der kan assistere de fire forreste.
For det tredje hylder Bielsa princippet om un enganche y tres punta, hvilket betyder én playmaker og tre forwards. Bielsas 3-3-1-3 er et system med høj risiko, konstant offensiv og meget højt genpres.
Der kan både spilles i en kile op i banen og i en mere traditionel brasiliansk stil, hvor hele bredden udnyttes, og meget ofte vil chilenerne angribe med syv, nogle gange helt op til ni mand. Det voldsomme pres kombineret med et centralt forsvar, der i realiteten står lige så højt som en normal midtbane, og en målmand, som ofte bliver en slags sweeper, kan dog også fange chilenerne på det forkerte ben. Det så vi mod Spanien, hvor David Villa sparkede bolden i det tomme mål fra lang afstand, efter at Chiles keeper Claudio Bravo havde tacklet Fernando Torres højt oppe på banen. Chilenernes strategi har klare historiske forbindelser til det argentinske 3-5-2-system, som Diego Maradona i mange år var stjerne i, og selvfølgelig 3-4-3-opstillingen, som er blevet synonym med Holland og FC Barcelona. Men Bielsas formation er også nært beslægtet med det 4-2-3-1-system, de fleste topklubber spiller med i dag. Dog ikke landshold, som ofte vil ty til sikre 4-4-2-varianter, fordi de ikke har tid og ressourcer til at eksperimentere. Bielsas hemmelighed er få, men effektive 'konstanter' omme bag fleksibiliteten. Som sagt altid en playmaker og tre forwards. Det eneste andet landshold, der kommer i nærheden af et lignende princip, er Argentina - men vel at mærke kun, når Messi laver lækkerier lige bag en kæde med Higuain, Tévez og Milito. Og de tre sætter El Diego næppe på banen samtidig. Dernæst vil Bielsa altid udpege en midtbanespiller, som enten er parat til at dække ekstra op bagved i det centrale forsvar eller løber ud i siden, fordi wingbacken er fanget højere oppe.
Og endelig fraviger Bielsa ikke princippet om, at der altid skal være én - og kun én - spiller mere i det defensive forsvar end modstanderens angreb. I praksis betyder det, at Chile vil benytte 3-3-1-3, når de angriber, og 4-2-3-1, når de forsvarer eller lægger pres.
Højrisikabelt forsvar
Det sidste er dog ikke uden problemer. For hvad gør de, når de andre hverken har et entydigt et- eller tomandsangreb? Man kunne se det i opgøret mod Spanien.
Oftest vil Villa lægge sig i spidsen med Torres lurende i hullerne bagved, blandt andet fordi Torres er bedst til at modtage bolden fra en dyb position og så udnytte sin speed til at komme bag om defensiven.
Her vælger Chile ofte at spille med højrisikabelt mand-til-mand forsvar. Skulle det samtidig ske, at den fremskudte midtbane ikke formår at omstille sig hurtigt nok, vil der opstå tomme pladser mellem Chiles defensive bastioner, som driblestærke og hurtige forwards - og wings især - kan udnytte.
Chile spiller besnærende fodbold. Men prisen er høj. Nøglen til succes mod Chile bliver at lukke typer som Matías Fernández og Jorge Valdivia ned. Én af dem vil være den diamantspids, der skal levere bolde til de tre forreste, heriblandt en boksspiller som Humberto Suazo. Stækker man playmakeren, vil man samtidig forcere de to bagvedliggende midtbanefolk til at søge indad i banen. Det vil efterlade kæmpe tomrum i siderne. Hvem skal så dække dem? To af de tre centrale forsvarere. Resultatet er gabende luft på flankerne og en stor skrøbelighed foran keeperen.
Sådan noget kan brasilianere lukrere på. Maicon og Luis Fabiano for eksempel. Jo, der er grund til at klappe i hænderne over Chiles offensive fest, der med rette har skubbet de andre i gruppe H, Honduras og Schweiz, ud i kulden. De chilenske fans kalder Bielsa for El Loco, 'galningen'. Og spørgsmålet er stadig, om den myndige mand med brillerne på sidelinjen og et vanvittigt, men smukt 3-3-1-3 kan stå distancen mod Dungas potente 11-tal.
Hjemme i Chile er de ikke i tvivl. Bielsa er San Marcelino - en helgen. Nu handler det om vejen til det 'tredje mirakel'. De to er nemlig allerede indtruffet. Først kvalificerede Bielsa La Roja til VM, og nu har han minsandten sendt dem videre i knockoutrunden.


