Velkommen til virkeligheden
Det er i litteraturen, man lige nu skal finde de andre sandheder om samfundet – i Kina og i Danmark
Kultur. Vi ved næsten ingenting om, hvad der rører sig i den kinesiske litteratur, og dermed får vi også et fortegnet billede af det kinesiske samfund. Vi får med andre ord en overfladisk og ikke en dybere kulturel sandhed om den kinesiske virkelighed.


 Virkeligheden er på fære i litteraturen. Mere end den har været længe. Her, hvor bogfolket stimler sammen og i de kommende dage bevæger sig mod Bella Center på Amager til det årlige BogForum, tilbyder vi i dette ekstra store nummer af BØGER blandt mange gode sager et enestående kig ind på det kinesiske litteraturmarked, hvor hverdagens nære udfordringer og problemer er en helt central del af den aktuelle litteratur. De kinesiske forfattere »skriver om den virkelighed, de befinder sig i. Om folk på bunden, folk på landet, om migrantarbejdere, minearbejdere, aids-skandaler, storbyliv og konsekvensen af etbarnspolitikken«, som Sidse Laugesen, der følger med i den nye kinesiske litteratur, formulerer det i vores tema.
Vi hører meget om, hvad der kommer fra Kina, men kun i ringe grad som litteratur. Vi ved næsten ingenting om, hvad der rører sig i den kinesiske litteratur, og dermed får vi også et fortegnet billede af det kinesiske samfund. Vi får med andre ord en overfladisk og ikke en dybere kulturel sandhed om den kinesiske virkelighed. Hvis man vil vide mere om Kina og kineserne, må man i høj grad søge til andre landes oversættelser, for her i landet er der kun ringe håb. Vi har spurgt hos et par af de toneangivende danske forlag, men ingen tør binde an med mere kinesisk litteratur – end ikke årets nobelprismodtager Mo Yan. Det er en kulturel falliterklæring!
Virkeligheden er ikke kun på fære i den kinesiske litteratur, men også i den helt nye danske litteratur. Det viser Erik Skyum-Nielsen i sin gennemgang af efterårets bøger. Hans pointe er, at virkeligheden i årets bøger først og fremmest findes som noget mediemæssigt ikke på forhånd formidlet, som noget nyt og ubrugt og fremfor alt ikke færdigfortolket.
Protest
Litteraturen viser med andre ord en anden verden end den, der i senmodernitetens globalisering er ens og uden nationale og regionale særpræg, uanset hvor på kloden, man befinder sig. Man ser de samme tv-programmer, spiser den samme slags mad, går i den samme slags tøj og hører den samme slags musik. Bag den medieformidlede virkelighed presser der sig i litteraturen en helt anden virkelighed på. Som i en slags protest mod mediernes anonyme ’ingen steder og alle steder’ tager flere bogaktuelle forfattere læserne med på rejser ned på samfundets bund, som beskrives i en helt ny og kras realisme. Det ser man eksempelvis i Kristian Bang Foss’ nye roman Døden kører Audi med reklamemanden Asger, der styrtdykker ned gennem socialklasserne og ender på samfundets bund i betonforstaden Stentofte. Og man ser noget af det samme, men på en helt anden måde, i den stærke debut af Jonas Rolsted, Flex Death, hvor livet som handicaphjælper på samfundets bund viser sig at være udført af plejere, som er lige så ødelagte, som dem man hjælper. Eller man ser det i Hans Otto Jørgensens Strange Days Indeed, der skildrer et nedslidt landsbysamfund, hvor al sædelighed og alle tabuer er brudt sammen hos den underklasse, der her beskrives.
De nævnte forfattere kan man alle møde på Bogforum. Lyt gerne lidt til dem!

