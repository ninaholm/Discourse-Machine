'Den ene vil beskytte min sjæl, den anden vil redde den'
Kvinder er blevet taget som gidsler i en ideologisk kamp mellem 'det frie Vesten' og 'den islamiske verden', der begge gør krav på at være 'den muslimske kvindes' forsvarer, mener en professor i sociologi. Organisationen Women Living Under Muslim Laws forsøger at punktere myten om, at kvindekamp er islam fremmed
Siden Taleban kom til magten i Afghanistan i 1996 har den afghanske feministiske organisation RAWA forsøgt at gøre det internationale samfund opmærksom på den brutale undertrykkelse af kvinders rettigheder. Men RAWA forsøgte også at få USA til at stoppe bombardementet af USA i 2001 og protesterer også jævnligt - som her - mod de nuværende magthavere i Afghanistan.


 "Den ene vil beskytte min sjæl, den anden vil redde den ... så du ser mig omsluttet i sort på bøger og i magasiner. Jeg sælger oplag, jeg sælger en ide, og i folderne på min sorte chador sælger jeg på ét sted to voldeligt konfronterende ideologier, som er sat ud på en grim kollisionskurs."
Ordene er fra den iranske forfatter og fotokunster Haleh Anvaris spoken word-performance på en café i New York. Sammen med tusinder af andre kvinder med muslimsk baggrund er hun dødtræt af den ideologiske kamp om den 'muslimske kvinde', som udspiller sig mellem det islamistiske højre og det 'liberale' Vesten. 
"I mere end to årtier, har kvinder identificeret fundamentalisme som politiske kræfter fra højrefløjen og det ekstreme højre, der arbejder under dække af religion og kultur," lyder det fra den feministiske organisation Women Living Under Muslim Laws (WLUML), et netværk af kvinder i 70 forskellige lande. De ønsker at "sprænge myten om, at kampen for kvinderettigheder er fremmed for samfund, der bekender sig til Islam."
Gør op med Huntington
WLUML skelner ikke mellem troende og ikke-troende kvinder, ligesom de ikke skelner mellem kvinder, der bekender sig til islam eller andre religioner. Fælles for kvindernes livserfaringer er, at de er født, opvokset eller lever i samfund, der er præget af muslimske love - juridisk såvel som socialt.
"Solidaritet betyder anerkendelsen af, at kvinders rettigheder bliver angrebet alle steder - i forskellige forklædninger og med forskellige midler," lyder det fra WLUML, der ønsker at gøre op med Samuel P. Huntingtons ide om 'civilisationernes sammenstød', som de mener, er en ideologisk fejlslutning, der kun tjener til at fodre alle former for fundamentalisme. 
"Civilisationernes sammenstød eksisterer ikke. Sammenstødet i verden i dag er mellem facisme og anti-facisme," lød det i organisationens erklæring til World Social Forum i 2005 - et perspektiv, der går igen i deres feministiske arbejde på tværs af landegrænser og religioner. 
Fundamentalisme findes ifølge WLUML i hele verden og kan kendes på sine kvindefjendske politikker, som f.eks. angreb på prævention og retten til abort i USA og Europa eller tvungen tildækning og angreb på frihedsrettigheder under Taleban-lignende regimer. 
I deres kamp for at styrke kvinders individuelle og kollektive rettigheder i muslimske samfund fokuserer WLUML på modstand mod fundamentalisme, militarisme og vold mod kvinder. Blandt netværkets metoder er uddannelse af kvinder gennem seminarer og workshopper, internationale kampagner mod f.eks. stening af kvinder og udbredelse af analyser og information om erfaringer og strategier fra kvinder i muslimske samfund. 
Vestliggjorte forrædere
WLUML har blandt andet udgivet bogen Great Ancestors - Women Asserting Rights in Muslim Contexts, om de kvinder, der i tusinder af år har svunget de feministiske faner i muslimske lande. 
Med bogen vil WLUML danne modvægt til forestillingen om, at feminisme er et vestligt projekt. En fejlslutning, der - kombineret med vestlige mainstreammediers fremstilling af 'muslimske kvinder' som passive ofre - fungerer som komponent i forestillingen om civilisationernes sammenstød.
"Dette værk (Great Ancestors, red.) afmonterer myten om, at forestillingen om kvinderettigheder blev importeret fra kolonimagter til kolonierne," siger Vivienne Wee, professor ved Department of Asian and International Studies ved Hong Kong City University, om bogen. 
Hun mener, at anerkendelsen af en feministisk tradition i muslimske samfund er særlig vigtig i en tid, hvor ekstreme muslimer forsøger at slå fast, at kvinderettigheder ikke har nogen berettigelse i islam eller lande med muslimsk flertal. Muslimske feminister behandles af det religøse højre som vestliggjorte forrædere, selv om den feministiske tradition i lande som f.eks. Pakistan var lyslevende længe før koloniseringen.
"Det er en udbredt opfattelse i post-koloniale samfund, at progressive værdier, som f.eks. menneskerettigheder, kvinderettigheder, social retfærdighed og bæredygtig udvikling er vestlige værdier overført til os gennem The White Mans Burden-processen - som om der før europæisk kolonisering ikke var oprindelige forestillinger om retfærdighed eller rettigheder i de samfund, der blev koloniseret. Denne myte blev konstrueret netop for at legitimere den koloniale tilstedeværelse som en 'civiliseringsproces'," siger Vivienne Wee, der kalder det "ironisk", at post-koloniale nationalister adopterer kolonisatorernes myte ved at identificere sig selv i modsætning til kvinderettigheder.
Imperialisme uden slør
Siden erklæringen af international krig mod terror er kvinder blevet taget som gidsler i kampen mellem to voldelige ideologier: islamofobisk re-vitaliseret orientalisme på den ene side og religiøs muslimsk ekstremisme på den anden, mener Jasmin Zine, sociologiprofessor på det canadiske universitet Wilfried Laurier og bestyrelsesmedlem i Association of Muslim Social Scientists.
Hun mener, at feministisk teori og praksis bliver formet både inden for og imod denne ideologiske ramme, der gør det svært at holde balancen, fordi begge sider - det 'frie Vesten' og 'den islamiske verden' - gør krav på at være 'den muslimske kvindes' forsvarer.
Deepa Kumar, professor i medievidenskab på Rutgers Universitet i New Jersey, USA, har forsket i, hvordan vestlige medier - og vestlige feminister - hoppede med på kampagnen om, at krigen i Afghanistan handlede om at befri de afghanske kvinder fra Taleban. Kampagnen gav vestlige kolonialistiske forestillinger om civilisation over for tilbageståenhed en effektiv renæssance: "Sult, hjemløshed og andre basale livsfornødenheder blev ignoreret imens mange vestlige 'feministiske' grupper lovpriste Bushs kampagne om at befri kvinder med bomber. Afghanske kvinders kamp for demokrati, sekularisme og kvinderrettigheder er blevet marginaliseret eller stemplet som vestligt inspirerede," mener Deepa Kumar og understreger, at kvinder har lidt enormt under Taleban, og at hun byder det stigende fokus på kvinders vilkår i undertrykkende regimer velkomment. 
Men Deepa Kumar mener ikke, at kvinders vilkår er blevet forbedret nævneværdigt under den nuværende regering i Afghanistan, og hun anklager Vestens snak om demokrati og kvinderrettigheder for at være falsk. Taleban var blot en belejlig byggesten i ideologien om civilisationernes sammenstød, som den amerikanske højrefløj - og dele af venstrefløjen - ukritisk har adopteret. 
Bugtalerforestilling
Deepa Kumar mener, at Vestens hykleriske omsorg for de afghanske kvinder også kan aflæses i mediedækningen før og efter starten på den USA-ledede krig i Afghanistan. I årtier har internationale organisationer som Amnesty International, Oxfam og UNICEF offentliggjort rapporter om humanitære katastrofer i Afghanistan, og siden Taleban kom til magten i 1996 har blandt andet den feministiske organsition RAWA (Revolutionary Association of the Women of Afghanistan) forsøgt at gøre det internationale samfund opmærksom på den brutale undertrykkelse af kvinders rettigheder. 
"Ud fra objektive standarder var livet i Afghanistan (under Taleban, red.) ubegribeligt hårdt. Men før afghanske kvinder blev retorisk nyttige, fandt deres tragiske omstændigheder sjældent vej til medierne," skriver Deepa Kumar i artiklen "Unveiling Imperialism: media, gender and the war on Afghanistan". 
Fra januar 2000 til 11. september 2001 var der ifølge Deepa Kumars forskning 15 artikler om kvinder i Afghanistan i amerikanske mainstreammedier. 
"Hvis vi sammenligner med, at der i samme periode blev skrevet 113 artikler om Talebans ødelæggelse af Buddha-statuerne, er tavsheden omkring afghanske kvinders situtation endnu mere øredøvende," skriver Deepa Kumar og argumenterer for, at så længe kvinder ikke får lov at tale for sig selv, er de perfekte rekvisitter i "en bevidst bugtalerforestilling, hvor de fungerer som passiv motor i repræsentationen af USA's interesser". 
Ifølge Deepa Kumar bad både RAWA og organisationen Afghan Womens Mission Vesten om at stoppe bombardementerne i Afghanistan, mens de stod på, men fik "meget lidt eller ingen medieomtale i USA".
Racistisk feminisme
Professor i sociologi ved University of Toronto Sherene Razack, der har muslimsk baggrund, mener, at feminisme har fået en central rolle i Vestens imperialistiske projekt. I januar præsenterede hun på konferencen Power and Resistance, en konference i Oslo om kønnets betydning for relationer mellem minoritet og majoritet, sin analyse af, hvordan meget af den vestlige feministiske kritik af islam, muslimske lande og muslimske grupper i Vesten er grundlæggende racistisk. 
I et interview til det norske Informasjonssenter for kjønnsforskning peger Sherene Razack på, at kulturbegrebet bruges forskelligt om Vesten og 'de andre'.
"Der, hvor de andre har 'kultur', har Vesten 'værdier'. Og for at blive civiliserede og værdige til at blive inkluderet i vores samfund, må de tage vores - moderne og rationelle - værdier til sig," siger Sherene Razack og uddyber:
"Køn er blevet den afgørende markør, der skiller de civiliserede fra de uciviliserede, de, som fortjener, og de, som ikke fortjener. Derfor er feminisme og ligestilling pludselig så meget i vælten. Logikken er, at muslimernes mangel på ligestilling gør Vestens vold legitim og nødvendig, den undertrykte muslimske kvinde må reddes fra den farlige og voldelige muslimske mand."
Sherene Razacks konferenceindlæg, "I seng med racister og neo-konservative: Samtidige feministiske reaktioner på muslimske kvinder", tog blandt andet udgangspunkt i vestlige bestseller-bøger, der kritiserer islam og muslimer for at være kvindeundertrykkende. Flere af dem er ifølge Sherene Razack holdt i en dybt racistisk tone. Hun fremhævede blandt andet den italienske journalist Oriana Fallaci, der i 2002 skrev den anmelderroste bog The Rage and The Pride. 
I den skriver Oriana Fallaci blandt andet om uønskede muslimske indvandrere, der "driver rundt i vores byer med deres 'varer' og deres prostituerede, deres stoffer (...)" og besudler byerne med "de gule stænk af urin, deres stank af afføring, som blokerer hovedindgangen til San Salvatore al Vescovo: denne udsøgte romerske kirke (...), som Allahs sønner har forvandlet til et toilet". Oriana Fallaci beskriver de muslimske kvinder som "idiotiske", "uuddannede" og skyldige i at "gifte sig med røvhuller, som vil have fire koner".
Ifølge Sherene Razacks canadiske kollega, Jasmin Zine, har den type argumentation fået status af lødig faglitteratur inden for de seneste år:
"På trods af heftige protester fra europæiske anti-racistiske grupper, som har forsøgt at få forbudt bogen som hadsk litteratur, kan den nemt findes i prominente boghandlere i sektionen for 'Internationale Affærer', og salgstallene har været enorme." 
Feministisk teori og praksis, der nægter at lade sig styre af den ideologiske ramme - islamofobisk revitaliseret orientalisme på den ene side og religiøs muslimsk ekstremisme på den anden - som Jasmin Zine skitserede, er ifølge Sherene Razack en svær, men ikke umulig bedrift:
"Det er utrolig vigtigt at lægge kulturbegrebet fra os i sammenhæng med patriarkalsk vold. I stedet bør vi analysere al patriarkalsk vold på samme måde, hvad enten den begås af majoritet eller minoritet. En anden vigtig udfordring er at begrebsfæste en nation, som ikke er knyttet til arv, hvor eksklusion og inklusion ikke er afhængig af oprindelse. Jeg tror, sådan et nationsbegreb vil have stor betydning for feministiske spørgsmål."


