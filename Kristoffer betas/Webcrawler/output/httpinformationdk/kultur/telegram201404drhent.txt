DR henter ny kulturdirektør hos Gyldendal
Tine Smedegaard Andersen overtager jobbet som kulturdirektør i Danmarks Radio efter Morten Hesseldahl.


 Danmarks Radio har været en tur i forlagsbranchen for at finde en ny kulturdirektør. Og valget er faldet på Gyldendals Tine Smedegaard Andersen.
Det skriver DR i en pressemeddelelse.
Tine Smedegaard Andersen kommer fra en stilling som medlem af koncerndirektionen i Gyldendal. Hun har tidligere været administrerende direktør for Forlaget Rosinante & Co.
I jobbet som kulturdirektør får hun ansvaret for blandt andet DRs koncerthus og ni kor og orkestre, DR P3 samt DR Fiktion, som igennem de seneste år har høstet både priser i ind- og udland for sine tv-dramaproduktioner.
- DR har så godt som hele befolkningen i tale hver uge. Tænk at være med til at oplyse, samle, udfordre og gøre vores verden større med al den kultur, DR producerer og præsenterer. Jeg kan ikke tænke mig noget vigtigere at bruge tiden på, siger Tine Smedegaard Andersen i en kommentar til sit nye job.
Hun kommer fra forlagsbranchen, der i flere år har arbejdet med den teknologiske omstilling, som også præger mediebranchen. Derfor er hun godt rustet til sit nye job, mener DRs generaldirektør, Maria Rørbye Rønn.
- DR er på et mediemarked i en rivende udvikling, hvor befolkningens medieforbrug og -vaner ændrer sig meget hurtigt. Det er vi som medie- og kulturinstitution selvfølgelig nødt til at forholde os aktivt til, hvis vi skal være i stand til at følge med den befolkning, vi servicerer.
- Og her har Tine - foruden sit åbenlyse engagement i kulturen - nogle vigtige erfaringer med sig fra en forlagsbranche, som i høj grad også har måttet omstille sig fra ét teknologisk paradigme til et nyt, siger hun.
Tine Smedegaard Andersen er 49 år og uddannet teolog fra Aarhus Universitet. bliver en del af DRs direktion, som tæller seks personer.
Hun tiltræder 1. juni og bliver en del af DRs sekspersoners direktion.
DRs nuværende kulturdirektør Morten Hesseldahl skal være teaterchef på Det Kongelige Teater.
