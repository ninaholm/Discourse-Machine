Filmredaktionen anbefaler
Filmfestivalen CHP:PIX, der begynder i dag, viser mere end 100 film. Det kan være svært at vælge, hvad man skal se. Her er tre gode forslag


 
	Raiders of the Lost Ark: The Adaption

	På en filmfestival skal man kaste sig frygtløst over det, som biograferne ikke normalt tilbyder, heriblandt den ultimativt søde fandedikation, Raiders of the Lost Ark: The Adaption Filmen er en legendarisk genindspilning, skud for skud, af Stephen Spielbergs første Indiana Jones-film, lavet i 1980’erne af tre små venner, der (ret Spielbergagtigt, faktisk) dedikerede deres teenageårs syv somre i Mississippi til projektet. Da filmen omsider fik premiere i 1989 var det i et auditorium i en lokal Coca-Cola-fabrik i Gulfport, men den fik nyt kultliv via Eli Roth i 2002. Og nu kommer den til København – inklusive den nu voksne instruktør Eric Zala. Det er nørderi med retronørderi på. Festival de luxe. KHY

	Dead Snow: Dead vs. Red

	En flok unge mennesker tager på udflugt i de snedækkede norske fjelde, hvor de møder en deling nazizombier og afhuggede lemmer flyver dem om ørerne. Nogenlunde sådan var handlingen i norske Tommy Wirkolas splatterkomedie Død sne, et energisk og meget morsomt forsøg på at tilføre zombiegenren nyt blod – om jeg så må sige. Nu er Wirkola klar med en efterfølger, Dead Snow: Dead vs. Red, hvor den første films nazizombier – og den eneste menneskelige overlevende, Martin – løber ind i kommunistiske zombier. Det lyder tosset, og er det sikkert også. Jeg har ikke set filmen endnu, men det skal jeg. CMC

	Snowpiercer

	Jorden er frosset dødbringende langt ned i menneskehedens fejlslagne forsøg på at sænke klimaets feber. Pattedyrene er stort set udryddet – kun en forsvindende lille del af menneskeheden overlever i et enormt tog i evig bevægelse. En neoliberalistisk Noas Ark organiseret med de subsistensløse i bunden, så arbejderne og håndlangerne, øverst overklassen. Sydkoreanske Joon-ho Bong skyder sig med Snowpiercer ind på den internationale action-scene med et kulørt mix af politisk kritik, barok humor og ekvilibristisk vold. -rach

