Bob bor i os alle
’Twin Peak’s Bob er flyttet ind i tidens populære amerikanske tv-serier. At være ’fucked up’ er ikke længere en undtagelsestilstand, men en normalitet. Og netop fordi karaktererne er så ’fucked up’, er de også så elskelige. For vi ser ikke længere op til dem, vi ser ind i dem – og ser os selv
Bob fra Twin Peaks er forløber for nutidens onde, egoistiske, sadistiske, blodtørstige, magtliderlige, sexbesatte, pengebegærlige røvhuller, som man ser i amerikanske tv-serier. De har ondskaben i sig. Og de slås konstant med den – og giver os dermed mulighed for en dybere accept og omfavnelse af den menneskelige natur – og for at kommer overens med de kampe, der raser i os alle.


 Aldrig har verden været så befolket af fucked up mennesker som nu. I hvert fald ikke hvis man skal tro de amerikanske tv-serier, vi sluger, som var det chokolade dyppet i heroin. Onde, egoistiske, sadistiske, blodtørstige, magtliderlige, sexbesatte, pengebegærlige røvhuller.
David Lynch og Mark Frost forudsagde udviklingen i deres klassiske og skelsættende tv-serie Twin Peaks, der havde premiere i 1990. Morderen Bob er ikke et virkeligt menneske, men en ond ånd, der kan tage bo i enhver. Dem der har set tv-serien til ende vil aldrig glemme det afsluttende billede af godheden og retfærdigheden selv invaderet af fucking Killer Bob. Det er den mest kompromis- og nådesløse afslutning på en tv-serie nogensinde. Og selve scenens budskab synes at have taget bo i nutidens tv. Nemlig, at ondskaben kan aktiveres i os alle. Bob bor i os alle og kan vækkes når som helst.
Ikke at nutidens hoved- og biroller er galoperende psykopater hele banden, men de har ondskaben i sig. Og de slås konstant med den, ja, taber ofte til den – eller smadres i kampen. De er med andre ord fucked up på et væld af forskellige måder.
I The Wire går den fraskilte Jimmy McNulty så eftertrykkeligt i hundene, at han finder det tilfredsstillende at køre med fuldt overlæg ind i en bropille. I Californication kæmper Hank Moody (David Duchovny) uden held med at styre sin libido og nihilisme. I True Detective er sorg, kynisme og jagten på en modbydelig seriemorder ved at totalhavarere politimanden Rust Cohle (Matthew McConaughey). En slags Dale Cooper i negativ, der har mistet troen på menneskeheden.
Engang var familiefaderen en klippe, som alle lænede sig opad. I Breaking Bad rådner patriarken (Bryan Cranston) i et grusomt portræt af, hvor inderligt man kan lære at elske magtspillet og den maskuline motherfucker, det har forvandlet en til.
Normaliteten er ’fucked up’
At være fucked up er ikke en undtagelsestilstand længere, men en normalitet, efter at en hær af dygtige manuskriptforfattere har kastet sig over tv som den nye fornemmeste filmiske kunstform. Emnematerialet er med HBO i front og Showtime og Netflix i slipstrømmen kommet langt hinsides en evangelisk republikaners værste mareridt.
Magtsygen er altædende i House of Cards, hvor ægteparret Underwood (Kevin Spacey og Robin Wright) absolut ingen midler – ingen! – skyr for at avancere i hierarkiet. I Dexter følger vi en seriemorder, der myrder andre seriemordere, i et forsøg på at bruge sin ustyrlige blodtørst i en retfærdig sags navn. I Homeland spiller Claire Danes en CIA-agent, der er fanget i et job, der bare forstærker hendes psykiske lidelser. I kvindefængselsserien Orange is the New Black bliver Piper Chapman (Taylor Schilling) først for alvor fascinerende, da hun slipper sin pussenussede humanisme og bliver en pragmatiker, der ikke holder sig for god til at forsøge at sælge en nyankommen fange til den lokale über-butch for et tæppe. Og i Broen spiller Kim Bodnia en politimand, der vil det gode, men fejler grundigt grundet ustyrlig pik og hævntørst – og hjemsøges af det.
Det er ikke bare psykologiske og psykiatriske, men eksistentielle, sociale og politiske diagnoser, der bliver stillet gennem disse persongallerier. Karaktererne er oftest også fanger i historier og systemer, der forstærker bygningsfejl og fucked up handlingsmønstre ad infinitum. Det er tydeligt i The Wire, Orange Is The New Black, Breaking Bad, House of Cards, True Detective, Game of Thrones og Homeland. Men de har også valgmuligheder (dog sjældent i The Wire), og det er dem, vi konstant diskuterer med vores venner, når vi har ædt endnu en serie.
Imellem det gode og det onde
Og dermed bliver mennesket i al sin kompleksitet udfoldet. Karakterer som skuepladser for den dybe konflikt ethvert menneske befinder sig i mellem at gøre det gode og at have lyst til det onde; at ønske at bygge noget op og tænde vildt på at se hele lortet brænde ned; at forsøge at stå fast, når man egentlig bare vil rende skrigende væk.
»You should know, though, I’m a fucking mess,« siger hovedpersonen Kevin Garvey jr. i den nye HBO-serie The Leftovers. Han siger det til sin måske fremtidige flamme, Nora Durst, der er så smadret af at have mistet mand og to børn, at hun hyrer prostituerede til at skyde sig i brystet, mens hun bærer skudsikker vest.
Kernefamilierne er revet fra hinanden i The Leftovers, hvor to procent af verdens befolkning helt enkelt er forsvundet. Og en nihilistisk kult, der kalder sig The Guilty Remnants, omfavner, hvor fucked up det hele er, hvor overfladisk og fortrængende en kultur, vi lever i. De ryger konstant, har afgivet tavshedsløfte og tvinger folk til ikke at glemme ved at stalke dem for vildt. Forhindrer dem i at komme videre, som det så prosaisk hedder om kunsten at glemme alt det forfærdelige og komme i gang med dagligdagens ritualer igen.
I den empatiske aktivitet, som det er at blive opslugt af en fiktion og dens karakterer, er der en enestående mulighed i vor tids fucked-up karakterer. De giver os muligheden for en dybere accept og omfavnelse af den menneskelige natur – og for at komme overens med og forstå de kampe, der raser i os. Og der gemmer sig en kærlighedsakt i at vise tilskuerne, som de er, i stedet for at paradere sort-hvide karakterer i et dårligt skrevet puslespil.
Vi fatter sjældent sympati for eller vinder indsigt i virkelighedens misdædere, fordi de præsenteres som endimensionelle gerningsmænd i nyhedsstrømmen. Men det gør vi for Tony Soprano, Piper Chapman, Dexter, en selvgod og voldelig horekarl som Marty Hart (Woody Harrelson) i True Detective samt ikke mindst for den brede vifte af horende, myrdende, magtgale og incestuøse kvinder og mænd i Game of Thrones.
Det er en gammel sandhed at skurkerollen er langt mere interessant end helterollen, men det er jo kun fordi så mange karakterer er blevet nægtet den dybde, som aktuelt tv tillader. I dag kan karaktererne godt være elskede og samtidig være moralsk anløbne drønnerter med mord på samvittigheden. For vi har vænnet os til ikke at se op til tidens hovedroller, men at se ind i dem. Hvor vi ser os selv. Ligestillede.
I klimakset i Hitchcocks Psycho flygter Lila ned i Norman Bates’ kælder, hvor en gammel dame sidder med ryggen til. Fra Lilas synsvinkel nærmer vi os det, der sandsynligvis er Bates’ mor, som vi ved, der er noget helt galt med. Det er en af filmhistoriens uhyggeligste scener, for vi når lige akkurat at fantasere om, hvad der mon sker, når hun vender sig.
I True Detective får vi aldrig lov at se den videooptagelse af den stakkels pige og hendes overgrebsmænd, som får to voksne mænd til at skrige i væmmelse. De er blandt de mest modbydelige scener i tv-historien. For der er ikke noget mere uhyggeligt end tilskuerens egen forestillingsevne og kapacitet for ondskab.
’The Leftovers’, ’Sopranos’, ’True Detective’, ’Game of Thrones’, ’Dexter’, ’Californication’ kan ses på HBO Nordic.
’Orange Is The New Black’, ’House of Cards’, ’Breaking Bad’ (tidlige sæsoner), ’Homeland’ (tidlige sæsoner) kan ses på Netflix.

