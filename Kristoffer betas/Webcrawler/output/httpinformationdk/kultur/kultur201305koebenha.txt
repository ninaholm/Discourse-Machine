København har for længst vundet Melodi Grand Prix
Svenskerne vægter at holde kulturelle tilløbsstykker i andre byer end Stockholm for at styrke hele landet. I Danmark besluttede vi allerede i 1864 at bygge nationen op om hovedstaden, og den linje er forsat, siger historiker
 
	Både Horsens og Herning byder ind på næste års Melodi Grand Prix, men modsat nabolandet Sverige har provinsbyerne ikke store chancer, da man fører en langt mere centralistisk kulturpolitik i Danmark. Illustration: André Leit/iBureauet


 
	Emmelie de Forest genåbnede i weekenden en politisk kampplads, som Danmark ikke har dystet på siden de famøse Brødrene Olsen: Hvilken by skal have glæden af at afholde det internationale Melodi Grand Prix næste år?

	Dansk Folkeparti mener, at Herning skal have showet. Hovedstadens kultur- og fritidsborgmester, Pia Allerslev (V), mener, at København er det naturlige sted. Aarhus har meldt pas og støtter i stedet Herning, nok fordi det vil smitte af på hotellerne i den jyske hovedstad. Senest har Horsens også stillet sig op i køen.

	Men kampen er næsten afgjort på forhånd, og i tovtrækkeriet mellem provins og hovedstad om store kulturelle begivenheder ligger der en gammelkendt tilbøjelighed, siger Uffe Østergaard, professor i historie på Copenhagen Business School.

	»Efter 1864 blev den danske nationalstat skævskåret med stor beslutsomhed, fordi man ville have en hovedstad, der var stor nok til at konkurrere med Stockholm, Riga og Hamborg. Derfor samlede man alting i København,« siger han.

	Det ræsonnement bliver relevant igen, når man taler om Eurovision Song Contest.

	»Skal man se på Danmark som forretning og lave det bedst mulige show, så er det jo nemmere i København, når det gælder transport og hoteller,« siger Uffe Østergaard.

	Svenskerne bruger imidlertid kulturelle begivenheder til at løfte hele landet og som en slags »udviklingshjælp til provinsboerne,« som Uffe Østergaard, der i øvrigt selv bor i Jylland, formulerer det.

	For eksempel tilfaldt dette års Melodi Grand Prix Malmø. I 2011 blev mændenes verdensmesterskab i håndbold holdt i otte forskellige byer i Sverige, men ingen kampe blev spillet i Stockholm.

	Og i juli i år er tilfældet det samme, når europamesterskabet i kvindefodbold afholdes i Sverige.

	Vi er mere centralistiske

	»Det er et udtryk for, at der ikke skal være for meget fokus på Stockholm. Der er en regional-politisk tanke bag, at man skal løfte mere end hovedstaden, og så er det en konsekvens af, at mange byer har bygget nye arenaer,« siger Karin Book, der er kulturgeograf og lektor på Malmö Högskola.

	Placeringen af Eurovision Song Contest løste sig dog praktisk uden større tumult, fordi verdensmesterskabet i ishockey samtidig blev afviklet i Stockholm.

	»Ellers tror jeg, at der havde været en ganske heftig diskussion. Mange i Stockholm havde syntes, at det var oplagt, at det var der. SVT (den svenske pendant til DR, red.) har nok været taknemmelige for, at de slap for den diskussion.«

	»De har haft den tanke, at det var bedre i Malmø, fordi de ville løfte andre dele af Sverige,« siger hun og forklarer, at arenaen i Malmø er mindre, hvilket SVT så som en fordel, fordi det gjorde arrangementet billigere og passede bedre i størrelsen.

	Ønsket om at styrke andre dele af Sverige end Stockholm er ikke centralt bestemt af politikere i Riksdagen. Det er snarere et mål, som mange forskellige organisationer er enige om, vurderer Karin Book.

	Svenskerne har dog også et forspring i forhold til at udjævne forskellen mellem centrum og periferi.

	»Stockholm er jo ikke er så stor i forhold til resten af landet, som København er blevet,« siger Uffe Østergaard og henviser til, at der i det udvidede københavnsområde bor en tredjedel af den danske befolkning.

	»Det skal så kombineres med, at vi fra enevældets tid har et meget mere centralistisk styre, end Sverige har. Det vil overraske nogle, men det har vi faktisk tradition for,« siger han.

	På trods af den tidlige skævvridning af landet blev centrum-periferi-fejden endeligt afsluttet i sidste århundrede.

	»Der var tidligere en kamp mellem provins og hovedstad, men den blev afgjort under Socialdemokraterne i 1990’erne, hvor Folketinget besluttede sig for at satse på København,« siger han og fortsætter:

	»Vittigheden var dengang, at der kun var én eneste kran i København, og det var den, man kunne springe bungy-jump fra nede ved havnen. Der blev slet ikke bygget, men derefter blev der sat enormt meget gang i byggeriet,« siger han og nævner metro, lufthavn og motorvej som eksempler.

	»Det har accelereret en udvikling, hvor det meste aktivitet samles i København og i de provinsbyer, som hovedstaden er tæt forbundet med.«

	Fokusskift i få øjeblikke

	Men det er ikke noget usædvanligt fænomen, Danmark er ganske som andre lande. Paris og London er også »altdominerende« hovedstæder i kulturel forstand, siger Lars Seeberg.

	Han har arbejdet med kultur i Danmark og internationalt i to årtier, hvor han blandt andet har været generalsekretær for Aarhus Festuge og arrangeret fejringen af H.C. Andersens 200 års fødselsdag.

	»Men hvis man ser på efterkrigstiden, er der succesfulde forsøg på at ændre det kulturelle fokus til andre steder end København for en kort periode,« siger han.

	Roskilde Festival, ARoS og rockkoncerterne i Horsens er nyere eksempler. Og Aarhus får også en endnu større chance, når byen i 2017 er europæisk kulturhovedstad.

	Glasgow fik titlen i 1990, og det fik positiv betydning for den skotske by.

	»Omverdenens opfattelse af byen ændrede sig fra en by i industriel opløsning til at blive et interessant kulturelt mødested, både i Storbritannien og på europæisk plan,« siger han.

	»Men for at holde et stort kulturelt udbud kørende i længere tid, kræves der et befolkningsgrundlag. Du kan for eksempel altid samle folk til en populær koncert. Det er ligegyldigt, om det er Horsens eller ej. Det er bare en adresse.«

	 

	 

