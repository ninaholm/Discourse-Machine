Manden, der døde af grin
Information kan her fortælle den sande historie om danskeren, der døde midt i et latterudbrud, mens han så filmen ’Fisken de kaldte Wanda’. Han var slet ikke tandlæge, men en berømt audiolog. Årsagen var pommes frites og radiser
Kevin Kline og Michael Palin (t.h.) i ’Fisken de kaldte Wanda’.


 Den britiske komiker Michael Palin fortalte i et interview med dagbladet Information forleden, at han havde hørt, at en dansk tandlæge var død af grin, mens han så filmen Fisken de kaldte Wanda, som Palin medvirker i. Som professionelle komikere var Palin og Monty Python-kollegaen John Cleese, der var partnere i filmen, overordentligt interesserede i, præcis hvor i filmen det var sket. Af faglige grunde forstås. Dog havde de været en smule nervøse for, om de efterfølgende kunne anklages for drab.
Information kan nu løfte sløret, takket være vor læser, Niels Bentzen, læge og professor, som er søn af afdøde. Det var naturligvis trist, da det skete, men familien kan sagtens se det morsomme i situationen, ikke mindst på afstand, og ikke uvæsentligt: Afdøde, som havde en udpræget sans for humor og ofte en larmende latter, kunne næppe have ønsket sig en bedre død. Den var lige i hans ånd, forsikrer sønnen, men faren ville nok have taget det som en fornærmelse at blive kaldt tandlæge.
Telefonoperatører
Ole Bentzen var på ingen måde tandlæge, men læge og endda en højt respekteret audiolog. Han var 71 år, da han så den ovennævnte film. Sønnen mener, at det, som udløste det dødelige latterudbrud, var en episode, hvor Michael Palin (hvis sønnen husker ret) får stukket to pommes frites op i næseborene samt et æble i munden.
Det gav mindelser om en leg, audiologen legede med sine to børn, bror og søster, da de var små. Hvis han havde spist en radise, kunne han finde på at bøje sig frem og sige: »Skal vi lege telefonoperatør?« Så stak han bladene fra radisens top op i deres næsebor, en parallel til telefondamerne, som det jo typisk var, der sad og stak kabelstik ind i hullerne i telefonbordet foran dem. Så var børnene da ved at dø af grin, må man formode.
Videnskaben anerkender ikke, at man kan dø af grin, men i praksis dør man nogle gange under et latteranfald. Pulsen kan ryge drastisk i vejret. Den officielle dødsårsag for Ole Bentzen var hjerteflimmer. »Da lo hun så hjerteligt, at alle lænker brast,« hedder det i en kendt fædrelandssang om Sønderjylland. Man kan le så hjerteligt, at hjertet stopper.
Ingen retssag
Historien om lægen, der ’døde af grin’, har længe verseret på nettet. Den indgår i et opslag på Wikipedia, hvor man kan læse om andre latterdødsfald rundt om i verden, helt tilbage til de gamle grækere. En maler skulle male Afrodite, men da den gamle dame, der betalte ham for billedet, insisterede på selv at sidde model til den smukke gudinde, fik han et grineflip og døde ifølge overleveringen midt i det.
Niels Bentzen opsøgte i øvrigt John Cleese, da han for nogle år siden optrådte i Aalborg for bl.a. at tjene penge til sine mange skilsmisser, og gav ham den sande historie. Hvorfor har han ikke givet den videre til Michael Palin? Man kan forestille sig en vis jalousi. Cleese kan have været misundelig på Palin, hvis denne var den morsomste i den pågældende scene.
Under alle omstændigheder forsikrer Niels Bentzen, at han ikke vil slæbe komikerne i retten, ikke engang for uagtsomt manddrab, og vi, for vort vedkommende, betragter hermed sagen som fuldt belyst.
 

