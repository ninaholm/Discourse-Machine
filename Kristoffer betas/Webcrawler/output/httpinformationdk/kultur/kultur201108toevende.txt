Tøvende opbakning til kontroversiel kronik af Sørine Gotfredsen
Sørine Gotfredsens synspunkt om, at det multikulturelle samfund har et medansvar for Breiviks terrorhandling i Norge, skaber splittelse blandt debattørens sædvanlige meningsfæller


 Blot en uge efter terrorangrebene i Oslo og på Utøya skrev sognepræst og journalist Sørine Gotfredsen en stærkt kontroversiel kronik i Berlingske. Heri betegnede hun Anders Breiviks had som et biprodukt af det multikulturelle samfund. Siden har meningsdannere stået i kø for at undsige hendes synspunkt, og på Berlingskes hjemmeside har flere end 1.100 læsere blandet sig i debatten. I går kommenterede Sørine Gotfredsen for første gang selv forløbet, da hun over for Politiken beklagede »timingen« i sit indlæg.
»Den her kronik er blevet bragt for tidligt. Den er blevet bragt på et tidspunkt, hvor der er alt for mange følelser i spil,« lød det fra den Sørine Gotfredsen, der samtidig beklagede, at centrale passager af hendes kronik er blevet »misforstået«.
»Folk læser kronikken, som om jeg synes, Breivik er et fornuftigt menneske. Det er jeg rigtig ked af, for det er ikke i nærheden af min opfattelse.«
Det grundlæggende synspunkt, at multikulturalismen er »en farlig fantasi, der kan fremprovokere frygtelige kræfter, fordi den negligerer den enkeltes behov for at føle sig tryg i sin egen kultur« og at Breiviks handling netop er et sådant eksempel på, at »vi i denne multikulturelle tidsalder presser menneskene mere end klogt er« tager Sørine Gotfredsen imidlertid ikke afstand fra.
Dermed er hun på linje med den franske ultranationalist Jean-Marie Le Pen, der på sin personlige videoblog fredag luftede en lignende analyse af baggrunden for Breiviks handlinger.
»Den norske regering og det norske samfund, som har sovet i timen, har efter min mening det største ansvar. De har ikke taget hensyn til den massive immigrations globale trussel, som er hovedårsagen til denne dødsensfarlige, skøre mands ideer,« siger Le Pen.
En fin kronik
Blandt kredsen af hjemlige debattører har Sørine Gotfredsen sværere ved at finde opbakning til sit synspunkt. Trykkefrihedsselskabets formand Lars Hedegaard ønsker ikke at udtale sig til pressen, og den nationalkonservative blogger Morten Uhrskov Jensen har besluttet, at han ikke længere vil tale med Information. Kasper Støvring, konservativ debattør og forfatter, er straks mere snakkesalig. Han mener, Sørine Gotfredsen er blevet misforstået.
»Jeg læser hende sådan, at hun vil forklare ikke undskylde det, som kan have været et motiv for Anders Breivik. Og dér mener jeg, hun ser ret. Vi har længe været monomant optaget af tonen i debatten, men det kunne jo være, at det rent faktisk var begivenheder som den multikulturelle udvikling eller det voldelige overfald, han engang har oplevet, der har fostret hans enorme had. Det synes jeg, man skal tage alvorligt,« siger Kasper Støvring, der dog samtidig kalder Breivik en »åbenlys galning«.
Også Dansk Folkepartis Jesper Langballe er enig i Sørine Gotfredsens analyse af det multikulturelle samfunds skyggesider.
»Jeg synes, det er en fin kronik,« siger han til Information.
»Mit eneste forbehold er, at hun bruger Anders Breivik som eksempel. Hun lægger noget generelt symptomatisk ind i hans handlemåde og er dermed lige ved at bortforklare, hvad det er for en led karl, vi har med at gøre. Men hendes generelle betragtninger synes jeg er fine.«
- Er du enig med hende i, at vi ved at fastholde et multikulturelt samfund leger med ilden, fordi vi risikerer at fremprovokere et had, som er farligt, hvis nogen handler på det?
»Jo, det synes jeg er en god pointe. Dér synes jeg virkelig, hun har fat i noget. Men jeg kan ikke rigtig lide, at hun bruger Anders Breivik som eksempel på det, « siger Jesper Langballe, der får opbakning fra sin fætter og partikollega, Søren Krarup.
»Jeg har advaret mod, at det kan ende med borgerkrig, hvis man ikke passer på, og kampen for et Danmark styret af danskerne svarer til modstandskampen under Anden Verdenskrig,« sagde han i går til Politiken, og han begræd samtidig, at Breiviks terroraktioner kan få de borgerlige partier til at dæmpe deres retorik på udlændingeområdet op til det kommende valg.
»Breivik er en katastrofe. Han er en forbryder, men også en psykopat, som med sin fuldstændig forrykte sammenblanding af alle mulige ting nu bidrager til at kompromittere det hele,« sagde Krarup.
Nationalist uden nation
Ifølge den borgerlige debattør og forfatter Mikael Jalving er Sørine Gotfredsens indlæg en forudsigelig reaktion på, at flere meningsdannere denne seneste uge har udpeget tonen i indvandrerdebatten som medansvarlig for radikaliseringen af Breivik.
»Det måtte jo komme. Vi har allerede haft én forklaring, der gik på, at det var den hadefulde debat i blogosfæren, der var skyld i morderens gerninger, og nu kommer så den anden forklaring, der siger, at han i virkeligheden reagerede på det multikulturelle samfund og dets liberale indvandrerpolitik. De to forklaringer kalder på hinanden. Men de er begge bortforklaringer fra morderens iboende ondskab og selvovervurdering,« siger Mikael Jalving.
Ifølge Sørine Gotfredsen er vi som samfund til dels selv med til at skabe typer som Breivik, fordi vi i vores 'multikulturelle tidsalder presser menneskene mere end klogt er'. Har hun en pointe?
»Nej, det er en grundlæggende ansvarsfraskrivelse. Man leder med lange lygter ude i skoven efter et eller andet, der kan forklare denne ene mands vanvittige adfærd, og på en eller anden måde overser man manden selv. Man glemmer, han er en kriger uden proselytter. En nationalist uden nation. Der er jo ingen, der støtter op om ham.«
Sørine Gotfredsens kronik kan læses her: Lad os bruge Anders Breivik rigtigt

