Dansk humor, stand up jetzt!
Vi har fået en ny humorist ind i bøgernes verden, hvor de morsomme forfattere egentlig ikke har været specielt velanskrevne. Sjovt nok


Der er en genre i litteraturen, der ikke dyrkes af ret mange forfattere, nemlig den humoristiske. Mærkeligt nok, for der skulle da ellers være potentielle læsere nok. Storm P., Finn Søeborg, Piet Hein, Halfdan Rasmussen og Benny Andersen. Så er de vel egentlig opremset, de største danske humorister, klassikkerne. De er heller ikke så agtede blandt litterater - bortset fra Benny Andersen, der engang skrev en fantastisk novelle om en midaldrende mand i et par brugte bukser.Den var en alvorlig leg med identitet, idet bukserne førte manden hen, hvor han ikke havde været før, som om han gik i fod- eller buksesporene på den oprindelige ejermand. De førte ham ned i havnen, ud på kajen, og de ville have ham til at springe, men her satte han ligegodt hælene i og tog dem af.Finn Søeborg skrev vidunderlige romaner og noveller. F.eks. en novelle om en lille dreng, som fik lov at invitere sin bedste ven med hjem på sin fødselsdag. De blev noget stramme i ansigterne derhjemme, da vennen viste sig at være en vagabond!Jo, men humoren kommer jo da med ind i forskellige litterære sammenhæng. Der er f.eks. Jens Blendstrups digte. De har en fin humor, men er til gengæld så subtile, at de ikke brager igennem til en større læserskare. Piet Hein blev for sine gruk citeret vidt og bredt af danskerne, men kollegerne holdt ham ude mellem to fingre. Halfdan Rasmussen var elsket af læserne, børn og voksne, men selv var han trist over, at hans alvorlige digte ikke blev højt vurderet. Han var nu ellers en glad mand.Storm P., som også tegnede, var højt anerkendt, men som en selvstændig klode uden for genrerne. Jeg har glemt Willy Breinholst. Han var slet ikke anerkendt her, men i Tyskland en bestseller.Ny WivelNu er der lige udkommet en ny bog af Thomas Wivel, som er underfundig og morsom. Han er ud af den kendte, kulturelle Wivel-familie - Ole, Peter, Michael, osv. - som mest har holdt til i det berlingske bladhus. De er sådan lidt ... ikke til en side, men til højre. Højt begavede, men humorister?Thomas Wivel er. Tysk humor - stand-up jetzt! hedder bogen. Humoren er dansk, det er det sjove ved titlen. Johannes Møllehave anmeldte ham begejstret i Kristeligt Dagblad. Møllehave er selv en stor humorist, men også en formidler af andres. Han var heller ikke alt for velanskrevet i litterære snirkler i begyndelsen af sin løbebane, men det går bedre nu. De er ved at lære det.Wivel er som udgangspunkt standupper. Han er bedst i de ultrasmå tekster. 'Sjældent hørt,' hedder nogle af dem. Her et par eksempler:"Og jeg tror, det ser ud som om - ja, dommeren har lagt 90 minutter til.""Jeg betaler ikke 500 for den der, ikke under nogen omstændigheder. Du skal have mindst 650, ellers går jeg på stedet.""Og her ser vi så Thai Chi-øvelsen i langsom gengivelse."Og og endelig denne minidialog:"Du er jo synsk!""Jeg vidste, du ville sige det."Wivel skriver også noveller. En af dem handler om en mand, hvis hår vokser opad og opad.
