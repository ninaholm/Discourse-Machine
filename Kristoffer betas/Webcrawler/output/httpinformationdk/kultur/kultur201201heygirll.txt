Hey girl, lad os prøve at forstå Hanksy
Med lidt fotoredigering kan en internet-gimmick få Kate Winslet til at ’redde ting’, Ryan Gosling kan blive feminist, og nu er Tom Hanks blevet til gadekunst af Banksy-klonen ’Hanksy’. Plathederne med Hollywood er sjove, fordi filmstjernerne er så kraftløse selv


Først kom gadekunstner og Oscarnomineret dokumentarfilmsinstruktør Banksy og tværtede Bristol til med sin magtomvendende, politiske skabelongraffiti: Politimænd tager en snaver. En skolepige kropsvisiterer en armeret soldat. Et maleri illuderer et befriende hul i muren mellem Israel og Vestbredden. Nu har den kunst, der fra 90’erne gjorde Banksy til verdensstjerne, i efteråret fået en krølle i New Yorks Lower East Side: ’Hanksy’ er i byen. ’Hanksy’ laver Banksy-lignende gadekunst med Tom Hanks gladfede fjæs påhæftet. En politibetjent holder en ballon med et Hanksyhoved. En rotte med Hankshoved tagger en væg med Hanksy og smiler fjoget. Hvad der med Banksy var politisk satirisk, bliver med Hanksys Hollywoodificering af gadekunsten ren overfladisk nonsens. Eller hvad?Hey girl …Lignende er onlineavisen Huffington Posts selvsving i form af »Kate Winslet saving things« der, med lidt fotoredigering, får Winslet til at give en hånd med, når de chilenske minearbejdere skal reddes, og når der skal ydes støtte under en hjemmefødsel.Og så er Hollywoods ustyrligt pæne superstjerne, Ryan Gosling blevet dyrket på hjemmesider med navne som Fuck Yeah Ryan Gosling og Feminist Ryan Gosling. I sidstnævnte påduttes charmetrolden via påklistrede talebobler nuttede, feministiske sentenser: »Hey girl, den postfeministiske fetichering af moderskab er dybt rodfæstet i klassicismen, men jeg tror stadig, at vi kunne lave nogle nuttede babyer.«Lige som danske PIKasso omvender gadebilledets slogans ved at sætte PIK-klistermærker over centrale ord, bliver feminismen bestyrket med Gosling-ironi, og Hanksifiseringen af det offentlige rum gør gadekunsten latterlig. Og måske er den platte leg med Hollywood-stjernerne sjov, fordi Hanks, Winslet og Gosling er de mest glat polerede, apolitiske ikoner i den moderne verden? Måske er der en slags politisk aktivisme i at fotomanipulere Hollywoodstjerner til — omsider — at blive handlekraftige feminister, livreddere og politiske gadekunstnere? Måske.Hvad synes Hanksy selv? Den popkulturelle hjemmeside, Scallywag and Vagabond,fik Hanksy i tale. Lad hans svar stå som et lys i det tendensanalytiske mørke:Journalisten: Med dine ord, hvem er Hanksy så?»Til tider er Hanksy en tidsbesat systemanalytiker, som rejser verden rundt for at løse produktivitetsproblemer i FedEx-depoter. Andre gange er han en tåbe fra Alabama, der turnerer kloden, træffer historiens hovedpersoner, indvirker på populærkulturen og overværer en række af det 20. århundredes vigtigste begivenheder fra første parket.«Journalist: Er der en historie bag din idé om Hanks-Banksy sammenblandingen?»Ja. Strandet på ubeboet land midt i Stillehavet og fortvivlet ved tanken om aldrig at se min faste kæreste, Kelly, igen, fandt jeg trøst i sprækkerne ind til min fantasiverden. Her blev Hanksy født — af desperation og som flugt og ved et genvundet minde om afdøde Bronx rapper Christoper Lee Rios.«
