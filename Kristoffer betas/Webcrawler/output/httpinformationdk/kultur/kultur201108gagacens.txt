Gaga censureret i Kina og ombejlet i Simpsons Springfield
Kina forbyder salg af udvalgte værker af musikfænomenet Lady Gaga. Til gengæld får hun opbakning fra beboere i lille, deprimeret, populær amerikansk provinsby


 Hun er kendt for afsindige outfits, science fiction-agtige musikvideoer og hæsblæsende koncerter.
Og så sælger hun for vor tid usandsynlige mængder album og downloads. Men efter den 15. september bliver en række af Lady Gagas sange ikke længere tilgængelige på kinesiske download-portaler de er nemlig blevet forbudt af det kinesiske kulturministerium, skriver BBC på sin hjemmeside.
Seks Lady Gaga-sange er med på en sortliste med 100 pophits fra primært Taiwan og Hong Kong, men altså også med vestlige kunstnere som Kate Perry, Beyoncé og Backstreet Boys.
Hvorfor kinesiske fans formenes adgang til at købe udvalgte sange fra lige netop disse kunstnere vides ikke de er jo ikke just kendt for deres samfundsundergravende, politiske kommentarer.
I et direktiv fra 2009, der skal bekæmpe »dårlig smag og vulgært indhold« i musik, kræves det dog, at alle sange skal forhåndsgodkendes officielt af de kinesiske myndigheder. Men samtidig med at Lady Gaga oplever den stærke kinesiske kulturkontrol, får hun nu støtte fra hjemmefronten. Her vil amerikanske Channel Fox' mest populære familie, The Simpsons, i et kommende afsnit få besøg af stjernen i et afsnit med det sigende navn: »Lisa Goes Gaga.«
Beæret og nervøs
I afsnittet opdager Lady Gaga under et tilfældigt pitstop i familien Simpsons søvnige hjemby, Springfield, at byen lider af galopperende lav selvtillid. Den forsøger hun at banke i vejret ved at hjælpe en nedtrykt Lisa Simpson med aktiviteter som sange, taler og såkaldte flashmobs, hvor en gruppe (ofte unge) mennesker dukker op på et forhånd aftalt sted, begår meningsløse handlinger eksempelvis offentlig pudekamp og forsvinder igen.
Ifølge sladderhjemmesiden Entertainment Weekly blev den 25-årige sangerinde både beæret og en anelse nervøs over at skulle medvirke i den populære serie, der i september påbegynder sin 23. sæson.
»Det er en af de cooleste ting, jeg nogensinde har gjort,« siger superstjernen, der samtidig afslører at hun i afsnittet vil være »lidt af en slut (tøjte).«
På søndag skal Lady Gaga i øvrigt åbne MTV Music Video Awards.
<\!s

