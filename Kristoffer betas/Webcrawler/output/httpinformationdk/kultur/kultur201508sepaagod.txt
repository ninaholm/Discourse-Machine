’Se på alle de gode kortfilm, der bliver lavet i kongeriget – det banker af sted!’

Henrik Bo NielsenDirektør for Det Danske Filminstitut

Danske kortfilm nyder bred international anerkendelse. Ud over den række Oscar-statuetter, som danske kortfilm gennem tiden har vundet, understreges det af, at Odense International Filmfestival, der i disse dage løber af stablen, er blevet Oscar-kvalificerende. Alligevel har Det Danske Filminstitut nedprioriteret støtten til at brande sig på små internationale kortfilmsfestivaler til fordel for øget støtte til de såkaldte A-festivaler som Cannes. Det har vakt harme i instruktørkredse. Instituttets direktør giver svar på tiltale.&ndash; Hvordan kan det være, at I nedprioriterer festivalstøtten til kortfilm?&raquo;Kritikken fra instruktørerne er jo interessant, for de har brugt mange kræfter på at plædere for, at vi skal have flere spillefilm på lowcostbudgetter, som vi netop har opprioriteret. Når man tilvælger noget, så fravælger man noget andet. Det kan ikke komme bag på nogen, bare fordi der nu skal fordeles regninger.&laquo;&ndash; Risikerer man ikke, at kortfilmene mister den status, de har haft i dansk filmindustri som et sted, man eksperimenterer, når man satser på A-festivalerne?&raquo;Der er en anden teknologi til rådighed i dag end for ti år siden, da støtteordningen oprindeligt blev tænkt. Instruktørerne har nemmere ved selv at servicere de små festivaler uden vores hjælp. Så jeg mener ikke, at konsekvensen bliver mainstreamificering. Desuden kommer festivalerne til at spille en anden rolle, fordi der opstår nye måder at formidle film på.&laquo;&ndash; Skal kortfilmene ikke spille en afgørende rolle i dansk film længere?&raquo;Jo, og vi mener ikke, at den status er i fare. Hvis du går ti år tilbage, var kortfilmene enormt dyre at producere, mens mange korte formater nu er vanvittigt billige. Mængden af kort fiktion, der laves helt uden bistand fra os, har en enorm vækst. Og kvaliteten er høj. Vi mener, at staten skal sætte sine kræfter ind dér, hvor markedskræfterne tøver, og lige nu er det for eksempel ved lowcostspillefilmene.&laquo;&ndash; Risikerer man ikke at miste en platform for talentudvikling?&raquo;Nej, for der er masser af muligheder for at producere kortfilm i alternative miljøer og på uddannelsesinstitutionerne og værkstederne. Se på alle de gode kortfilm, der bliver lavet i kongeriget &ndash; det banker af sted!&laquo;
