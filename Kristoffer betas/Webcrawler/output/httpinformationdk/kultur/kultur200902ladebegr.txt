'Man skal ikke lade sig begrænse af det umulige'
Enhver forlægger ved, at man ikke kan sælge digte i Danmark. Men på Forlaget Hjørring har første udgivelse i en ny lyrikserie foreløbig solgt i uhørte 2.400 eksemplarer. I kulissen står en af dansk kulturlivs ihærdigste entreprenører, Christian Lund


 "Velkommen til," siger Christian Lund og åbner døren til sit lille kolonihavehus på Islands Brygge. Huset ligger på et frimærke af en grund midt i labyrinten af grusstier og vinterklædte hække, der udgør Haveforeningen Lille Nok: 
"Jeg tænkte, det var et op-lagt sted at mødes, når nu vi skal tale om det at være et lille forlag," siger han og viser indenfor. 
Den varme luft fra en petroleumsovn på gulvet prikker i kinderne og sætter sig som kondens på de frostkolde ruder. Kolonihavehuset har Christian Lund selv fået bygget med hjælp fra en lokal tømrer, men det er på det kulturelle område, at hans evner som entreprenør er bedst kendt. 
Den 39-årige cand.phil. i litteraturvidenskab og tidligere kulturredaktør på Information var i 2003 med til at stifte Flix, Danmarks første internetmedie for borgerjournalistik, og han har været en af de drivende kræfter bag kulturprogrammet den 11. time på DR2, der med Mikael Bertelsen og Mads Brügger som frontfigurer satte nye standarder for kulturjournalistik på dansk tv. 
Nu har den ihærdige kulturpioner kastet sig over endnu et ambitiøst projekt som forlagsredaktør for en ny lyrikserie på Forlaget Hjørring. Forlaget, der udspringer af Det Grafiske Værksted i Hjørring og har kunstneren Kenn André Stilling som idémand, har sat sig for at udgive 10 helt nye digtsamlinger under fællesbetegnelsen Knuth Beckers Håndtryk. 
Den første udgivelse i serien, Christel Wiinblads Min lillebror - en morgen i himlen, i hvert fald i det grønne, om at være søster og vidne til broren Jannicks skrøbelige liv med skizofreni og selvmordsforsøg, udkom i november og har foreløbig solgt i uhørte 2.400 eksemplarer.
Så meget har ikke engang estimerede digtere som Klaus Rifbjerg, Peter Laugesen og nylig afdøde F.P. Jac nogensinde kunnet sælge. Men udgivelsen, der i øvrigt indeholder en musik-cd med Jannick Wiinblads band, Mother Sparrow, er blevet godt hjulpet på vej af tv-optrædener i bedste sendetid på både TV-Avisen, Aftenshowet, den 11. Time, Kulturguiden og Smagsdommerne.
Ifølge Christian Lund skal succesen dog først og fremmest tilskrives udgivelsens kvalitet. 
"Bogen er vanvittig godt skrevet. Det er hundesvært at skrive på det stof, men det lykkes hende forbløffende godt og tilmed i en tilgængelig form, så enhver kan sætte sig ind i det," siger Christian Lund, der allerede for halvandet år siden fik et fingerpeg om digtsamlingens potentielle gennemslagskraft, da søskendeparret optrådte i den 11. time. 
I timerne efter modtog re-daktionen mere end 150 henvendelser fra dybt berørte seere, og Christel Wiinblad blev efterfølgende kontaktet af en producent fra pladeselskabet Sony BMG, der helt ekstraordinært tilbød at udgive både digtsamlingen og musikken. Der blev læst korrektur på manuskriptet, musikken blev produceret, og pressebillederne blev taget, inden producenten af andre årsager blev fyret, og pladeselskabet bakkede ud. Også Gyldendal, der forinden havde haft manuskriptet til gennemsyn, takkede nej. Og sådan gik det til, at digtsamlingen et år efter, at Christian Lund første gang havde haft den i hænderne, igen landede på hans skrivebord. 
I mellemtiden var han blevet forlagsredaktør på lyrikserien i Hjørring og ikke et øjeblik i tvivl om, hvad han skulle stille op med digtsamlingen. 
"Jeg ved ikke, hvorfor Gyl-dendal takkede nej til den, men jeg har aldrig været i tvivl om dens kvaliteter, og selvfølgelig skulle den udgives," siger han og fortsæt-ter: "En af fordelene ved at være på et lille forlag er, at beslutningerne ikke først skal gennem en hel masse led. Man skal handle hurtigt, når man mærker på sit instinkt, at der er noget, som har kvalitet og skal udgives," siger Christian Lund.
Fuld opmærksomhed
Gennem de duggede ruder i kolonihavehuset på Islands Brygge kan man akkurat skimte en rød olietønde, der ligger og flyder bagerst i haven. Der er stadig lidt byggerod at få bugt med, ligesom væggene indenfor endnu mangler at blive malet. Men hovedsagen er, at her er rart at være. Og på den måde minder gør-det-selv-tilværelsen i kolonihaven ikke så lidt om jobbet som redaktør på et lille forlag, mener han. 
"Når jeg sagde ja til at stå for Knuth Beckers Håndtryk, var det først og fremmest, fordi det er et idealistisk projekt, der også vægter kvaliteten i det boghåndværksmæssige højt. Sådan et projekt vil jeg gerne være med i. Og nogle gange kan det jo også være en god idé at bevæge sig uden for alfarvej og komme lidt ned i skala," siger Christian Lund og skænker en kop kaffe fra stempelkanden. 
Lyrikseriens næste udgivelse ligger allerede klar på bordet foran ham i et for-tryk. Det er en samling 'skilsmissedigte' af forfatteren Lone Hørslev, der for nylig blev separeret fra manden Martin Glaz Serup. Digtene skal efter planen udkomme om få uger, herpå følger Mette Moestrup, der i 2007 modtog Montanas Litteraturpris for digtsamlingen Kingsize, samt Morten Søkilde, der ligeledes i 2007 udgav den anmelderroste dobbeltudgivelse Pan og Landskaber, som han for nylig fik Rifbjergs debutantpris for. 
Christian Lund har ikke noget entydigt svar på, hvorfor selv etablerede forfattere gerne vil udkomme på et lille forlag, men han har et bud:
"Når man udgiver på et lille forlag, risikerer man ikke at blive del af et stort samlebånd, hvor der både satses på gynger og karruseller. Vi udgiver ikke så mange bøger og kan derfor vie vores fulde opmærksomhed til hver enkelt udgivelse, og det tror jeg mange forfattere sætter pris på. Det er jo også en af grundene til, at jeg selv synes, det er sjovt," siger han. 
Han mener ikke, det er no-gen tilfældighed, at mange af de senere års interessante og eksperimenterende digt-samlinger netop er udkom-met på mindre, selvbestaltede forlag. 
"Der er en tendens til, at store forlag bliver mindre risikovillige, efterhånden som de bliver mere økonomisk pressede. Men det er kun godt for litteraturen, at den kan udkomme via så mange forskellige kanaler som muligt. For så bliver alting ikke kørt igennem den samme forlagsmølle," siger han.
Digteren Gorbatjov
Selv om det primært er den nyere danske poesi, der er i fokus på Knuth Beckers Håndtryk, har Christian Lund også ambitioner om at udgive udenlandske forfat-tere. For nylig skrev han til ingen ringere end Sovjetunionens tidligere leder Mikhail Gorbatjov: 
"Da Gorbatjov forrige år besøgte den 11. time, fortalte han efterfølgende til de dan-ske arrangører, at højde-punktet på hans fem-dagestur til Danmark havde været at medvirke i vores program. Gorbatjov har forfattet mas-ser af bøger, herunder vist også skønlitteratur. Så nu har jeg skrevet et brev til ham, hvor jeg endnu engang tak-ker ham for Den Kolde Krigs afslutning og spørger, om ikke han har nogle digte liggende i skuffen, som han kunne tænke sig at få udgivet hos os," siger Christian Lund og smiler skævt. 
Han ved godt, det er en vanvittig idé, men hvis man ikke tør tænke stort, bliver verden heller ikke større, siger han. 
"Jeg har ikke en bevidst strategi om, at det, jeg laver, altid skal have en skæv eller anderledes vinkel. Men jeg kan godt lide, at det rummer et eventyr. Når man foreslår at hente Gorbatjov ind i et smalt kulturprogram på DR2, så er det jo en fantasi, man skaber, og hvis jeg kan få andre med på den fantasi, så bliver det lige pludselig vældig sjovt at arbejde," siger Christian Lund og drager en parallel til arbejdet med Knuth Beckers Håndtryk. 
"At profilere et forlag på en ny lyrikserie er jo i realite-ten det samme som at sige, at man slet ikke er interesseret i at få opmærksomhed. Men det er, når tingene ser allermest umulige ud, at de bliver værd at beskæftige sig med. Man skal ikke lade sig begrænse af det umulige."


