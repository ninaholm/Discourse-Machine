’Tyskerne bør ikke være bange for ’Mein Kampf’’
Tyskerne skal ikke have lov at nærstudere manuskriptet til deres egen nations katastrofale skæbne og uhyrlige forbrydelser. Som rettighedshaver til Hitlers ’Mein Kampf’ har Bayern valgt at skrotte plan om en genudgivelse af det kontroversielle værk


 
	Er Mein Kampf et farligt værk, der skal forbydes for at komme ekstremister til livs? Eller er Hitlers selvbiografi et historisk dokument, der bør kunne nærstuderes af enhver tysker med ønsket om at nærme sig en forståelse af nazismens rødder?

	I Tyskland har den officielle holdning til dette spørgsmål stort set været uantastet siden Anden Verdenskrig. Nysgerrige tyskere med interesse i den megalomane og afsporede selvforståelse hos den mand, der lagde den tyske nation og en verden i grus, har i godt 60 år været tvunget til at tage til takke med godkendte uddrag fra den kontroversielle bog, downloade den på nettet eller som besværligt alternativ købe den i udlandet. Og sådan skal det helst blive ved med at være, mener Horst Seehofer, ministerpræsident i delstaten Bayern, der er rettighedshaver til Hitlers Mein Kampf. Seehofer har nu besluttet at skrinlægge delstatens fremskredne planer om udgivelsen af en kritisk-videnskabelig udgave af det kontroversielle værk.

	Beslutningen har ikke overraskende vakt voldsom kritik. Ikke mindst fordi den går i mod et flertal i Bayerns egen landdag, der i foråret 2013 valgte at afsætte midler til det tyske Institut for Zeitgeschichte, der i årevis har arbejdet med at tilvejebringe en historisk-kritisk udgave af Hitlers ideologiske kampskrift. Dengang udtalte den bayriske finansminister (CSU) Markus Söder: »I alle udgaver vil vi gøre det tydeligt, hvilket enormt vrøvl – ganske vist med fatale følger – der står på siderne.«

	Nu er Söders partifælle, Bayerns ministerpræsident Horst Seehofer, vendt på en tallerken.

	»Udgivelsen er taget af programmet,« sagde Seehofer tidligere på måneden og retfærdiggjorde beslutningen med henvisning til, at det vil være dobbeltmoralsk at støtte de aktuelle tværpolitiske bestræbelser på at forbyde det tyske naziparti NPD ved den tyske forfatningsdomstol og samtidig medvirke til udbredelsen af nazistisk tankegods.Beslutningen om at trække tilladelsen til udgivelsen tilbage er dog også blevet hilst velkommen af den tidligere præsident for det jødiske centralråd i Tyskland:

	»Hitlers makværk er præget af had og menneskeforagt og opfylder ifølge eksperter kriterierne for folkehetz,« siger Charlotte Knobloch, der også henviser til samtaler med tidligere KZ-fanger, der kritiserer udgivelsesplanerne.

	Intakt demokrati

	I internettets tidsalder kan det ikke desto mindre forekomme absurd at opretholde et forbud mod en bog, der på få minutter kan downloades af enhver, der er i stand til at foretage en googlesøgning. Med et statsligt forbud risikerer man at forøge værkets tiltrækningskraft på svage sjæle, mener den britiske historiker Ian Kershaw, forfatter til en række Hitler-biografier

	»Der findes intet i Mein Kampf, man behøver at være bange for. Tyskland har et intakt demokrati, og derfor er det bedre at beskæftige sig med bogen end at gemme den af vejen og på den måde gøre den til en mystisk traktat, der muligvis er i stand til at nedkalde onde ånder over samfundet,« udtalte Kershaw i forbindelse med den bayriske regering første beslutning om at støtte udgivelsen af en kritisk udgave. »Det var en fejl at mystificere Hitlers overvurderede produkt, der alligevel er tilgængelig på internettet. Derfor er det også godt, at der er planer om at publicere en videnskabelig udgave. Man burde for længst have gjort en videnskabelig udgave tilgængelig.«

	I modsætning til eksempelvis udbredelse af nazistiske symboler som hagekorset er optrykningen og salg af Hitlers ideologiske programskrift i Tyskland ikke som sådan forbudt af direkte ideologiske årsager. I stedet har Bayern, der i efterspillet til Anden Verdenskrig fik overdraget rettighederne til Hitlers selvbiografi og ideologiske programskrift af de allierede styrker, med stor nidkærhed anvendt sin juridiske status som rettighedshaver til at retsforfølge udgivere af Hitlers bog.

	I 2015 udløber ophavsrettighederne på værket, der derefter i teorien kan udgives af enhver modig tysk forlægger. Den bayriske ministerpræsident har imidlertid annonceret, at man vil anvende alle juridiske midler for at forhindre eventuelle udgivelsesplaner.

