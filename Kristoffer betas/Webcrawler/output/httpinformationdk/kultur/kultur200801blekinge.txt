Blekingegade- og blikkenslagerbander
Holger Jensen og Gustaf Munch-Petersen kæmpede for 'den gode sag', fremgår det af to af sæsonens bøger - hvad det så end er, for verden er ikke én stor front for og imod det dejlige liv


 Egentlig troede jeg ikke, at jeg interesserede mig for Blekingegadebanden, og det gjorde jeg heller - indtil jeg læste Peter Øvig Knudsens bog. Banden bestod jo af en håndfuld idioter, hvis interne marxistiske diskussioner havde ført dem så langt ud i hampen, at de endte med at myrde, og nok havde de anskaffet sig en våbensamling af pæn størrelse, men hvad pokker - de havde vel bare tømt et ensomt beliggende militærlager. 
Hvorfor overhovedet interessere sig for sådan en gammel sag? 
Historien vokser imidlertid, når bogen folder den ud. Øvig sætter den ind i en større historie om mellemstatslige forbindelser og terror og unge mennesker, som tror på det gode.
Hvad det sidste angår, ligner den en anden af sæsonens bøger, Ole Sohns om digteren Gustav Munch-Petersen, ham, der døde som frivillig i den spanske borgerkrig, og som blandt andet huskes for følgende sætning:
"Hele verden er én front: For og imod det dejlige liv, som mennesker kunne leve."
Desværre nej. Sådan var det måske, sådan er det under ingen omstændigheder i dag. Kompleksiteten har taget helt over. Idealister kæmpede for en kommunisme, som folket til sidst flygtede skrigende fra. Religiøse slås for det, de opfatter som det dejlige liv i Muhammeds favn. Ultrahøjre 'blikkenslagerbander' a la Watergate kæmper i Irak for demokrati med udemokratiske midler, venstre-orienterede kæmpede mod det EU, som måske var den indirekte årsag til Franco-fascismens stilfærdige fald (spanierne ville gerne med blandt de civiliserede demokratier), osv., osv., fortsæt selv den lange liste over ting, der kæmpes for og imod, og i Information skrev Leif Davidsen i december:
"Hvorfor gik venstrefløjen forrest, da det i 30'erne med våben i hånd gjaldt om at kæmpe fascismen i Spanien, mens man ikke vil bruge våben til at bekæmpe Taleban, der er mindst lige så fascistisk som Francos oprørs-tropper?"
Spørgsmålene er flere end de indlysende svar. Det er jo én stor pele-mele, og pludselig blev Gaddafi, der før uddannede terrorister, omvendt til vestlig forbundsfælle.
Jamen, det var da godt, man ikke satsede sine spareskillinger på ham - for slet ikke at tale om sit liv. 
Sympati og uhygge
"Kan man læse bogen uden at få sympati med dem?" spurgte en bekendt mig vedrørende Blekingegadebanden. Det synes jeg. Men noget sympati fik jeg nu for den idealistiske Gladsaxe-student Holger Jensen, som blev brandmand, den bedste på stationen, og som nu er død. 
Han minder mig lidt om Gustaf Munch-Petersen og vil være den oplagte identifikationsfigur, når sagen engang skal filmatiseres. Men uhyggen breder sig, når man betænker, hvad Blekingegadebandens lille, men hårde kerne kunne udrette i det, de mente var en god sags tjeneste. 
Hvordan ville et Mellemøsten se ud, hvis det virkelig lykkedes og/eller lykkes Blekingegaden og PFLP og Hamas og Jihad at smide isaraelerne "i havet", som Anker Jørgensen engang udtrykte det?
Revolutionære sejrherrer bider hovederne af hinanden og erstatter gamle diktaturer med nye. For fanden da!

