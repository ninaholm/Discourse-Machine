Teaterchef: Jeg havde aldrig valgt det perspektiv
Skal vi forsøge at lære af Anders Behring Breiviks politiske holdninger, eller bør han ties ihjel på grund af sine handlinger? Et dansk teaterstykke i Tyskland vækker debat i Norge


Den danske forfatter Jens Martin Eriksens stykke på Schaubühne Lindenfels i Leipzig,Breivik i dukkehuset, har vakt oprørt debat i Norge. Bergens Tidende har således dækket reaktionerne i flere dage og både talt med norske teaterfolk, med pårørende til de dræbte på Utøya, med forestillingens tyske instruktør og med Jens Martin Eriksen selv.Foranlediget af det røre, hans stykke har vakt, har Eriksen desuden forfattet et åbent brev til Bergens Tidende, som Information har fået lov til at bringe.Ifølge Jens Martin Eriksen fremstiller stykket alle de forskellige positioner omkring Breiviks ideologi og handlinger, de politiske såvel som de følelsesmæssige, og det fremgår, at tyskerne og danskeren først og fremmest har opmærksomheden rettet mod de politiske holdninger og deres konsekvenser, mens nordmændene lægger størst vægt på følelserne, de efterladtes såvel som de nationale. Især er det faldet nordmændene for brystet, at der i stykket optræder en af de unge døde fra Utøya.Mener det sammeBreivik i dukkehusethar som hovedperson en Anders Breivik, der i 2017 ’har ændret sig’ og nu tager afstand fra vold – men som i øvrigt mener det samme som hidtil. Jens Martin Eriksen, der blandt andet har beskæftiget sig indgående med serbisk nationalisme, siger til Bergens Tidende:»I mit stykke sættes han (Breivik) ind i sin rette politiske sammenhæng. Desuden kommer hans ekstreme synspunkter i stærk modvind. Det er en metode, som kan hjælpe os til at forstå tendenser i Vesteuropa. Vi kommer ikke til at forstå mere om, hvad der sker omkring os ved at kalde ham en galning. Vi lærer heller ikke noget af at lade være med at beskæftige os med Breivik som et eksempel på, hvilke modsætninger der rent faktisk findes i Europa. De yderliggående nationalister er der. Det hjælper ikke at fortie det.«Også for stykkets tyske instruktør, Frank Heuel, er dette en pointe:»I vores fremstilling af Breivik har han ændret sig, han er ikke længere tilhænger af at gribe til våben. Men ideologien er den samme. Og for mange er det sådan, at de i hvert fald kan følge hans tankegang 80 procent ad vejen,« fastslår tyskeren, hvis land som bekendt har solide, historiske erfaringer at bygge på.»Vi er vant til det,« svarer han på Bergens Tidendes spørgsmål om, hvorfor tysk teater kan behandle et så frisk nationalt traume fra et andet land. »Da jeg begyndte på teatret i 1970’erne, blev nazismen og nazismens ofre, først og fremmest jøderne, fremstillet i opsætninger, hvor folk kunne le ad det hele. Grebet var et vigtigt bidrag til helingen af det tyske traume efter Anden Verdenskrig.«Stykket drøfter også ytringsfrihedens rammer, understreger Frank Heuel: »Hvad kan samfundet tåle af hadefulde ytringer, så længe det kun er ordet, der bruges som våben?« spørger han.Bør ties ihjelOver for disse fortrinsvis politiske overvejelser står de norske følelsesstyrede opfattelser. Teaterchefen på den norske nationalscene, Agnete Haaland, mener kort og godt, at Breiviks ideologi »bør ties ihjel«: »Derfor ville jeg heller aldrig have valgt dette perspektiv,« siger hun med reference til, at Breivik gøres til hovedperson og får lov til at fremføre sine tanker.»Det bliver en ren hån mod den gigantiske tragedie,« erklærer Haaland og udelukker, atBreivik i dukkehusetnogen sinde kunne blive en del af den norske nationalscenes repertoire.»Alt for tidligt,« mener en anden teaterleder, Trond Birkeland ved Hordaland Teater.»Helt forkert for os som nation og alt for tidligt i sorgprocessen,« siger han til Bergens Tidende.En anden Trond, Trond Blattmann, som er leder af den nationale støttegruppe efter 22. juli-hændelserne, afviser ligesom Agnete Haaland, at man kan lære noget af Breiviks ideologi:»Man finder ikke noget svar inde i hans hoved. Det har flere sagkyndige forsøgt uden held. Jeg synes, at det er skummelt, at et teaterstykke forsøger at krybe ind i hans hoved.«Trond Blattmann betoner stykkets årstal, 2017, og mener, at det desuden er en hån mod de efterladte at fremstille massemorderen som en ændret mand »kun fem år efter dommen«, mens endelig endnu et medlem af støttegruppen, Jonny Bjorheim, hæfter sig ved det provokerende i, at nogen vil tjene penge på at lave dramatik om tragedien.
