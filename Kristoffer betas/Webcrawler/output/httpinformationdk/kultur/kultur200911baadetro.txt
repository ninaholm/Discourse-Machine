Både troende og ateister misforstår det onde
Der går en lige linje fra evangeliernes fjendebillede af jøderne til holocaust. Det mener lektor i filosofi, idehistorie og religion på RUC, Aksel Haaning. Nu udsender han en bog, ’Antikrist’, om det ondes problem. Hvis vi ikke interesserer os for de religiøse tekster, men forviser dem til privatsfæren i en oplyst sekularismes navn, risikerer vi at overse virkelighedens ondskab, mener han


 Det er bydende nødvendigt at tænke over det onde, mener Aksel Haaning. Han tager imod i familiens Vordingborglejlighed, vis-a-vis Valdemarernes gamle voldanlæg. Passende omgivelser for en forsker, der i årevis har beskæftiget sig med middelalderens og renæssancens kultur-, religions- og naturopfattelse. Lige uden for vinduerne knejser Gåsetårnet på toppen af voldens ruiner, voldgraven sender blege novemberlysreflekser op på stuens loft, og på væggen mellem reolerne hænger en reproduktion af Leonardo da Vincis Johannes Døberen, det billede, der prydede omslaget på Aksel Haanings gennembrudsværk, Naturens lys. Vestens naturfilosofi i højmiddelalder og renæssance 1250-1650. Antikrist, det ondes problem, har Haaning tidligere beskæftiget sig med i Den dobbelte arv fra 2005, nu har han skrevet en hel bog om emnet, der slet og ret hedder Antikrist.
»Det ondes realitet er i dag åbenlys, det er en så oplagt mulighed i mennesker, at vi er nødt til at undersøge den grundigt,« siger han.
Og det kan man eksempelvis gøre, mener Haaning, ved at se på, hvordan og hvornår det onde bliver formuleret, som det gør.
»Den kristne traditions bud er svaret på det såkaldte teodicéproblem: Verdensordenen er god, skaberen er god, hvorfor og hvornår træder det onde ind på scenen,« spørger han, hvorefter han kaster sig ud i intet mindre end et hastigt rids over historien fra kristendommens fødsel og frem til nutiden.
»Kristendommen kanoniseres med kirkefædrene, og dermed afgøres samtidig diskussionen om et onde. Hos Augustin har det onde ingen realitet, det onde defineres som fravær af det gode, det har ingen selvstændig eksistens, for så ville Gud jo være ansvarlig. Det var udelukkende et produkt af menneskets frie vilje. Og i og med, at dette fastslås som dogme, er diskussionen låst og lukket ned, man kan ikke tænke videre, for så bliver man anklaget for kætteri,« forklarer Aksel Haaning.
»Men i de første århundreder, i kristendommens formuleringsfase, eksisterede der stadig flere muligheder og forsøg på at forholde sig til det onde. Det, som bliver den kristne teodicé, er formuleret som svar til alternative opfattelser, først og fremmest hos oldtidens gnostikere og manikæere.«
»Gnostikerne og manikæerne bestred, at det skulle være Gud, der havde skabt den dennesidige verden. Den var tværtimod skabt af mørkets fyrste, og i kampen mellem lysets gud og mørkets fyrste var de to kræfter blevet blandet sammen. Kristus var sendt for at virke mellem de to magter.«
Kætterbevægelserne
»De fire evangelier er skrevet op imod denne dualisme,« fortæller Aksel Haaning. »Manikæernes kætteri bestod i, at de brød med Guds absolutte suverænitet. Lyset og mørket er blevet blandet, mennesket hører hjemme i begge verdener, og mennesket kan eller skal hjælpe Gud med at bekæmpe mørket. Altså har Gud brug for menneskets hjælp, og det er kætteri!«
»Kirken står fast på Augustins dogme om det onde som fravær af det gode, men de store middelalderlige kætterbevægelser, bogo­milerne og katharerne, insisterer på at tænke videre. De vil selv læse Bibelen og lader sig ikke nøje med Kirkens udlægninger. Katharerne kommer til det resultat, at Bibelens Jahve, der i et væk fortryder, bliver vred og modsiger sig selv, ikke kan være Gud. Den Gud Fader, som står over alle, står også over den, der optræder som skaberen i Det Gamle Testamente, mener de. Selv opfatter de sig dog ikke som kættere, men som sande kristne.«
Mellem to stole
Ifølge Haaning er undertrykkelsen af kætterbevægelserne imidlertid ikke blot et historisk problem, den har virkninger frem til i dag.
»Kirkehistorisk set betragtes bogomiler og katharer endnu i vore tider som kættere, som repræsentanter for en genopdukket manikæisme. Den er set før, man har gjort det af med den én gang for alle, og den diskussion vil man ikke åbne igen. Hos Leif Grane for eksempel, professor i Kirke- og Dogmehistorie, omtales katharerne stadig som en ’kult’ i Kirken i den europæiske middelalder. Den er fra 1999.«
Set fra Aksel Haanings synspunkt ville det dog, på baggrund af det 20. århundredes blodige historie, være mere frugtbart at opfatte katharerne som progressive kristne, der ville tænke videre og ikke lade sig spise af med Kirkens filosofiske svar.
 »Vi kan lade os inspirere af, at historiske kilder har forsøgt det samme, som vi efter min mening burde gøre i dag. Vi bør ligeledes genoverveje, hvad en religiøs tekst er. Er katharernes Bogen om de to principper ikke en lige så religiøs tekst som Johannesevangeliet?«
– Hvorfor er det et problem?

»Når vi skal studere de religiøse tekster i dag, befinder vi os mellem to stole. Teologerne er ikke interesserede i at studere kætterbevægelsernes tekster, de affærdiges som sekteriske. Og for filosofihistorikerne er de for religiøse til at være filosofi. Det, jeg efterlyser, er en videnskabelig, idehistorisk tilgang til de mange tekster, som er begge dele.«
»Den moderne, sekulære opfattelse, som den for eksempel kommer til udtryk i den store Tankens magt fra 2006, vil genskrive den vestlige tænkning som en solstrålehistorie om oplysningens fremkomst og sekulariseringen som dens nyttige resultat, der er truet af religionernes genkomst i den 21. århundrede.«
»Det betyder imidlertid, at debatten kommer til at stå mellem troende og ateister, og dermed udgrænses en lang række tekster, som vi kunne få erkendelse af. Fordi de er religiøse, tilhører de ifølge sekularisterne privatlivets område og er dermed uinteressante. Og for teologerne er de sekteriske. Men der er brug for, at vi går til de religiøse tekster med videnskabelig interesse.«
Evangelierne
Det gælder også evangelierne, understreger Aksel Haaning, det onde findes nemlig også der. »Vi må forstå, at det religiøse har et destruktivt potentiale, og vi kan ikke forstå, hvori det består, hvis vi affærdiger dem.«
»Evangelierne indeholder et fjendebillede, som må afdækkes,« siger Aksel Haaning. Han forklarer, at hans bestræbelse går ud på at søge efter forbindelser mellem mentalitetshistorien og realhistorien for på den måde at afdække fjendebilledets struktur.
»Hvis et menneske dræber et andet menneske, bliver det mentalundersøgt. Jeg prøver at flytte mentalundersøgelsen over på den europæiske idehistorie for at se, om man kan stille en diagnose på den europæiske mentalitet. Og her spiller kristendommen en hovedrolle.«
»Der er indlejret et jødefjendebillede i evangelierne, som i sin kerne er morderisk, måske fordi anklagerne for Kristus-mord rummer en mulighed for hævn. Selv om teksterne på overfladen bringer positive budskaber, Bjergprædikenen for eksempel, så kan de samtidig indeholde de mest horrible fjendebilleder. Disse optræder i hele Kristi lidelseshistorie, vi finder dem hos Lukas og Johannes; de uskyldiggør romeren Pilatus og lader ham overgive Jesus til den jødiske pøbel.«
Det fjendebillede af jøderne, der ledte til nazismen, skabes allerede i evangelierne, fastslår Haaning.
»Problemet er, at evangelierne blev til i en historisk situation på grænsen til krig. Både jøderne og de kristne blev forfulgt af romerne, og derfor ville de kristne gerne stå sig godt med romerne. Det gjorde de blandt andet ved at tage afstand fra jøderne. Evangeliernes Pilatus og jødernes behandling af Jesus er en historisk betinget konstruktion, men i og med at de kanoniseres, kommer de til at gælde i al evighed. Dét er problemet.«
»Historisk betragtet var det romerne, der korsfæstede Jesus, men i evangelierne bliver det til, at det var jøderne, der slog Jesus ihjel. Herfra kan vi følge en helt ufattelig udbygning af fjendebilledet allerede hos kirkefædrene. Og senere hos Luther. Johannes Chrysostomos, der levede fra ca. 347 til 407, omtaler jøderne som pengegriske, dæmoniske, liderlige, verdslige Kristus-mordere, og Hieronymus i vest, der oversatte Bibelen fra hebræisk til latin, omtaler jøder som svin, hunde, kameler, skorpioner, vanvittige og afsindige. Det fjendebillede, som vi ellers forbinder med den industrielle revolution og finanskapitalens epoke: jøden som pengegrisk, verdslig, irreligiøs og materialistisk, er allerede færdigudviklet teologisk i det 4. århundrede. Nazismen kunne trække direkte på det evangeliske fjendebillede, ikke tilfældigt blev evangelietekster citeret på forsiden af Der Stürmer.«
Kimer i klokker
»Så siger folk, at den slags er en forvanskning af kristendommen, og moderne teologer tænker, at de kan afluse teksterne for al den slags djævelskab og stå tilbage med en humanistisk feel good-religion, men det er endnu ikke 100 år siden, at kristendommen overgav sit fjendebillede til fri afbenyttelse for nazisterne. Den overdragelse er ikke studeret til bunds.«
»Ved angrebet på Sovjetunionen i 1941 ringede alle Tysklands kirkeklokker. Når kirkeklokkerne nu skal ringe igen i Danmark til klimatopmødet, så må det da betragtes som en formildende omstændighed, at det trods alt kun er klimaet, de ringer for,« indskyder Haaning med et skævt smil.
»Men det duer ikke blot at fordømme. Vi må forstå, hvorfor klokkerne ringede. Meget store dele af Kirken anså Hitler for at være den kristne verdens redningsmand over for den bolsjevikiske jødebande. Nu fik de endelig, hvad de havde fortjent, jøderne, for de ville knuse kristendommen med kommunisme. Og vi må ikke glemme, at der var noget om det. Stalin forfulgte Kirken, nedrev dens bygninger, begik overgreb på præster. Men det lå i kortene, at krigen handlede om at få udryddet jøderne én gang for alle.«
»Hvis vi imidlertid virkelig forestiller os, at Hitler startede krigen for at udrydde jøderne, så standser vores tankegang. Det er for irrationelt. Men sæt, det i et eller andet omfang var tilfældet! Selv når man står med de kon­krete udtalelser, reagerer man med en art holocaustbenægtelse, fordi jødeudryddelserne overstiger ens fornuft. Da de danske kommunister kom til Stutthof, kiggede de på hinanden og sagde, at ’hvis vi overlever det her og kommer hjem og fortæller, hvad vi har set, vil ingen tro os’.
Hvad var problemet? At det, de så, var for irrationelt til, at man kunne tro på det! Det er det, vi er nødt til at forstå.«
Kimærer
– Er fjendebilleder uundgåelige? Alle folk har dem jo åbenbart?
»Netop derfor er det så bydende nødvendigt at afdække dem. Den canadiske forsker Gavin Langmuir deler fjendebilleder op i tre slags.
Der er det realistiske: Samfundet har konkrete fjender. Hvis det er rigtigt, at to mænd var ude på at dræbe Muhammed-tegneren Kurt Westergaard, så har vi to virkelige fjender. Men så kommer det xenofobiske fjendebillede: Man overfører enkelttilfældene til en hel gruppe, alle muslimer for eksempel. Endelig er der så det kimæriske, og det indeholder elementer, der ikke findes i virkeligheden. Heksen er et eksempel her. Men det er det tredje, det, der er allerlængst væk fra virkeligheden, som motiverer til at slå virkelige mennesker ihjel!«
– Hvad var det kimæriske ved jøderne?
»De stod i ledtog med Antikrist! Kirkefædrene bidrog i høj grad med et kimærisk fjendebillede, og det eksisterer stadig. Det er derfor, vi er nødt til at studere religion. Disse kimærer er virksomme i den virkelige verden.

