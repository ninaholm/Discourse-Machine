Delejul
68'erne er stolte af deres opgør med familien og traditionerne, bare ikke når det kommer til de højtider, hvor deres børn helst skal være til stede
Juletiden er et værre ræs for skilsmissefamilier, hvor forældrene ofte sætter deres egne behov foran børnenes. I år spurgte jeg for første gang mig selv, hvordan JEG havde lyst til at fejre jul.


 Det er min fars jul i år. Det siger deleordningen. Den har hele mit liv dikteret, at jeg i lige år holder lillejuleaften med min mor, juleaften med min far og anden juledag julefrokost hos min mors familie. I ulige år er det så lige omvendt.
Jeg er ikke alene om at holde delejul. Det gør mange af mine venner også af hensyn til deres skilte forældre. Det er egentlig absurd, for vores forældres generation var stolte af deres opgør med traditioner, strukturer, ritualer. Bare ikke når det kommer til jul eller andre højtider som barnets 10-års fødselsdag, konfirmation, translokation, kandidatfest, bryllup, dåb af første barnebarn. Så vil de pludselig familien alligevel, og så må skilsmissebarnet tage ansvaret for komplicerede sociale forhandlinger, så en endnu mere kompliceret retfærdighed kan ske fyldest.
Jeg havde en klassekammerat, som undskyldende måtte bede om at få to stop på ruten, da vi blev studenter. Hans mor havde lejet en café med  fadøl, fordi hun ikke kunne bære at modtage sin hvidklædte søn i det samme hus som sin eksmand. Jeg kender en pige, hvis far pendlede forvirret fra det ene lokale til det andet under hele hendes 18-års fødselsdag. Hendes mor sad i den ene stue og farens nye kone sad i den anden. Begge kvinder spredte rigtigt god stemning. Jeg kender vanvittige mængder af voksne skilsmissebørn, som hvert år spiser en stor julemiddag både lillejuleaften og juleaften komplet med gaver og juletræsdans, så hverken far eller mor bliver snydt for at holde jul med deres børn.
Endnu har jeg ikke hørt om nogle, som har holdt delebryllup. De fleste skilte forældre tager sig sammen lige den dag. Nogle gange kan det godt betyde, at der er lidt rigeligt med taler under bryllupsmiddagen, især hvis det er to skilsmissebørn som gifter sig. Så skal man både høre på brudens far og brudens mor og brudens stedfar og brudgommens far og brudgommens mor og brudgommens stedmor og eventuelt også brudgommens eks-stedfar. Alle disse forældre siger, at de håber, at deres børn klarer ægteskabet bedre end de gjorde. Nogle gange kan man ikke lade være med at spekulere på, hvordan det unge par skal bære sig ad med at finde en fornuftige juleordning, når de en dag selv bliver skilt.
I år spurgte jeg for første gang mig selv, om hvor jeg helst ville holde jul. Og konkluderede, at jeg i år ville holde jul med min gamle mormor og morfar, som så gerne vil holde jul med deres oldebørn. Det tog mig to måneder at få sagt det til min far.
Da jeg endelig fik det gjort, sad jeg længe og ventede på, at de vil ringe fra Menneskerettighedsdomstolen i Haag og stævne mig for overgreb mod de universelle retfærdighedsprincipper vedrørende ligelig fordeling af glæder hos fraskilte forældre. Telefonen ringede sjovt nok aldrig.

