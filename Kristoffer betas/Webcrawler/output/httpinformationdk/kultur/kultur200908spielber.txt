Spielberg kigger mod Asien
Indisk finansmogul tilfører Spielbergs skrantende DreamWorks-studier livgivende ny kapital
Steven Spielberg (t.v.) har indgået et samarbejde med den indiske rigmand Anil Ambani, hvis firma angiveligt overtager 50 procent af filmselskabet DreamWorks.


 NEW YORK - Den legendariske filminstruktør og -producer Steven Spielberg får nu omsider atter lejlighed til at udbryde »Lys, kamera, så kører vi!« Et comeback, der er muliggjort, efter at hans finansielt nødlidende DreamWorks-studier netop har fået tilført 825 millioner dollar af en ny samarbejdspartner.
Den nye aftale betyder, at der er penge i banken til adskillige nye Spielberg-film, herunder hans næste instruktørprojekt - en genindspilning af James Stewart- filmen Harvey fra 1950 om en excentrisk person, der har en mandshøj kanin som fantasiven.
Siden er planlagt en Steve Carell-komedie med  titlen Dinner for Schmucks om en usædvanligt tåbelig mand, der på få minutter er i stand til at ødelægge livet for alle, han kommer i nærheden af. Og derpå en filmatisering af romanen Cowboys and Aliens, hvis fremtid har været lagt i mølpose, siden Steven Spielberg tog sit gode tøj og gik fra Paramount Studios sidste år. Alt i alt skulle der med det nye finansielle rygstød være rejst midler til 18-20 film over de næste tre år.
Efter Spielbergs brud med Paramount erklærede han, at han ville se sig om efter nye partnere blandt de største producenter af Bollywood-film.
Ikke længere rutine
I denne uge kom det så frem, at en afgørende partner bliver Reliance ADA, et Mumbai-baseret konglomerat, som ejes af Anil Ambani, en af Indiens rigeste mænd. Reliance ADA overtager angiveligt 50 procent af ejerskabet i DreamWorks og putter 325 millioner dollar i selskabet. Disney låner andre 175 millioner dollar, mens de sidste 325 millioner dollar stilles til rådighed af bankgiganten JPMorgan Chase. Den samlede sum er noget mindre end de 1,25 mia. dollar, som Spielberg satsede på, men tidernes ugunst taget i betragtning er det ikke noget dårligt resultat. Flere gange i det forløbne år har selv instruktører af Spielbergs format måttet opgive at finansiere deres filmprojekter under indtryk af finanskrisen. JPMorgan har inddraget et konsortium af banker til at opkøbe dele af lånepakken på 325 millioner dollar - et arrangement, som var ren rutine, før krisen slog til, men som siden da har været en meget vanskelig øvelse.
Finansieringsforhandlingerne har været rodede og hårde, selv efter Hollywood-standarder. Spielberg ønskede oprindelig også at entrere med Universal Studios, men det blev der ikke noget af, eftersom udspillet fra dette studie lå 100 millioner under Spielbergs ønske. Universal Studio kaldte Spielbergs krav for »nederdrægtige og beklagelige«, da man erfarede, at han sideløbende førte forhandlinger med Disney i et forsøg på at presse Universal.
Men alt var sød musik, da aftalen med Disney, Reliance og deres bankforbindelse blev officiel i denne uge. Spielberg og hans forretningspartner, Stacey Snider, understregede ved den lejlighed, at de var meget taknemmelige for Ambanis »stålsathed«.
Ambani er lillebror til Indiens rigeste mand, Mukesh Ambani, og har selv samlet en anselig formue på anslået over 10 mia. dollars. Hans forretningsimperium spænder fra telekommunikation og bankvæsen til i stigende grad også medier og underholdning. Sidste år kom det frem, at et af Reliances underselskaber havde skrevet kontrakt med adskillige af Hollywoods hotteste stjernenavne, herunder Jim Carrey,  George Clooney, Tom Hanks og Brad Pitt om at bistå dem med at finansiere deres film via uafhængige produktionsselskaber.

© The Independent og Information Oversat af Niels Ivar Larsen

