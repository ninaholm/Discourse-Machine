Når morgenavisens bump ved hoveddøren forsvinder
Papiraviserne er en truet og døende art. Og det har intet med pengekrise og annoncesvigt at gøre
For at undgå avisdød er det ikke nok at ændre format eller lay out, ej heller at justere den journalistiske linje. Den journalistiske bearbejdning og distributionsformen (altså papiravisen, nettjenesten, radio, tv osv.) underordnes indhold og forbrugssituation, altså de informationer og oplevelser, som kunderne efterspørger.


 Den økonomiske krise fylder meget i aviserne. For en gangs skyld ikke blot som vinduer ud mod et trængt erhvervsliv. Aviserne er selv i krise. Dagblade og tidsskrifter er referenter talt i deep shit. Så meget, at der nu også her tales om håndsrækning fra en midlertidig statslig krisepakke. 
Meget kan forklares med den "store økonomiske krise" og annoncemarkedets afmatning. Den slags plejer at være forbigående og kan normalt klares ved en midlertidig spænd livremmen ind-taktik. Det er som en slem forkølelse eller influenza. Selv om det er ubehageligt, kommer man sig over det. 
Men avisernes vanskeligheder er noget andet og mere end blot midlertidig mangel på annoncer. For nu at blive i sygdomsbilledet, så har de i længere tid haft det på samme måde som vi ældre herrer, der i lange perioder kan gå med alskens dårligdomme uden rigtigt at ville kendes ved det. Smerter i den ene skulder, vrøvl med maven, problemer med at høre og trangen til at tage et lille hvil, når vi på vej op ad trappen til fjerde sal passerer en stol på tredje afsats. Først når lægen under konsultationen tager den alvorlige stemme på og forklarer, at det ikke er isolerede småsymptomer, men at der er noget helt galt, får vi øjnene op for, at der skal en radikal omlægning af livsstilen til. 
Papiravisens dødsdans
Diagnosen er klar. Det er slutresultatet jo så på den anden side også, uanset hvad vi gør. Spørgsmålet er blot, hvor lang tid det skal tage.
Dagbladenes aktuelle krise kan på mange måder betragtes som et sådant overmåde nyttigt wake up call med et tvingende krav om en radikal omlægning af deres 'livsstil'. Her hører sammenligningen så op. 
Ganske vist vil bladhusene også lide sengedøden, hvis de ikke lægger kursen om. Men den dødelige udgang er ikke uafvendelig, hvis de gør det. Problemet er bare, at det ikke er så let at stille diagnosen. Der er ellers nok om buddet. I de mange kommentarer og velmente råd går der to hovedstrømninger.
Den ene stammer fra mediehusenes direktionsgange og diverse analytikere og peger udad mod indtrængende, nye konkurrenter og ændrede rammevilkår. Internettets mange nye og ofte helt gratis tjenester. 
Islandske vikinger og styrvoldske entreprenører med masser af højrisikovillig kapital, der underminerer de klassiske forretningsmodeller. Til kategorien af ydre trusler hører også ændrede forbrugsmønstre og en voksende troløshed blandt avislæserne. Det er let nok at få øje på sådanne symptomer, men svært at finde ud af, hvad der kan gøres ved det.
 Det er ikke nok at ændre format eller layout. Tilsyneladende hjælper det heller ikke at justere den journalistiske linje eller at fjerne gamle tillæg og skabe nye. 
Nogle mener, at bladhusenes redning ligger i at holde op med at se sig selv som avisproducenter. I stedet skal der et paradigmeskifte til, hvor den journalistiske bearbejdning og distributionsformen (det vil sige papiravisen, nettjenesten, radio, tv osv.) underordnes indhold og forbrugssituation, altså de informationer, analyser og oplevelser, som kunderne efterspørger. Med andre ord nærmest en ombytning af faktorerne i McLuhans klassiske udsagn: "Mediet er budskabet". 
Den anden hovedstrømning, der typisk kommer fra velmeriterede journalister, er næsten negationen af den første. 
Her peges der på, at problemets kerne er, at aviserne i deres desperate overlevelseskamp har forladt de klassiske journalistiske dyder og professionelle kvalitetsstandarder. Samuel Rachlins kronik i Politiken for godt en uge siden var et blandt mange eksempler på dette journalistiske veteransyndrom:
"Måske skulle de (aviserne, red.) hellere bruge deres kræfter og kreativitet på at sikre journalistikken et nyt liv i stedet for at lade sig tage som gidsel af tv og nettet", skrev han og erklærede sin kærlighed til de gamle, lavteknologiske avisers hørlige bump ved hoveddøren om morgenen.
Som en, der kan se meget rigtigt i begge forklaringer, fik det mig til at ransage mit eget medieforbrug og mine præferencer. 
Bruger selv netaviser
Med skam at melde erkender jeg, at mit avishold gennem snart 50 år har været yderst konservativt. Jeg læser de samme tre aviser, som kom ind ad brevsprækken i mit barndomshjem. Jeg skimmer avissiderne og læser meget selektivt. I betragtning af, at jeg på rejser og i ferier ofte får det samme læsestof via nettet, er selve avispapiret vel også nærmest et kulturelt levn. 
Hvis man lige ser bort fra det med de nedarvede vaner, som aviserne jo ikke kan bygge en fremtid på, er jeg sikkert en ganske almindelig standardlæser. Dem skal der nok være nogle hundredtusinder af. Nok til at bære en tre-fire aviser. 
Problemet er bare, at denne selektive læsepræference er det eneste vi har til fælles. Den kan ikke i fremtiden imødekommes med et og samme standardprodukt til alle. 
Derfor må aviserne som salig Hørup sige til deres læsere: "Del jer efter anskuelser," jeres behov, jeres præferencer osv. Så skal vi dække det til vands, til lands og i luften med en vifte af specialtilbud.
Samuel Rachlin og jeg kommer så til at savne morgenstundens tunge avisbump ved hoveddøren og indstille os på noget mindre hørligt: Et næsten lydløst 'menighedsblad' og den svage lyd af musens klik.

