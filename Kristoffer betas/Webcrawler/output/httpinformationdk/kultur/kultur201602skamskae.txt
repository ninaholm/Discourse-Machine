Skam og skændsel
Jeg skammer mig ikke over at være dansker. Det synes jeg heller ikke, Thomas Vinterberg og de andre skulle gøre. Lad skam og skændsel overgå dem, der fortjener det


Næe, jeg skammer mig da ikke over at være dansker, det var sgu da noget underligt fluffy noget, Thomas Vinterberg sad og sagde i fjernsynet. Kunne han ikke bare nøjes med at sige, at halvdelen af befolkningen er en samlingrednecks, og at deres politikere, herunder regeringen, er et ulækkert rodsammen af møgforkælede, fuldfede velhavere og nationalistiske fantaster, der er hunderædde for fremmede accenter, fremmede hudfarver, fremmede kulturer, fremmede osv., og som inderst inde er arge modstandere af ytringsfrihed, hvis den også omfatter folk, der ikke kan se, at Danmark er bedst, sådan som det var engang. Det ligger lige for at tale om landsforrædere, når de tænker på de såkaldte venligboere og deres støtter i kulturlivet. Det værste er næsten tanken om (såkaldte) kunstnere på finansloven, der bider af den hånd, der fodrer dem. Kunne de ikke bare holde deres kæft. Hold din søde kæft, Suzanne Brøgger, og hold op med at fortælle fjeldaberne oppe i Norge, at vi er nogle skrækkelige barbarer hernede. Slæng dig i silkepuderne og nyd det liv i virkelighedsfjern overklasseluksus, som din finanslovsydelse på max. 154.000 kroner om året, før skat, giver dig helt ufortjent mulighed for. Sofie Gråbøl kan også godt stikke piben ind – selvfølgelig ryger hun pibe, hun går jo allerede i fiskerantræk med islandsk trøje og det hele. Det klær’ hende helt godt, men når hun er kommunist, er hun selv ude om, at vi ikke kan lide hende.
