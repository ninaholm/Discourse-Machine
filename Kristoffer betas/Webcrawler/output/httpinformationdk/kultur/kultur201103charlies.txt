Hvad nu, Charlie Sheen?
Charlie Sheen er blot den seneste Hollywood-stjerne, der er gået amok i en rus af stoffer og alkohol. Spørgsmålet er dog, om den 45-årige skuespiller for alvor har mistet forstanden


 Hvis ens navn bliver til et ord, man bruger om uheldig adfærd - eller noget endnu værre - så ved man, eller man burde vide, at man er ude på dybt vand.
Om Charlie Sheen (Wall Street, Platoon, Hot Shots!, Young Guns) er kommet til den erkendelse endnu, er tvivlsomt, idet den 45-årige amerikanske skuespiller for tiden synes at være så høj på sig selv og andre skadelige stoffer, at det kan vare en rum tid, før han kommer ned på jorden igen.
Men hans navn er i hvert fald blevet til et verbum - 'sheening' - og et synonym for at drikke sig fra sans og samling og gå amok.
Gennem 20 år har den amerikanske sladderpresse fra tid til anden bragt saftige historier om Charlie Sheens vilde liv med alkohol, stoffer, pornostjerner, sammenstød med politiet og hyppige forsøg på afvænning af den ene eller den anden slags.
I de seneste måneder er det dog gået rigtig skævt for Sheen, som ellers har spillet den ene af hovedrollerne i den meget populære sitcom Two and a Half Men, der har kørt i otte år og indbragt ham ikke mindre 1,8 mio. dollar pr. afsnit.
I oktober 2010 blev Sheen arresteret efter at have raseret en suite på Plaza Hotel i New York. Han havde drukket og taget kokain tre dage i træk. I januar i år blev han indlagt med mavesmerter og påbegyndte straks efter endnu en omgang afvænning, denne gang i sit hjem.
CBS, der sender Two and a Half Men, valgte at sætte serien på pause, mens Sheen kom på ret køl, men det resulterede blot i, at skuespilleren gik amok. I et radiointerview tilsvinede han seriens skaber, Chuck Lorre, og kaldte sig selv »underbetalt«.
En udtalelse, han siden trak tilbage.
For sent?
Siden fulgte en række tv-interview, hvor Charlie Sheen fremstod som en mand ude af kontrol. Det fik hans ellers erfarne publicist - en slags spindoktor - til at sige op, og forleden meddelte Warner Bros. Television, der producerer Two and a Half Men, at man med omgående virkning havde fyret Sheen.
På det tidspunkt havde  hele affæren for længst fået et skær af Hollywood-tragedie. Selv om Charlie Sheen langtfra er den eneste Hollywood-stjerne, der er røget ud over kanten, synes han alligevel at være nået længere ud end de fleste andre - måske lige på nær Mel Gibson - og det store spørgsmål er, om han har mistet forstanden.
For nylig var der premiere på Sheen's Korner, skuespillerens eget 'talkshow', som streames live på internettet, og hvor han rabler om at 'vinde' og om det 'tigerblod', han har i sine årer, hvorfor han er immun i forhold til enhver form for afhængighed.
Charlie Sheens far er skuespilleren Martin Sheen, hans bror skuespilleren Emilio Estevez, og Sheen har været en del af filmbranchen stort set hele sit liv. Måske er det det, der nu har indhentet ham i hel ekstrem grad. Som teenager var Charlie Sheen, skriver The Guardian, »ved sin fars side på Filippinerne, da (en alkoholiseret, pillemisbrugende red.) Martin Sheen næsten døde af et  hjerteanfald under optagelserne til Dommedag nu.«
Avisen vurderer, at Martin Sheen kan være sin søns sidste håb. Den aldrende skuespiller har selv overvundet sine dæmoner, sin afhængighed, og for nylig sagde  han om Charlie Sheen, at  »den sygdom, som afhængighed er, er en form for cancer. Man er nødt til at have lige dele omsorg og kærlighed og løfte dem op, så det er det, vi gør for ham«.
Lad os håbe, at det ikke er for sent.


