Lysfesten i Fredensgade
Hvert år i december valfarter folk fra hele Jylland til Fredensgade i Hinnerup lidt uden for Aarhus. Beboerne på den lille villavej dekorerer op til jul deres huse og haver med lyskæder, snurrende juletræer og talende rensdyr. Det, der begyndte som en spøg, er nu blevet til en decideret attraktion og har samtidig pustet nyt liv i fællesskabet på vejen
Tradition. ’Når folk hører, man er fra Hinnerup, og de så spørger: ’Er det ikke dér med julelysene?’, så giver det da en vis stolthed,’ siger Henrik Skødt Sørensen.

Minibussen fra Trøjborg Lokalcenter kører langsomt hen ad Fredensgade. Det er sidst på eftermiddagen, og mørket har netop sænket sig over villavejen i Hinnerup lidt uden for Aarhus. Nu bliver der tændt for strømmen til lyskæder, guirlander, elektriske julemænd, snemænd, rensdyr, kaner, og hvad villavejens beboere nu ellers har haft fantasi til at dekorere deres huse og haver med.»Det er imponerende. Jeg har aldrig set noget så flot,« siger Mie Gaardbo, en af plejehjemsbeboere fra lokalcentret inde i Aarhus, der er med på tur til ’julegaden’ i Hinnerup.Mie Gaardbo sidder lunt og godt inde i minibussen, gumler på de medbragte fyldte chokolader og bedyrer, at hun da vil fortælle »sine piger« om gaden i Hinnerup, så de også kan tage på udflugt til Hinnerup og Fredensgade.Og det er sådan set historien om julelysene i Fredensgade, der er blevet verdensberømt i Østjylland og omegn for netop sine julelys. Gadens beboere fik ved lidt af et tilfælde sat skub i en tradition, der takket være mund til mund-metoden og lidt tv-omtale nu og da har fået folk fra det meste af Jylland til at valfarte til Hinnerup i december måned. Op mod 45.000 besøgende kommer der i løbet af de fire uger, julelysene er tændt. Det ved de, fordi en af villavejens beboere, Jens Agerbo, har sat en tæller op på sin postkasse — der i øvrigt er dekoreret med et syngende rensdyrhoved — og den registrerer, hvor mange der passerer forbi.Lyskæde i velkomstgaveHvordan traditionen egentlig opstod, dengang i slutningen af 90’erne, er der ingen der husker helt præcist. Det var noget med et ålegilde, én, der havde hængt en rædselsfuld lyskæde op på sit hus, og en nabo, der tog udfordringen op. I de første år var det kun nogle få af gadens beboere, der konkurrerede om at udsmykke hus og have i december. Men så greb det om sig.Og i dag er det en rodfæstet tradition for Fredensgades beboere. I efterårsmånederne går kataloget fra julelysgrossisten på Sjælland på omgang, så det sidste nye inden for elektrisk julelys kan blive bestilt hjem. I november begynder så arbejdet med at hænge lyskæder op under tagskægget, på husmurene og rundt om kvisten, at dække haverne til med gran, trække ledninger og skifte de sprungne pærer. Arbejdet med at hænge lysene op involverer nu en lift, for mere end én gang er der sket faldulykker under ophængningen.»Den sidste weekend i november er her jo aktivitet som på en sommerdag«, fortæller Mette Bak Kristensen på trappen uden for nummer 17.Hun og hendes mand flyttede til Hinnerup og Fredensgade i efteråret 2005 uden nogen anelse om, at de var flyttet ind i en turistattraktion.»Et par af naboerne kom med en pakke til os: en lyskæde og et velkommen til gaden,« fortæller Mette Bak Petersen.På den måde blev hun, manden Claus og deres to piger Cecilie og Frida hurtigt en del af traditionen — og det sociale liv på villavejen.»Det er kommet meget naturligt.« konstaterer hun.I det hele taget har julelysene bragt gadens beboere tættere sammen, fortæller de. Traditionen med at holde vejfester er blevet genoplivet, »pigerne« på vejen holder julefrokost sammen, og da Lisbeth i nummer 21 fyldte 50, inviterede hun sine naboer med til Kreta.Sorte hullerI begge ender af villavejen er der dog et par »sorte huller«, som beboerne kalder de huse, der henligger i mørke uden juleudsmykning. Et hus er til salg og står tomt, i et andet er manden lige blevet skilt og vist ikke i julehumør, og i boligforeningens ejendomme for enden af vejen deltager beboerne heller ikke.»Det er da lidt ærgerligt, men man er ikke tvunget til noget som helst,« fastslår Keld Kristensen, der går under tilnavnet ‘sheriff’ på grund af sit job som politimand. »Men alle får en invitation til at være med i postkassen,« tilføjer han.Keld ’Sheriff’ tilhører den hårde kerne af beboere, der var med til at starte traditionen, og udsmykningen af hans hus er som taget ud af en amerikansk julefilm. Inden for i stuen kører Matador på dvd-afspilleren. Keld Kristensen fortæller, at han holder af at liste ud på vejen i weekenderne, når der er flest besøgende, og smuglytte til snakken.»Børnenes begejstring er hele sliddet værd,« siger han. »Men der er da delte meninger. Nogle synes, det er grimt, at det er for meget. Men de er jo ude at kigge på det alligevel …«Det er faktisk sin sag at finde nogen, der decideret er imod lysshowet i Fredensgade. Bevares, det er da gået lidt over gevind, men det ville også være trist, hvis ikke det var der, synes holdningen blandt de fleste hinnerupborgerne at være. Det ligger dog også beboerne i Fredensgade meget på sinde at fortælle, at man med de nye LED-pærer faktisk ikke bruger så meget strøm på at have lysene tændt i december. Mellem 500 og 1.000 kroner ekstra løber der på elregningen, siger de.For to år siden, da der var klimatopmøde i København i december, var der dog nogen, der smed løbesedler ind over hækkene i Fredensgade med budskaber om at nedbringe CO2-udslippet. Men i dag kan end ikke formanden for den lokale afdeling af Danmarks Naturfredningsforening hidse sig op over julelysene.»Nej, det er altså ikke noget, der batter i det store billede. Skal man være politisk korrekt, er det selvfølgelig forkert, men det er ikke noget jeg gider skælde ud over,« siger DN-Favrskovs formand, Alfred Borg, der da også selv har været en tur gennem Fredensgade i år, da han alligevel havde et ærinde i nærheden.Inde hos familie Sørensen for enden af Fredensgade er der ild i pejsen og kaffe på kanden. Her funderer Henrik Skødt Sørensen og hans kone, Inge Damsgaard, lidt over, hvad det er, der får dem til at bruge fire weekender i november på at samle mos i skoven, hænge lyskæder op og dekorere deres gennemrestaurerede hus fra starten af 1900-tallet i det, Inge Damsgaard kalder »juleromantisk stil«.»Jo, men når man sidder i Aalborg, og folk hører, man er fra Hinnerup, og de så spørger: ’Er det ikke dér med julelysene?’, så giver det da en vis stolthed,« siger Henrik Skødt Sørensen, der som sælger rejser rundt i det meste af Jylland og på Fyn.»Og så skaber det sammenhold og giver en følelse af at være en del af noget,« tilføjer Inge Damsgaard.Nej til TV 2Det kan dog næsten blive for meget med al den interesse fra omverdenen. Når lysshowet tændes for første gang den 30. november sker det med assistance fra det lokale tamburkorps, Hinnerup Garden, og i år var flere hundrede mennesker mødt op til lystændingen. Men da TV 2 Østjylland ringede for at få tidspunktet for tændingen flyttet, så det kunne passe med kanalens livesending, sagde Fredensgade-beboerne stop.»TV 2-redaktøren sagde, at det da måtte være i alles interesse. Men nej, det er det ikke. Det er ikke noget vi gør for at blive lagt mærke til,« siger Inge Damsgaard.Opmærksomhed eller ej — for Henrik Skødt Sørensen giver omverdenens interesse for julelysene nu alligevel anledning til en eftertanke:»Det er da tankevækkende, når man hører om et eller andet museum ude vestpå, der kun har 30.000 besøgende om året, mens vi har over 40.000 besøgende. Det er da lidt sjovt i forhold til, hvad man som samfund skal holde liv i og give støtte.«
