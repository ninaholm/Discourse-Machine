Den kulturelle skam overvundet med humor
Hvis stribevis af kussefotos i ’Kvinde kend din krop’ er mere end man kan få sin teenagedatter med på, kan man tage svenske tegneseriestriber til hjælp, hvis man vil indgyde hende en passende stolthed over sin krop og afmontere store dele af den kulturelt indlejrede skam
 I ’Kunskapens Frukt’ beskriver Liv Strömquist kvindekønnets ganske overraskende kulturhistorie.  Albummet udkommer på dansk til  september med Kamilla Löfström somoversætter hos Forlaget Cobolt.
Illustration: Liv Strömquist/’Kunskapens Frukt’


 Den australske feminist Germaine Greer sagde engang i 70’erne at »hvis du betragter dig selv som frigjort, så tænk over, hvordan det ville føles at smage på dit eget menstruationsblod. Hvis du får det dårligt bare ved tanken, har du stadig langt igen!« Siden er det knap nok gået i Greers retning, og da den canadiske kunstner Rupi Kaur for nylig, med et billede fra sin fotoserie Period, igen-igen fik illustreret, hvor massivt vor tids menstruationstabu er, denne gang via de evigt bornerte sociale mediers effektive censur, kunne en og anden regelmæssigt blødende kvinde – eller slet og ret besindig person – nok længes efter at trække lidt imod kulturens kropsforskrækkede malstrøm.
I så fald behøver man bare kaste et blik over på den anden side af Øresund, for her har man i det seneste halvandet års tid kunnet høre tale om en »mensvåg« – altså en menstruationsbølge i kulturen – som udspringer af det feministiske tegneseriemiljø, men forgrener sig i et bredt spektrum af kulturelle udtryk – blandt andet teater, billedkunst, radio, blogs og litteratur. Bølgen begyndte at rulle, da den satiriske serietegner Liv Strömquist i sommeren 2013 viede et halvanden times radioprogram på svensk P1 til menstruation, hvilket ifølge Strömquist er et emne, som kommer ind på toptre over de mest interessante kunstneriske temaer overhovedet, kun sekunderet af klassikere som kærligheden og døden. Netop derfor er den massive fortielse af den månedligt tilbagevendende blødning hos kønsmodne kvinder så ærgerlig – altså ikke bare af de åbenlyse kønspolitiske årsager – men simpelthen for kunstens skyld! Et erklæret respons på programmet var antologien Kvinnor ritar bara serier om mens (2014), redigeret af Sara Olausson, hvor 30 yngre serietegnere giver hvert deres bud på en menstruationsstribe, og antologien, som er dramatiseret under titlen Mens og spillede på Hagateatern i Göteborg i marts, understøtter Strömquists påstand om at menstruation er et righoldigt og interessant tema, og en fremragende indgang til mange bredere eksistentielle spørgsmål, så man kun kan beklage, at fænomenet er så tabuiseret, at sarte sjæle ifølge Instagram ikke kan tåle at se et billede af en blodplet bag på et par gråmelerede tights i 2015.
Strömquists radioprogram var løseligt baseret på hendes egen satirisk-informative mens-serie Blood Mountain, som siden er inkluderet i hendes sjette tegneseriealbum, den feministiske genistreg Kunskapens frukt – et helt album viet til det, »vi plejer at kalde for det kvindelige kønsorgan«, som det hedder, under henvisning til den stadige sproglige usynliggørelse af kvindens kønsdele, som savner et neutralt, hverdagssprogligt klingende navn.
Kvindekønnets kulturhistorie
I albummet, der udkom i Sverige sidste år, beskriver hun kvindekønnets ganske overraskende kulturhistorie. Hun dokumenterer via originale vinkler på bl.a. gamle grækere, hekseprocesserne, diverse kristne teologer og dualistisk indstillede mandlige filosoffer, kunstnere og popmusikere samt en række (for implicerede kvinder) mere eller mindre skæbnesvangre pseudovidenskabelige medicinske eksperimenter, på øjenåbnende vis den bemærkelsesværdige transformation organet og alt hvad der knytter sig til det, har gennemgået fra et helligt, mystisk urkraftsymbol til noget, der er så helt igennem urklamt, at det er så godt som umuligt at adressere det åbent i det offentlige rum.
Og hvis du tror, at initiativer som Vaginamonologerne er et skridt i den rigtige retning, så bliver du klogere, for Strömquist illustrerer hvordan brugen af dette ord medvirker til begrebsliggørelsen af kvindens kønsorgan som noget, der udelukkende er placeret inden i kroppen, det vil sige bestående af vagina og livmoder, mens de ydre, synlige dele af organet, vulvaen, så godt som aldrig omtales og heller ej figurerer med nævneværdig detaljeringsgrad på illustrationer i moderne biologibøger. Og selvom det på mange måder er en sørgelig historie, for eksempel at NASA i sidste øjeblik valgte at udviske kvindens kønsorgan på den tegning af to jordboere, man sendte ud i en rumkapsel i 1972 (for ikke at frastøde kropsforskrækkede aliens?), og at unge kvinder i dag i stadig større tal får opereret deres kønslæber mindre (fordi den kulturelle fortælling er, at kvindens kønsorgan udelukkende består af et hul), så formår Strömquist at fortælle den så veloplagt, at man griner højt undervejs.
Liv Strömquist/’Kunskapens Frukt’
Kunskapens frukt er holdt primært i sort, hvidt og menstruationsrødt og Strömquists karakteristiske, grafiske streg med enkle figurer og indslag af fotocollage, hvor for eksempel kendte folks ansigter klippes ind i striberne, producerer en anarkistisk og komisk agitprop-æstetik, som måske kan minde danske læsere om Jakob Martin Strids klassiske striber fra Politiken i 1990’erne. Tegneseriemediets egnethed til at etablere genkendelige hverdagssituationer i typisk kondenseret form udnyttes til at skabe slående illustrationer af kønspolitiske spørgsmål på tværs af historiske epoker. Sammenstødet mellem billede og tekst hjælper den humoristiske effekt på vej, og den teksttunge kulturhistoriske vinkel Strömquist lægger på sine emner bliver legende let, fordi den kombineres med hendes lakoniske figurer, ofte i komiske positurer, lidt som i Claus Deleurans tegnede danmarkshistorie – men friere af narrative forpligtelser og med mere direkte (køns)politisk kant.
Landsdækkende trend
Strömquists striber virker så overbevisende, fordi hun har held til at gribe hele tre udtryksformer, som traditionelt er underlagt patriarkalsk dominans, og med et snuptag integrere dem i sit feministiske oplysningsprojekt: Hun indtager ikke alene det traditionelt mandsdominerede tegneseriemedium, men benytter også den teksttunge, diskursivt argumenterende genre, og arbejder desuden satirisk.
At Strömquist, som startede som undergrundstegner i begyndelsen af 2000-tallet med selvudgivne, satiriske fanzines og albumdebuterede i 2005 med Hundra procent fett, er en del af en større bølge, ud over menstruationsbølgen, bekræfter Nina Ernst, som forsker i samtidig svensk tegneseriekunst ved Lunds Universitet.
»I Sverige har feministisk eller kønspolitisk bevidst seriekunst i de seneste 10-15 år vokset sig fra et undergrundsfænomen, der florerede i fanzines og på blogs i miljøet omkring Serieskolen i Malmö (grundlagt 1999) til en massiv landsdækkende trend, der med navne som Malin Biller, Nina Hemmingsson, Nanna Johansson, Sara Granér, Sara Hansson, Åsa Grennvall og Liv Strömquist er velrepræsenteret både i dagbladenes tegnede striber og i de albums som kommer ud på toneangivende serieforlag som Galago, Kartago og Kolik Förlag,« siger Nina Ernst. Her er humor ofte, skønt ikke altid, et vigtigt element, idet der stadig findes en så sejlivet forestilling om at mænd er betydeligt sjovere end kvinder, at kvindelig humor nærmest pr. automatik får en politisk undertone. Og efter at have læst Kunskapens frukt, eller forgængerne Prins Charles känsla, Einsteins fru og Ja till Liv, eller for eksempel Sara Hanssons Torskernas pride parad eller en af Malin Billers burleske avisstriber, vil jeg påstå, at selv den stædigste patriark vil have svært ved at få ordene »feminister har ingen humor« over sine læber.
Rigt tegneseriemiljø
Hvis man desuden af og til kan ligge under for den stereotype forestilling, at svenske kulturprodukter ikke udmærker sig ved deres humoristiske kvaliteter, så har man endnu en grund til at vende sig mod det rige, feministiske, svenske tegneseriemiljø, som indtil videre desværre kun sporadisk findes på dansk, og få lagt forestillingen om de alvorstunge svenskere i graven sammen med den om, at kvinder ikke er sjove.
Som den franske filosof Bergson påpegede, giver latteren os mulighed for at se både os selv og den anden udefra, uden at distancen bliver sårende, og derfor forekommer humoren nærmest uundværlig i behandlingen af de stærkt ladede kønsspørgsmål, hvori vi alle, uanset køn, har så stærke kropslige og følelsesmæssige investeringer. Så, hvis nærstudier af de stribevis af kussefotos i den seneste udgave af Kvinde kend din krop lige er en tand mere end man kan få sin teenagedatter med på, i hvert fald til en start, kan man i stedet tage tabuforagtende svenske tegneseriestriber til hjælp, hvis man vil indgyde hende en passende stolthed over sin krop og adressere menstruationens mysterier på en måde der, ved hjælp af latteren, faktisk lykkes med at afmontere store dele af den kulturelt indlejrede skam.
’Kunskapens Frukt’ af Liv Strömquist, Galago, 145 sider, 175 kroner

