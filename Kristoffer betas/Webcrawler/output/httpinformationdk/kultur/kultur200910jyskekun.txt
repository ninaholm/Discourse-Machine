Det Jyske Kunstakademi har millionunderskud



Økonomiske vanskeligheder og en følelse af at være overset, får nu Det Jyske Kunstakademi til at kræve flere midler fra kulturminister Carina Christensen (K). Det sker i en fælles opfordring med Kunstakademiet i Odense. Det Jyske Kunstakademi i Mejlgade i Århus har lige nu et hul på 1,5 millioner kroner, og overlever reelt kun med et tilskud fra Århus Kommune. »Jeg mener, at det er fatalt, at vi stort set ikke findes i kulturministeriets optik, og det er jo en helt bizar situation, at det er de to kommuner (Århus og Odense,red.), der sikrer driften af en videregående uddannelse,« siger Jesper Rasmussen, rektor for Det Jyske Kunstakademi til Århus Stiftstidende. De to kunstakademier påpeger, at Det Kongelige Danske Kunstakademi i København får 40 gange så meget i støtte, selv om de kun har fire gange så mange elever. Ifølge Jesper Rasmussen gør den dårlige økonomi det svært for akademierne at tiltrække kvalificerede undervisere.SG
