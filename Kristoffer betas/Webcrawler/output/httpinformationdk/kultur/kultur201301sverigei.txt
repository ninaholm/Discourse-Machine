Sverige indtog dansegulvet – Danmark valgte at blive bænkevarmer
I Sverige fejrer de Melodifestivalen i et par måneder, mens Melodi Grand Prix i Danmark altid har fået en stedmoderlig behandling. Den indstilling har ikke bare betydet, at svenskerne har det sjovere. Det har også betydet, at Danmark har været med til at finansiere det svenske musikeventyr, der har sikret dem en unik position på den internationale musikscene
ABBA vandt det internationale Melodi Grand Prix i 1974 med sangen Waterloo. Foto: Scanpix


 Grethe og Jørgen Ingmann, der opfører »Dansevise« ved det Europæiske Melodi Grand Prix i 1963, er et af de største tv-øjeblikke i DR’s historie.
Billedet af Grethe Ingmann i front med franskbrødsfrisure og Jørgen Ingman på barstol i baggrunden vil uden tvivl få mange danskere til at nynne »Et solstrejf i en vandpyt...«
Sangen genindspilles gang på gang af danske kunstnere, og i 2006 fik den plads i Kulturministeriets Kulturkanon.
Men i 1963 var det så som så med stoltheden i Danmarks Radio. Man syntes faktisk, den var lidt pinlig. 3. oktober 1963 bragte BT et referat af en debat om Danmarks Radio i dansk kulturliv, hvor flere medlemmer af DRs magtfulde programudvalg deltog. Under overskriften »Slut med Grand Prix« citeres blandt andre professor Håkon Stangerup, der både er næstformand i Radiorådet og medlem af programudvalget. Da han bliver spurgt, hvorfor Danmark deltager i Melodi Grand Prix, svarer han:
»Jeg har stemt imod vor deltagelse, men forstår flertallets synspunkter, at vi ikke kan springe fra nu, hvor det er vores tur til at være ydende. Med smerte har vi efter i mange år at have været modtagende og ydende påtaget os at arrangere Melodi Grand Prix til foråret«.
Hans kollega i programudvalget E. Helsted supplerer:
»Jeg tror, det er sidste gang, vi er med«.
Tre år senere blev profetien til virkelighed, da Danmark i 1966 trådte ud af konkurrencen og først vendte tilbage i 1978.
Konsekvensen af den beslutning var ikke bare, at vi ikke festede med, da Brotherhood of Man vandt med »Save your kisses for me«, men også at Danmark satte sig selv på bænken, da festen rigtig tog fat på musikkens dansegulv.
Det var nemlig ikke lige meget, om man var med til Melodi Grand Prix i de for den internationale musikbranche så formative år: 1960’erne og 70’erne, fortæller Henrik Smith-Sivertsen, forskningsbibliotekar ved Det Kongelige Bibliotek med speciale i populærmusikkens historie:
»Alle kender historien om, at Grand Prix’et opstod som et led i ønsket om et forenet Europa, men det var meget mere end det. Det skulle også være et udstillingsvindue for musikken. Det var her man købte og solgte rettigheder til populærmusikken.«
Svenskerne havde en helt anden indstilling til Melodi Grand Prix’et, og det kom dem til gode ved forhandlingsbordene:
»Svenskerne satte sig hårdt på det marked, for danskerne fandt det jo forfærdeligt og uinteressant. På det tidspunkt var mange slagere oversat fra engelsk eller andre sprog, og det rettighedsmarked var delt op i områder. Én svensker, Stikkan Anderson, købte rettighederne til over 2.000 sange og tjente styrtende med penge ved blandt andet at sælge dem videre til danske kunstnere og pladeselskaber. De penge brugte han blandt andet til at skyde ABBA afsted i 1974, hvor vi i øvrigt stadig ikke var med.«
Modvilje mod populærmusik
For at forstå, hvordan det kunne gå sådan, må vi tage tilbage til det kulturelle klima i Danmark i begyndelsen af 1960’erne.
De fine fornemmelser, der fik medlemmerne af programudvalget til at skamme sig over »Dansevise«, var et symptom på den generelle modvillje mod populærmusikken, fortæller Henrik Smith-Sivertsen.
»Det er ligeledes en holdning til Melodi Grand Prix, der har bidt sig godt og grundigt fast i den danske befolkning og musikbranche,« siger Henrik Smith-Sivertsen. I Sverige indtager man en radikalt anderledes holdning. Svensktoppen oprettes i 1962 på initiativ af forskeren Ulf Peter Olrog, der selv komponerer populærmusik. Han har blandet andet skrevet »Karl Herman og jeg«.
»Den sang handler netop om et underholdsningsband, der rejser rundt for at gøre folk glade, og de prøver med Mozart og den slags, men folk ‘vil have rock’n roll og ikke andet’.«
Ulf Peter Olrog bruger sin position som forsker til at styrke populærmusikken i Sverige. I Danmark har vi ligeledes én førende forsker på området, men han leverer i stedet skyts til de kulturradikale og deres afsky over for det, de kalder ’refrænmusikken’.«
Henrik Smith-Sivertsen henviser til Dansk Folkemindesamlings Jørn Piø, der i 1961 definerer refrænmusikken som værende tæt forbundet med kommercielle interesser.
Drages ukritisk af musikken
»Han opfinder ordet refrænforbruger og mener, at refrænmusikken sætter ord på nogle følelser, som folk selv har svært ved at formulere, og derfor er folk ukritisk draget af det. Refrænforbruger er et ord, Poul Henningsen kan bruge til noget, og der starter en ophedet debat om kvaliteten af refrænmusikken: Skal man give folk det, som de gerne vil have , eller det de har brug for? Debatten eksploderede i 1961, da et medlem af DR’s programudvalg sagde på et møde, at han var så træt af at høre på »Angelique« (Dario Campeottos vindersang fra samme år, red.) om man dog ikke kunne gøre noget for at forbedre teksten i Melodi Grand Prix.»
Det ender faktisk med, at man i efteråret 1961 inviterer førende komponister og lyrikere til at forfatte sange. Klaus Rifbjerg blev nummer to med sangen »Miang Miang«.
»Det er en strategi, DR har forsøgt sig med flere gange: At bede anerkendte kunstnere bidrage til Melodi Grand Prix,« siger Henrik Smith-Sivertsen.
Går i hver sin retning
Så allerede i starten af 1960’erne går musikindustrien og forholdet til populærmusikken altså i hver sin retning i Danmark og Sverige.
I Sverige bliver Ulf Peter Olrog leder af svensk radios underholdningsafdeling. I Danmark bliver Niels Jørgen Kaiser leder i den danske pendant, og én af hans første gerninger er at lukke Melodi Grand Prix i 1966.
»Der er ingen, der kan være i tvivl om, at Niels Jørgen Kaiser var de kulturradikales mand. Og det er der selvfølgelig ikke noget galt i, men det har haft stor betydning for ansk Melodi Grand Prixs historie og faktisk også for opbygningen af den danske musikbranche.«
Da Danmark vender tilbage til Melodi Grand Prix i 1978, sidder svenskerne allerede tungt på magten i Skandinavien.
»Spørg hvem som helst fra den danske populærmusikscene, Keld Heick, Johnny Reimar, Bjørn og Okay: De vil sige, at al inspiration og alt materiale kom fra Sverige. De store pladeselskaber placerede deres nordiske hovedkontorer i Stockholm. Deres indflydelse var massiv. Og det er den indsats og den indtjening, der fulgte med, der er fundamentet for den unikke position, som Sverige har på den internationale musicscene i dag.«
Ikke kun penge
Men det er ikke kun pengene Danmark er gået glip af, mener Henrik Smith-Sivertsen.
»I Sverige ved man af erfaring, at det brede gøder det smalle, og der er gensidig respekt mellem kunstnerne. I 2011 var Robyns »Dancing on my own« en af de mest spillede på Svensktoppen, og Alsang på Skansen sendes på hovedkanalen i primetime og gæstes af alle svenske musikere. I 2005 røg Dansktoppen helt ud af FM-båndet og blev henvist til pensionistkanalen P5. Det skete efter endnu en ophedet diskussion om musikkens kvalitet, hvor Alex Nyborg Madsen blandt andet sagde, at dansktopmusik var ekstremmusik på linje med dødsmetal og derfor ikke hørte hjemme på en hovedkanal.«
Indtil 1993 spillede en af Danmarks største Grand Prix- og dansktop-stjerner Birthe Kjær faktisk slet ikke dansktopmusik. Hun var popkunstner.
»Og det var jo ikke fordi, hun pludselig begyndte at lave noget andet. Det var fordi, dansktoppen genopstod i 1993, hvor DR definerede musikindholdet som ’den rigtige dansktop’-musik. Nu var dansktop pludselig en genre. Svensktop har aldrig været en genre. Den har tværtimod et meget bredt musikindhold.«
I aften blænder DR op for Dansk Melodi Grand Prix. I næste weekend viser SVT første af fire indledende konkurrencer og derefter gennemføres en ’ekstra chance’-konkurrence for de, der blev nummer tre og fire i de indledende runder, før den endelige finale i Melodifestivalen afvikles 9. marts.

