Når symbolet på omsorg, renhed og orden bliver ondt
Sygeplejersken er en af de mest repræsenterede professioner i fiktionen og er først og fremmest symbolet på velfærdsstatens omsorg og tryghed. Så hvad sker der, når hun bliver ond?


 Sue Bartons røde krøller og store, blanke øjne er udødelige. Første gang den unge kvinde dukkede op, var som sygeplejeelev i romanen Piger i blåt fra 1936, og siden blev hun både hjemmesygeplejerske og gift med lægen. Helen Dore Boylstons mange bøger om den unge sygeplejestuderende, lokalsygeplejerske, hospitalssygeplejerske, landsygeplejerske, besøgssygeplejerske og oversygeplejerske var blandt de første, der fremstillede en profession som en karrieremulighed for unge kvinder, og de er af eftertiden blevet anerkendt for at behandle sygeplejen på et sagligt grundlag.
Barton er et popkulturelt og feministisk ikon.
Under Anden Verdenskrig kom så Cherry Ames, hovedpersonen i en serie bøger, som lignede Sue Barton, og som også var udstyret med gåpåmod, med mørke krøller og røde kinder. Hun skulle rekruttere unge kvinder til faget, for der var desperat behov for sygeplejersker under krigen, og den amerikanske regering havde åbnet for god og gratis sygeplejerskeuddannelse. Også hun blev en succes.
»Populærkulturen er fuld af sympatiske sygeplejersker,« siger kulturforsker ved Aarhus Universitet Gunhild Agger.
Men den er også fyldt med andre slags sygeplejersker.
I 15 mio. eksemplarer findes et albumcover, hvor pornoskuespillerinden Janine Lindemulder poserer med tatoveringer, tung makeup og stram sygeplejerskeuniform, der afslører, at hendes bryster holdes på plads af en rød bh. Det er forsiden af Enema of the State, det tredje studiealbum fra det amerikanske poppunkband Blink-182, fra 1999. Hun er et symbol på myten om den seksualiserede sygeplejerske, som ellers blev punkteret 24 år tidligere i Miloš Formans filmversion af Gøgereden, hvor den iskolde oversygeplejerske Ratched tager form som en nærmest kastrerende plejefigur: »Hvis mr. McMurphy ikke vil tage sin medicin oralt, er jeg sikker på, vi kan arrangere en anden måde,« siger hun tonløst og kigger på Jack Nicholsons i rollen som Randle McMurphy, der er indlagt på det psykiatriske hospital. »Men jeg tror ikke, mr. McMurphy vil kunne lide den måde.«
Den onde sygeplejerske
Sygeplejersken er en helt central figur i fiktionen og populærkulturen. Og ifølge en undersøgelse foretaget af professor Nancy Rosoff fra Rutgers University er professionen rigere repræsenteret i amerikansk litteratur fra 1900-tallet end både journalister, lærere, bibliotekarer og læger. Sygeplejersken er velfærdsstatens ultimative symbol på omsorg, og som Gunhild Agger siger, er det også primært sådan, vi kender hende i kulturen. Men som de nævnte eksempler viser, findes karakteren i mange afskygninger. Og hvad sker der, hvis sygeplejersken ikke er god – men ond?
I virkelighedens verden er en sygeplejerske fra Nykøbing Falster lige nu sigtet for at have dræbt flere patienter. Hun er ikke dømt, men sidder varetægtsfængslet mistænkt for at have begået tre drab og et drabsforsøg mod patienter, som hun angiveligt har slået ihjel ved indsprøjtning af morfin og stesolid. Kvinden er sigtet for at stå bag et fjerde drab, men på intet tidspunkt i sagen har retten vurderet, at mistankegrundlaget var tilstrækkeligt til, at hun kunne fængsles for det.
Måske fordi sygeplejersken netop forventes at være god og opofrende – fordi vi fra fiktionen har så klare forestillinger om hendes rolle – reagerer vi kraftigt på sager som denne. De får i hvert fald meget medieeksponering, selv om de er en absolut sjældenhed herhjemme.
Fænomenet er dog ikke ukendt i udlandet. Tidligere på året blev en tysk sygeplejerske idømt livstid for at have myrdet mindst to patienter, og myndighederne er i gang med at undersøge op til 200 dødsfald, der indtraf, da sygeplejersken arbejdede på hospitalet og på et andet hospital. Der har været flere eksempler på fænomenet i USA, og gerningsmændenes motiver kan være mange. Forskere, bl.a. Beatrice Yorker fra California State University, peger på, at det i flere sager har været et spørgsmål om magtfølelse snarere end medlidenhed; at gerningsmændene har ønsket at gøre sig til herre over liv og død. I andre tilfælde mener man, at det har været et spørgsmål om at få opmærksomhed.
Den prisvindende amerikanske journalist Charles Graeber har genfortalt historien om den amerikanske sygeplejerske Charlie Cullen i bestsellerbogen The Good Nurse: A True Story of Medicine, Madness and Murder. Charlie Cullen blev af amerikanske medier døbt ’the angel of death’, og hans karriere som seriemorder forløb over 16 år og ni hospitaler i New Jersey og Pennsylvania. Biografien fortæller en overraskende historie om Cullen som en intelligent, kompliceret ung mand, hvis lovende karriere blev spoleret af hans stærke impuls til at dræbe – og hvis sky opførsel dækkede over et vanvittigt indre liv, som han havde skjult for selv sin familie og nærmeste venner.
Instruktør Darren Aronofsky, der står bag storfilm som Noah, Black Swan og The Wrestler, skulle efter sigende være i færd med at undersøge mulighederne for at lave en filmversion af The Good Nurse.
Og hvorfor ikke? Det er jo godt stof.
»Den onde sygeplejerske er effektiv, fordi den punkterer en myte på en rigtig grim måde. Det virker ekstra stærkt, fordi de fleste af de dominerende billeder, vi har, netop er af den gode sygeplejerske. Fiktionen har ganske få onde sygeplejersker,« siger Gunhild Agger.
»Og de få, der er, er så markante, at vi spidser ekstra meget ører, når vi så hører om de her sager fra virkeligheden.«
Stereotyperne
Helt generelt bliver sygeplejersken i litteratur og film oftest portrætteret som en ung, hvid, barnløs singlekvinde. Men ellers dyrker kulturen faktisk hele seks forskellige klicheer. Der er den alkoholiserede, uuddannede 1800-tals sygeplejerske (Dickens’ Sairey Gamp), tjenestepigen fra før sygeplejesystemet (sygeplejersken i Romeo og Julie), englen (Florence Nightingale), den seksualiserede sygeplejeske (tv-serien M*A*S*H’s Margaret ’Hot Lips’ Houlihan), den onde sygeplejerske (Miserys Annie Wilkes) og den mandlige sygeplejerske, der ofte portrætteres som enten homoseksuel eller ’feminin’ (Greg i filmen Meet the Parents).
Men der findes også sygeplejersker, der ikke passer i nogen af kasserne.
Forfatteren og Kierkegaard-kenderen Peter Tudvad udgav i 2009 den biografiske bog Sygeplejerske i det tredje rige om Ebba Mikkelsen, en ung, dansk sygeplejerske, der arbejdede som sygeplejerske i Tysk Røde Kors under Anden Verdenskrig.
Den danske skuespillerinde Lykke Sand Michelsen blev så optaget af bogen, at hun med dramatiker Simone Nørgaard lod den dramatisere, og 9. september har Mit mørke premiere på Bådteatret i Nyhavn i København.
Sygeplejersken er en interessant figur at portrættere, mener Lykke Sand Michelsen, for den indeholder modsatrettede stereotyper og har altid været omgærdet af mystik. »Der er den Jomfru Maria-agtige opofrende moderskikkelse, som er det ultimative symbol på renhed og alt, hvad der er godt, og så samtidig optræder sygeplejersken som vampet sexet kvinde i kort stramtsiddende uniform.«
Hun tilføjer, at sygeplejersken også forbindes med egenskaber som handlekraftig, robust og en overudviklet retfærdighedssans. Hvis hun så pludselig opfører sig anderledes end forventet, som i den nævnte Gøgereden, bliver det især spændende.
»Og det er noget af det mørke, jeg fandt interessant ved historien om Ebba i Tudvads bog og i vores forestilling: at den her kvinde lapper tyske elitesoldater sammen, så de igen kan gå ud og slå tusindvis af mennesker ihjel. Det stemte slet ikke overens med mit eget billede af den uskyldsrene eller heltemodige sygeplejerske.«
Det er lidt, som når politikere opfører sig uetisk, mener hun: Det ryster os som samfund, når de instanser, der bør være bedre end os, svigter. Den omsorgsfulde kvinde, der i sin hvide kittel giver engle-associationer og som står med liv og død i sine hænder, kan ikke pludselig dratte ned fra den piedestal, vi har anbragt hende på, for så krakelerer billedet på det samfund, vi gerne vil overbevise os selv om, at vi lever i.
»Ligesom så mange andre kunstnere før mig er jeg draget af sygeplejersken som dramatisk figur, og det er spændende – og meget kontrastfyldt – at spille rollen i Mit Mørke. Der er virkelig nogle moralske spørgsmål at tage stilling til og virkelighedsbegreber, der skal genovervejes,« siger hun.
»Og helt lavpraktisk har jeg fundet ud af, hvor lidt sex og glamour der egentlig er over at være sygeplejerske. Og hvor meget mere det handler om afføring, sengepleje og diskutable arbejdsvilkår.«
Et livs forskning
I sin lejlighed på Frederiksberg vimser den 62-årige ph.d. og sygeplejehistoriker Susanne Malchau Dietz rundt og finder bøger og film med markante sygeplejersker i hovedrollerne. Hun er uddannet sygeplejerske og har 40 års jubilæum i år, men har også taget en kandidateksamen i sygepleje og en ph.d. ved Aarhus Universitetet. Gennem hele sit akademiske virke har hun været interesseret i sammenhængen mellem velfærdsstatens omsorgssystemer og den religiøse sygepleje, og hendes ph.d.-afhandling var en biografi om søster Benedicte Ramsing, en autoritær, men medmenneskelig forstanderinde ved Skt. Josephs Sygeplejeskole i København. Da Susanne Malchau Dietz skrev sin ph.d.-afhandling tog hun fat i fiktionen.
»Fiktionen har haft stor betydning for det image, sygeplejen har,« siger hun. »Og den har haft stor betydning for rekrutteringen i sygeplejen.«
Hun nævner filmen Nonnen, der er baseret på Kathryn Hulmes bog The Nuns Story fra 1956 og blev optaget tre år senere med Katharine Hepburn i hovedrollen, som et centralt eksempel, eftersom nonner og sygeplejersker uløseligt hænger sammen, og hele grundlaget for at etablere den moderne sygepleje i virkeligheden er den omsorg, der var i klostrene.
»I bogen forlader hovedpersonen sin orden, fordi hun ikke får mulighed for at yde den omsrog, hun gerne vil. Det er det ultimative tilvalg af sygeplejen.«
Susanne Malchau Dietz kommer fra et bedre borgerhjem. Faren var jurist og dommer, og i hendes familie læste man lødig litteratur. Bøgerne om Sue Barton og Cherry Ames blev klassificeret som underlødige, så sammen med sine veninder måtte hun låne dem på biblioteket og læse dem i smug.
»Jeg læste dem i 1960’erne i 13-14-års-alderen, og jeg var dybt betaget af dem. Min mor var sygeplejerske, min søster blev det, og den verden, de bøger viste, med etiske idealer, omsorg, renhed, den nette, professionelle og kompetente hvidhed – alt det appellerede til mig,« fortæller hun og går på jagt efter flere bøger i det tilstødende rum til stuen.
»Sommetider kan de der forfattere jo noget, vi andre ikke kan,« siger hun fra bogreolen.
Hun finder Herman Bangs Ludvigsbakke og Doris Lessings En god nabos dagbog frem.
»Fantastiske beskrivelser af sygeplejen,« siger hun, »vi kan jo ikke selv beskrive det bedre. Altså Ludvigsbakke er jo et fantastisk dokument om sygeplejen på Københavns Kommunehospital.«
Dickens og Nightingale
Indtil 1800-tallet havde sygeplejersken optrådt i litteraturen som tyende, for eksempel personificeret ved karakteren i Romeo og Julie, der bare er kendt som ’Sygeplejersken’, og som snarere er en slags barnepige end en sygeplejerske.
I midten af 1800-tallet introducerede Charles Dickens datidens ufaglærte sygeplejerske Sairey Gamp i romanen Martin Chuzzlewit (fra 1843/1844) som »plump af skikkelse, sjæleligt afstumpet, forfalden til spiritus, utrolig madglad, og som for at gøre sig det så behageligt som muligt under sin nattevagt i et privat hjem simpelthen tager hovedpuden fra den bevidstløse patient og anbringer den i sin egen stol«.
Men så er der også Florence Nightingale, som ofte kaldes for »den moderne sygeplejes mor«, og hun er især kendt for sit arbejde under Krimkrigen, hvor hun om natten gik gennem sygestuerne med en lampe i hånden og tilså de sårede. Dickens’ Sairey Gamp stemmer godt overens med Nightingales beskrivelse af datidens udannede og uuddannede sygeplejerske, som hun omtalte som »drikfældige kvinder af umådelig dårlig karakter, der faldt i søvn, når de vågede om natten«. De stod som modpol til den dannede og uddannede Nightingale-sygeplejerske, der ønskede monopol på sygeplejefaget.
I de første lærebøger fra 1907 om sygeplejens historie blev Charles Dickens’ fiktion til virkelighed, da Sairey Gamp optages i de første lærebøger om sygeplejens historie.
»Dickens opfandt hende, ja, men det gjorde han jo for at fortælle noget om en tid. Det er socialrealisme. Men hun er blevet taget fuldstændig til indtægt, indtil forskere i dag er begyndt at sætte spørgsmålstegn ved, om hun virkelig var så slem,« siger Susanne Malchau Dietz.
Efter Florence Nightingales brud med 1800-tallets Dickens-agtige sygeplejerske og den efterfølgende idyllisering af sygeplejersken i første halvdel af 1900-tallet, opstod i anden halvdel af 1900-tallet i amerikansk litteratur den slemme eller onde sygeplejerske.
Gøgeredens oversygeplejerske Ratched er den ikoniske sygeplejeske uden empati, der drives af et behov for dominans og orden, og i Stephen Kings Misery møder vi den pensionerede sygeplejerske Annie Wilkes, der redder sin yndlingsforfatter og holder ham som fange. I en voldsom scene ser vi hende misbruge sin medicinske viden til at lemlæste sit gidsel.
I dag er sygeplejersken også et sexobjekt, og popkulturen er fyldt med eksempler. Susanne Malchau Dietz søger ofte på nonner og sygeplejersker på internettet, da det er hendes forskningsområde, og hun støder meget ofte på »sådan nogle forretninger, hvor man kan købe alt muligt seksualiseret tøj«. Men ifølge Susanne Malchau Dietz er sygeplejersken næsten altid hovedperson som bannerfører for et højt fagligt etisk kodeks for at lindre, helbrede og trøste – og altså meget sjældent ’bad guy’.
»Hun fylder så meget i fiktionen, fordi det handler om noget centralt i livet: omsorgen for mennesker, der er syge, svage og nødstedte. Og fordi hele hendes virke repræsenterer et idealbillede på menneskelig omsorg. Dertil handler det også om at få et indblik i et hemmelighedsomgærdet liv ligesom med nonnen. Et nøglehul, man kan kigge ind i. Det er jo i virkeligheden almindelige mennesker, men de bliver fremstillet som kompetente, moralsk ophøjede og opofrende kvinder. Det er dem, der er der til at trøste, når ingen andre er der, dem, der er der til at holde dig i hånden.«

