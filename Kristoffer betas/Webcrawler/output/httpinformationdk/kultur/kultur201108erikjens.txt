Erik Jensen og Thomas Søie Hansen giver svar på tiltale
Musikanmelderne Thomas Søie Hansen fra Berlingske og Erik Jensen fra Politiken giver Informations Ralf Christensen igen og anklager ham for at fyre med løst krudt og mangle reelle argumenter


 Information har forelagt Ralf Christensens kradse kritik for Erik Jensen og Thomas Søie Hansen. De afviser alle anklager.
»Jeg har anmeldt og forholdt mig til en musikfestival og ikke udviklingen i pladebranchen. Det er sørgeligt, at han (Ralf Christensen, red.) ikke gider læse, hvad jeg skriver, før han kritiserer med det løsest tænkelige krudt og mangel på reelle argumenter,« siger Erik Jensen, der er musikredaktør på Politiken.
Heller ikke Thomas Søie Hansen, musikjournalist på Berlingske, føler sig truffet af kritikken.
»Kritikken er for letkøbt, og jeg er ikke enig med Ralf Christensen. Jeg så stort set alle de koncerter på Roskilde Festivalen, som han beskriver som positive eksempler, og det synes jeg ikke entydigt, de var,« siger han.
Roskilde skiller vandene
»Ralf nævner den her Chris Cunningham-koncert. Den var fuldstændig rædselsfuld bagstræberisk 90'er-agtig. Folk de skred, for der var ikke en kæft, der gad at se det. Teltet var også kun halvt fyldt under Kuti-brødrene den ene var til at leve med, den anden var rædselsfuld« uddyber Thomas Søie Hansen.
» Det er derfor, jeg skriver, at Roskilde Festivalen lefler. Man har skudt med spredehagl ved at booke bagstræberisk rock, ultra outdated punk, og alt for meget verdensmusik. Det har man krydret med gøgl og svævebaner og sponsorlogoer. Det er jo ikke fordi, jeg mener, at man skal til at hyre Bob Dylan eller Neil Young, jeg efterlyser bare en profil,« siger Thomas Søie Hansen.
Også Erik Jensen føler sig i den grad misforstået.
»Hele min pointe, som Ralf Christensen fuldstændig misforstår, er, at man ikke bare kan lægge et program ud fra, hvad en lille skare anmeldere måtte mene er god tone i blogosfæren lige nu, for så bliver det defensivt. Men det er jo ikke, fordi jeg ikke anerkender blogs, internet eller nye formater « siger Erik Jensen og fortsætter.
»Jeg har aldrig sagt eller skrevet, at jeg savner gamle dage, hvor folk kunne samles på Orange Scene. Jeg synes faktisk, at den bør lukkes, hvis ikke man kan fylde den op. «
Mens Ralf Christensen anklager »Jensen og co.« for at »skade debatniveauet«, ser Erik Jensen omvendt Ralf Christensens kritik som et symptom på en betændt debatkultur.
»Roskilde Festival er en hellig ko. Hvis man kritiserer den bare en smule, så farer folk ud med alle de her tåbelige argumenter. Festivalen er en gammel og kolossal magtfaktor i dansk kultur. Men den afviser enhver form for kritik, hjulpet på vej af ædle riddere som Ralf Christensen. Det er sørgeligt og blokerende for enhver diskussion, som kunne være med til at gøre Danmarks bedste festival endnu bedre,« siger Erik Jensen
Han pointerer, at kritikken af Roskilde Festival også kommer fra en stor del af festivalens eget publikum.
Hvor gammel er Ralf?
Heller ikke kritikken om konservatisme på landets musikredaktioner falder i frugtbar jord.
»Jeg mener, det er noget fis. Vi har anmeldere fra 26 til 53 år, så alle stemmer kommer til orde. Men i øvrigt mener jeg slet ikke, at alder har noget med musik at gøre,« siger Erik Jensen.
»Hvis man virkelige mener, at det at høre musik har noget med alder at gøre, så kan man passende spørge: Hvor gammel er Ralf egentlig selv?« siger Erik Jensen.
Heller ikke Thomas Søie føler sig som en del af en konservativ anmeldergeneration.
»Jeg forstår ikke kritikken. Jeg anerkender ikke, at jeg sidder og snorksover og kun anmelder cd'er, der kommer dumpende ind ad brevsprækken.«
Thomas Søie Hansen påpeger, at musikbranchen i disse år gennemgår kolossale ændringer.
»Du er i dag nødt til at vide, hvad der foregår på alle platforme. Det gør så også, at alle kan have en mening. Men nogen bliver nødt til at have det store forkromede overblik. Anmeldere er læsernes shitfilter. Jeg går og holder mig fuldstændig orienteret med selv de små nicher, selv om jeg ikke skriver om dem hele tiden,« siger Thomas Søie Hansen, og fortsætter: »Ralf Christensen er verdensmester i at lefle for alle mulige undergrundsting, der har fem fans. Han gør mikrobloggerne til sandhedsvidner. Hvis man tog de plader, han skriver om, og matchede dem med Informations læsere, så vil jeg vove at påstå, at han skriver om noget, som 95 procent af avisens læsere aldrig vil interessere sig for.«

