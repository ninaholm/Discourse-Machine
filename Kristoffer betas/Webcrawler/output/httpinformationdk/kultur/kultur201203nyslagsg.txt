En ny slags guidebog
Guidebogen er truet af internetguides, der opdateres hurtigere og giver brugeranmeldelser. Derfor er der brug for nytænkning, mener eksperter. Aarhus Universitetsforlag forsøger sig med en ny type guidebog, hvor forfattere, journalister og kunstnere giver baggrundsviden frem for hurtige informationer
Serie af rejsebøger kan ikke hjælpe med hotelanbefalinger, men nyder f.eks. på en guide til det jødiske New York.


 Den klassiske guidebog er en truet genre. Den, hvor man kan se, hvor man skal bo, hvor man veksler penge, hvor man skal spise, og hvad man skal se. Det mener blandt andre lektor i turisme på Aalborg Universitet Anette Terkelsen:
»Den klassiske guidebog står med en stor udfordring i internettet,« siger hun. Samme holdning har chefredaktøren på bladet Bogmarkedet, som er et fagblad for den danske bogbranche.
»Det er en af de boggenrer, der er mest truet på grund af den digitale udvikling. På nettet er man hele tiden opdateret med de seneste rettelser om, hvad der er hot, og hvad der er lukket,« siger Bjarke Larsen. I Danmark sidder Politikens Forlag på 90 procent af guidebogmarkedet med Turen Går Til som den helt store bestseller.
Salgstallene er ikke offentligt tilgængelige, men forlagschef Thomas Linder Brox fortæller, at salget af Turen Går Til er faldet de seneste år:
»Men vi oplevede en stor stigning i tiden op mod finanskrisen, hvor folk rejste meget. Så nu er den ved at stabiliseret sig på et mere rimeligt niveau,« siger Thomas Linder Brox, som understreger, at der stadig bliver solgt omkring 250.000 Turen Går Til-bøger årligt. Gode salgstal eller ej, så står genren med en udfordring, mener Bjarke Larsen.
»Man skal være meget motiveret for at købe en klassisk guidebog. Jeg mener helt bestemt, at der er brug for nytænkning,« siger han.
Nyt bud
Et sådant nyt bud på en guidebog er serien Vide Verden, som i næste uge kommer på markedet. Serien er udgivet af Aarhus Universitetsforlag, og guidebøgerne består hver af 12 baggrundsartikler. I New York-bogen har journalisten Martin Krasnik skrevet en guide til det jødiske New York, mens jazzmusikeren Niels Lan Doky har skrevet afsnittet om jazz. I Paris-udgaven har historikeren Uffe Østergaard skrevet om revolutionen. Afsnittene er personligt skrevet, og der er konkrete anbefalinger. Men der er ingen afsnit med praktiske informationer, fortæller forlagschef Carsten Fenger-Grøndahl.
»Der står ikke noget om kæledyrsvaccinationer, hvor man veksler penge, eller hvor man skal bo. Den yngre genration finder alligevel sådan noget på nettet. De har ikke brug for en guidebog til det,« siger Carsten Fenger-Grøndal, som til gengæld håber, at bogserien kan gå få turisten til at nå et spadestik dybere.
På Politiken mener forlagschef Thomas Linder Brox også, at Vide Verden er en interessant måde at nytænke genren på:
»Her er endelig nogle, der prøver at lave noget, der virkelig er anderledes. Det synes jeg er godt, og jeg håber, at det bliver en succes.«
Han mener dog ikke, at det vil gå stort ud over salget af klassiske guidebøger som Turen Går Til. »Jeg tror, det er de færreste, der står med de to guidebøger i hånden, og så vælger den ene af dem. Den er nok nærmere et supplement,« siger Thomas Linder Brix og tilføjer: »Det er de gratis tjenester på nettet, der er vores største konkurrent.«
Samme udlægning har Danmarks førende ekspert i guidebøger, Anders Sørensen, som er indehaver af Turism Lab og sammen med en australsk kollega er i gang med at skrive en bog om guidebogens historie:
»Når man står midt i byen, er det måske ikke Niels Lan Dokys essay om jazz i New York, man helst vil have i hånden. Så vil man nok hellere have en klassisk guide med gode kort osv. Så det er nok mere en guidebog, man læser ved siden af – og evt. inden man tager af sted. Den vil fint kunne leve side om side med Turen Går Til,« siger han om Aarhus Universitets nye bud på en guidebog. Anders Sørensen er enig i, at genren er udfordret af internettet. Men han mener, at der er en fremtid for den klassiske guidebog også:
»Der er ingen tvivl om, at den vil ændre udformning. Vi vil se en større integration mellem den trykte guide og online. Men jeg mener ikke, at den klassiske guidebog vil dø,« siger Anders Sørensen. Og det vil den ikke, fordi folk har brug for nogen til at sortere og overskueliggøre oplysningerne.
»Hvordan kommer jeg med bussen herfra? Hvordan kommer jeg ind fra lufthavnen? Der er ikke nogen steder, hvor det er nemmere at finde den slags oplysninger end i en guidebog. Slet ikke hvis man er velvant med serien,« siger Anders Sørensen og tilføjer:
»Man kan få information mange steder fra, men guidebogen vil overleve, fordi vi har brug for nogen til at lave sorteringerne i de mange informationer og trække det væsentlige og bedste frem. Guidebogen er den uafhængige autoritet, som sorterer i lavinen af information. Og det vil den også være fremover, selv om den nok vil antage andre former.«

