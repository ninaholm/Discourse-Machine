Vil du se noget frækt?
For ti år siden gispede verden i chok, da en hotelarving slangede sig på lagnerne i videoen ’One Night in Paris’. Nu er markedet for kendis-sexvideoer mættet. Provokationsværdien er væk, og uartige videoer mødes nu med et lavkomisk lårklask, som i den nye romantiske Hollywood-komedie ’Sex Tape’
Mens et sexbånd tidligere kunne ødelægge en karriere, som det nær skete for skuespilleren Rob Lowe i 1988, brugte Kim Kardashian private sexoptagelser som et bevidst selvpromoveringsredskab og i dag er sexbånd, så endt som ufarlig familieunderholdning i Hollywood.


 Pssst. Vil du købe et kendis-sexbånd? Eller vil du klikke på et link for at se en skandaløs video på et skummelt websted, der sikkert vil inficere din computer med alt mulig mærkeligt ondsindet software. Vil du se noget frækt, som det ikke var meningen, du skulle have set?
Selvfølgelig vil du det. Du vil se den blonde rigmandsdatter Paris Hilton slange sig i en hotelseng iført små gule trusser, mens en unavngiven tyr med nøgen overkrop bøjer sig over hendes skræv. For det er, som om kendissernes nærmest guddommelige stjerneskær besudles en lille smule, når vi ser dem udfolde sig i de mest intime situationer. Sexbånd tilbyder en pirrende voyeuristisk spænding af at se de rige, smukke og kendte i gang med noget privat, der egentlig ikke skulle være kommet offentligheden for øje.
Eller sådan var det i hvert fald for ikke så forfærdelig lang tid siden. Nu tyder meget på, at der er gået inflation i sexbånd: Når man googler navnet på en vilkårlig berømthed, foreslår søgemaskinen automatisk, at man tilføjer ordene sex tape til søgestrengen. Det virker, som om enhver stjerne med respekt for sig selv enten har en hudfilm i cirkulation på nettet, eller et rygte om eksistensen af en.
Og det er nærliggende at tænke, at vi som kulturforbrugere efterhånden har en nedsat følsomhed over for alle kendissernes videofilmede sex-eskapader. Vi er vant til at se Paradise Hotel-deltagere dyrke sex helt rutinemæssigt for åbent infrarødt kamera i den bedste sendetid. Og mobil-app’en Snapchat har skabt en virtuel og visuel voksenlegeplads, hvor man kan sende selvdestruerende nøgenbilleder uden at behøve at frygte, at ens frække selfies siden bliver spredt af eventuelle hævngerrige ekskærester. Lige fra telefonsex til smalfilmsporno har mennesker brugt moderne forbrugerteknologi til ophidsende formål, og hjemmelavet billedpornografi er for mange en helt normal og integreret del af kønslivet, der næppe kan løfte mange øjenbryn.
Sexbånd på hollywoodsk
Hjemmelavet billedporno er simpelthen blevet så meget hverdagskost, at Hollywood problemfrit kan lave en harmløs romantisk komedie om emnet. Således er et sexbånd omdrejningspunktet for filmen Sex Tape, der får premiere her i august. Cameron Diaz og Jason Segel spiller ægteparret Jay og Annie, som vil sætte fut i deres stagnerende sexliv ved at filme sig selv under den ægteskabelige kærlighedsakt. Men på forunderlig vis lækkes optagelsen på nettet til alle parrets venner og bekendte, og efterfølgende må parret kaste sig ud i en febrilsk omgang damage control for at redde deres sociale omdømme. Hvilket medfører en lang række lavkomiske og tåkrummende øjeblikke af ’ÅHMAJGÅD!’- og ’det skete bare ikke!’-typen.
På den måde lægger Sex Tape sig i forlængelse af Hollywoods portrættering af tidens afslapning og opløsning af seksuelle normer, som vi også ser i film som Friends With Benefits (Bollevenner) med Mila Kunis og Justin Timberlake, såvel som 00’ernes hormonfjollede ungdomsfilm som American Pie og Road Trip, der indeholder komiske elementer som æblekagemasturbation, uønskede erektioner og frække VHS-bånd.
Trods Sex Tapes vovede emne understreges filmens familievenlighed af, at den i Danmark er tilladt for alle, men frarådes til børn under syv år (i USA er filmen sat til 16 år og op). Medierådet for Børn og Unge skriver i sin vurdering fra den 3. juli 2014, at »i de scener, hvor parret dyrker sex, er det primært vist med billeder af ansigter eller kroppe under dyner. I en enkelt scene ser man tillige kortvarigt en tegning af en mand med erigeret penis. (…) Da de seksualiserede sekvenser ikke er eksplicitte, og da de afløses af humoristiske passager, vurderes det, at filmen ikke vil kunne virke grænseoverskridende i en skadevoldende forstand på børn.«
Harmløs underholdning
Sexbåndet har rødder i hjemmevideoens velmagtsdage i 1980’erne, men det er blevet emblematisk for internetalderens drejning mod det private og ’almindelige’ i vores dyrkelse af berømtheder. Baywatch-stjernen Pamela Andersons uartige ferievideo med den daværende ægtemand Tommy Lee skabte sensation i 1997 og blev en af de første virale sexvideoer. Men sexbåndet toppede som kulturelt fænomen i 2003, da hotelkædearvingen Paris Hiltons ekskæreste Rick Solomon udsendte filmen One Night in Paris, der skaffede den fatsvage jetsetter international berømmelse.
I 2007 gentog starletten Kim Kardashian bevidst rigmandsdatterens mediestunt i håb om at blive berømt. Det lykkedes, for alt hvad der siden er hændt for det yppige mediefænomen, lige fra realityshowet Keeping Up With the Kardashians til ægteskabet med rapperen Kanye West, kan hun takke sit sexbånd for.
Tærsklen for blufærdighedskrænkelse er med andre ord ikke, hvad den har været. Mens et sexbånd tidligere kunne ødelægge en karriere, som det nær skete for skuespilleren Rob Lowe i 1988, kan det i dag bruges som bevidst selvpromoveringsredskab. Hjemmeporno er hvermandseje, og sexbånd er uprovokerende familieunderholdning.
’Sex Tape’ har premiere over hele landet den 21. august.

