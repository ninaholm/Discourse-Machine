Alternativ familiesammenføring
Det var en god weekend i Istanbul for den unge, alternative musikkultur


 Det er forsigtigt forår, men kulovnene lægger stadig en svag dis og dunst over de 13 millioner indbyggere, der forsøger at få livet til at flytte sig i de radbrækkede gader. Rasende bilister, old school-gadesælgere og billige laserlysreklamer slås om opmærksomheden. Oppe fra minareterne gales der om Koranens budskaber. Nede i de krogede korridorer lover barernes beats kødelig udfrielse.
Det er fredag aften i centrum, i Beyolu, og der er kun ét sted at være, hvis man hælder mod den anderledes musikkultur: På første sal i trelags-etablissementet Peyote, hvor der er alternativ familiesammenføring.
Off Istanbuls første af to aftener denne weekend er i gang, og på scenen bindes tyrkisk fortid og vestlig nutid sammen af Grup Ses Beats. På sin laptop mixer den 30-årige herre ærværdig anatolsk tradition og psydelisk rock og pop fra 1960’erne og 1970’erne med beats og klangbehandlinger fra de seneste årtiers klub- og hjemmenørdkultur.
Snart træder en mand med elektrisk saz på scenen, og med sit forvrængede strengespil bidrager han håndfast til Grup Ses Beats’ dansevenlige, musikpolitiske formidlingsprojekt.
Som en markering af den tæt forbundne karakter af den lokale musikscene leverer Grup Ses Beats også et remix af bysbørnene i Kim Ki O, der er næste levende lydbillede på programmet.
De to kvinders melankolske synth-pop løftes opad af Ekin Sanaç’ tangentarbejde, mens Berna Göls knudrede baslyd giver en muskuløs grounding. Og dermed forhandler duoen en vestlig tradition et sted mellem Stereolab og Joy Division uden at lyde som eftersnakkere, hvilket selvfølgelig forstærkes af, at de synger på tyrkisk.
Smadret rave
Det gør Murat Üf Yaa også. Han er alene med sin iPod, der vælter grundspor ud som ekstatiske detonationer, mens manden kærligt vælter rundt i mængden, bjæffende i en mikrofon forvrænget via en guitareffektenhed.
Musikken er en kollision mellem digital hardcore-hiphop a la Death Grips og smadret rave a la Crystal Castles. En nordamerikansk hovedstol smukt formøblet i lokal amok. Og scenegulvet er i lykkeligt oprør omkring den spinkle hovedperson, der – nu i bar overkrop – overgiver sig til mængden og musikken. Gadens parlament er blevet til en indendørs legestue.
Søndag tager den alternative musikflok sig noget mere sart ud. Nu på den asiatiske side, i Arkaoada i bydelen Kadiköy. Ind i den lagdelte bar, op ad en trappe, om bag et bredt, rødt fløjlsgardin, ind i et lille rum med standerlampe og dunkel dagligstuebelysning.
Duoen General Gramofon modtages siddende. Deres grånistrede vejrlig bygges af konkretmusikalsk klikkende og rungende klange, syntetiske flydebroer og små, kontrollerede blødninger af støj. Rummet åbnes ud mod en abstrakt horisont, hvor man kan skimte skotske Boards of Canada og østrigske Fennesz.
Hos den anarkistiske singersongwriter og elguitarist Bunu Sen stedin får man til gengæld fornemmelsen af en opkomling, der i stedet for at øve (han afbryder flere sange på grund af fejl) har siddet derhjemme og lyttet til Ramones og Violent Femmes. De kan i hvert fald skimtes i mandens charmerende og nærmest barnligt melodiøse sange. Som angiveligt handler om livets banale tilstødelser og virker – at dømme ud fra publikums reaktioner – utrolig morsomme.
Det er kvintetten Ha Za Vu Zu også – endda på et rent musikalsk plan, hvor denne artikels sprogdøve skribent kan være med. Fjollede breaks baner vejen for dyrelyde og menneskeskrig i dialog med publikum. Syntetisk bearbejdet saxofon slås med hidsige trommer, søsyg bas og en synthesizer, der er gået i barndom.
Ha Za Vu Zu har også et virke, hvor de arbejder med aktivistiske performances, og det fornemmes under deres koncert, hvor de lokker det uregerlige og opsætsige i os alle ud af sit skjuld. Der skråles med, og det er virkelig smittende sjovt.
Og dermed kan vi alle gå hjem med en fornemmelse af en vital og legesyg musikscene i vores maver.
 
Off Istanbul: Grup Ses Beats, Kim Ki O, Murat Üf Yaa – Peyote, Istanbul, fredag. General Gramofon, Bunu Sen stedin, Ha Za Vu Zu – Arkaoda, Istanbul, søndag

