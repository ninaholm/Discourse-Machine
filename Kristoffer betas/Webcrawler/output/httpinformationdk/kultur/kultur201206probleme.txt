Problemet med Lolita
’Lolita’ blev skabt af Nabokov som et moralsk selvopgør og filmatiseret af Kubrick som en sortkomisk udstilling af et fatalt selvbedrag. Siden er Humbert Humbert-figuren i en Lolita-dyrkende kultur blevet gjort til et rent monster uden (selvkritisk) stemme. Det gør ’Lolita’ vigtigere end nogensinde før


 Efter sigende halsede Vladimir Nabokov to gange ud til havekvasbrænderen i sin baghave på Seneca Street 802, Upstate New York, for at futte manuskriptet til sin pædofile nøgleroman, Lolita, af.
Begge gange nåede hans hustru, Véra, der var hans trofaste sekretær og kritiske læser, at ile efter ham og redde papirerne ud af flammerne. Puste, puste.
Lolita overlevede. Gudskelov. Og blev, trods disse afsenderkvaler og et efterfølgende publikationsbesvær, udgivet i Paris i 1955.
Resten er skandale- og litteraturhistorie. Og syv år senere, med Stanley Kubricks mesterlige filmatisering, dannede historien om Lolita også filmhistorie. Men hvad man gør med et emne som Lolita – det, som frustrerede Nabokov på vej mod havekvasbrænderen? Det spørgsmål er stadig i dag, hvis ikke mere, og på værre vis, brandfarligt.
Nabokovs onde
Romanen Lolita er en komplekst bekendende førstepersonsfortælling skrevet på et brandfarligt begær med barnet som offer.
»I sig selv er Lolita en voldsomt moralsk bog,« har forfatter og Nabokov-ekspert Martin Amis sagt i BBC’s biografisk-detektiviske Nabokov-dokumentar How Do You Solve a Problem Like Lolita? (2009).
»Men lillepige-emnet dukker op i både Fortrylleren, Lolita, Ada eller Ardor, Transparent Things og i den seneste The Original of Laura … Det er et så svært og afgørende problem, fordi ingen på jorden ser det onde i det mere klart end Nabokov selv,« siger Amis.
Læser man igennem forfatterskabet og inddrager forfatterens egen tvivl om sit værks karakter, rummer Lolita ikke blot en moralsk stillingtagen (som er påfaldende klar). Den er skrevet på et moralsk selvopgør og udstiller det selvbedrag, som begæret kan fremmane. Kubricks version trækker denne tragiske pædofile forblindelse frem i sortkomisk form.
Lolita-figuren i dag
Og hvor er Lolita siden blevet af? I romanen og filmene blev hun, til Humbert Humberts forfærdelse, voksen, mor, gravid og banal.
I populærkulturen er hun derimod forblevet i den pirrende zone mellem barnlig uskyld og voksen seksualitet. Hun er et forbudssymbol i en kultur, der anerkender barnets ret til barndom, men som samtidig seksualiserer forbuddet, og som hårdere end noget andet dømmer de, der overskrider grænsen.
Og Lolita er overalt: I vores sprogbrug, i den danske betegnelse for oppustelig sexdukke og i vores kommercielle billedbrug. Pigen med de hjerteformede briller og slikkepind ved mundvigen, Sue Lyon på Kubricks filmplakat, er blevet et billedikon for en eftertid af lignende pigeskikkelser.
En popstjerne som Britney Spears erklærede sig i 1998, som led i lanceringen som jomfru, mens hun gav den som masochistisk Lolita-figur i »(Hit Me Baby) One more time«. Inklusive Lolita’sk tyggegummi gnaskende og med skoleuniformens skjorte bundet lokkende op over navlehøjde. Hun er billede på en paradoksal kultur, der seksualiserer det forbudte, og som har genklang i en ungdomsfeticherende reklamebranche.
Kulturens affaldsprodukter
I David Schwimmers familiedrama, Trust (2010), arbejder familiefaren Will (Clive Owen), tydeligt sigende, for en modebranche (Academic Apparel), der seksualiserer de unge.
Filmen beskriver gennem ham, om end mere pædagogisk korrekt end filmisk interessant, et paradoks: en kultur, der balancerer en hård Lolita-seksualisering med en endnu hårdere hævnlyst mod Humbert.
Da Wills datter lokkes og misbruges af en fremmed, jagter han ham hovedløst. Referencer til de populære amerikanske hjemmesider som Perverted-Justice.com er klar.
Vendetta-gruppen Perverted Justice bondefanger ved hjælp af lokkeduer mænd online, der vil i seksuel kontakt med unge teenagere. Og så udstiller de dem med navn og foto og chatudskrift på for hele verden – også selv om de ofte, juridisk set, intet ulovligt har gjort.
De potentielle Humbert Humbert’er bliver ofre for en dehumaniserende retfærdighedsfølelse i en sådan Lolita-kultur.
Samme logik går igen i David Slades kontroversielle Hard Candy (2005), hvor en lille, Lolita’sk flirtende Ellen Page hævner et pædofilmord ved at lokke sig tæt på gerningsmanden, tortere ham og psykosadistisk overtale ham til at tage sit eget liv.
I film som den gøres mænd til rene monstre uden stemme og uden plads til at spejle samfundets interne Lolita-kompleks. De bliver, snarere end selvrefleksioner over vores Lolita-seksualisering, kulturens affaldsprodukter, der kan skabe sjælefred for os andre.
Nabokovs roman, reddet fra tilintetgørelsens ild af Véra, er moralsk, fordi den utvetydigt markerer, at den erotiske besættelse indbefatter et offer, Lolita.
I Kubricks mesterværk står det lysende klart i slutsekvensen: Da Humbert vil henrette sin konkurrent og skyggeside, Quilty (en fantastisk rablende Peter Sellers), kryber Quilty ind bag et maleri af en ung kvinde. Humbert skyder både sin spejlingsfigur – og den symbolske pige på lærredet. Lolitas større moralske princip, udover offerskikkelsen, er imidlertid den troværdige fremstilling af mennesket som utroværdig hykler. Vores fobiske og tabuiserende afstandtagen til det mørke og dystre er hyklerisk. Den ærlige kamp mod det, omsat til kunstnerisk, selvspejlende, brandfarlig sortkomik, gør Lolita til den vigtigste fortælling om Lolita i vores monsterjagende og offer-erotiserende kultur.

