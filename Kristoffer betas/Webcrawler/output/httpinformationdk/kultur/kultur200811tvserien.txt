TV-serien 'Sommer' bliver til radiospil
Hele Danmarks søndagsserie 'Sommer' slutter om tre uger, men fortsætter i foråret som radiodrama. Stor radiosatsning, som kan revitalisere radiodramagenren, mener Danmarks Radio, som mødes med delte meninger
Skuespillerne bag -Sommer- bliver de samme i radioudgaven som i tv-serien, og gruppen tæller blandt andre Lisbeth Dahl, Camilla Bendix og Jesper Langberg.


 TV-serien Sommer samler i gennemsnit 1,7 millioner seere hver gang, den sendes på DR1 søndag aften. 
Om tre uger må seerne finde på noget andet at bruge ugens sidste prime time på, for den sidste Sommer-sæson slutter. 
Men det er ikke mange uger, danskerne skal undvære Sommer. Allerede til foråret genoplives familien Sommer som radiospil på P2 og P1. 
Der skal produceres 10 nye radioafsnit, og Danmark Radios P2-redaktør Torben Schmidt Nielsen håber at kunne få nogle af de mange tv-seere til at tænde radioen hver søndag i stedet:
"Man kan jo aldrig sammenligne radio med tv, men tænk, hvis vi kunne få nogen, der ikke har været vant til at høre drama i lydform, inviteret ind i det her univers. Det ville da være fantastisk," siger han.
Og medieforsker i Danmarks Radio, Dennis Christensen, mener, at sommersuccesen med garanti vil hive nye lyttere til radioen:
"Jeg er ikke et sekund i tvivl om, at der kan flyttes nogle seere over til radio. Vi har ingen forventning om, at samtlige tv-seere vil flytte med, men det er da klart, at en så stor tv-succes vil skabe noget interesse for også at høre det i radioen," siger han. 
Manglende radiodrama
Bent Vinn Nielsen, der selv har forfattet en lang række radiospil, er ikke imponeret om Danmarks Radios opfindsomhed:
"Det virker ærligt talt lidt overflødigt at sende noget, som har kørt i tv," siger han og mener, at Danmarks Radio reelt har afskaffet det traditionelle radiodrama, hvilket der ikke ændres på, selv med en radioudgave af Sommer:
"Det kan ikke kaldes en genoplivning af radioteatret. Det er snarere bare at fylde noget i det, så man kan sige, at det formelt ikke er afskaffet," siger Bent Vinn Nielsen.
Skuespilleren Camilla Bendix, der spiller i tv-serien og nu også skal være med i radio-udgaven synes også, der er for lidt radiodramatik i dag. 
Men hun håber netop, at Sommer kan være med til at støtte lidt op om genren:
"Det er jo skåret helt vildt ned på det, og derfor synes jeg, det kunne være rart at få kvalitetsdramatik ind i radioen igen. Så hvis det her på nogen måder kan føre til lidt mere radiodramatik, så vil jeg meget gerne bistå," siger Camilla Bendix.
Danmarks Radios dramachef Ingolf Gabold er ikke enig i, at der er kommet dårligere eller mindre radiodrama, men mener, at genren har ændret sig:
"Vi producerer på årsbasis 33 timers dramatik. Vi har bare skiftet genre," siger han og tager ikke kritikken af radiodrama-situationen til sig:
"Når gammedags kulturforekæmpere efterlyser radiodramatikken, taler de om en-time-lange-radiospil, og nej, dem har vi ikke længere," siger han.
Stadig på tegnebrættet
Kvalitetsdrama eller ej. Sommer-radio bliver en realitet til marts, og der arbejdes i øjeblikket på manuskriptet, som skal forfattes af af Elsebeth Nielsen. 
Lektor ved Medievidenskab på Aarhus Universitet, Per Jauert forudser, at Sommer-universet vil ændre meget karakter:
"Min opfattelse af tv-serien er, at det lever meget på det visuelle. Altså på nærbillleder og på det uudtalte i ansigtsudtryk og kropssprog. Til radio skal der verbaliseres meget mere, og det, tror jeg, vil fjerne meget af fascinationskræften," siger han, men ser ud fra et medieproffessionelt synspunkt frem til at se, hvordan det ender. Nogen stor succes spår han det dog ikke:
"Det bliver noget helt andet, og jeg tror i virkeligheden, det vil appellere til et meget snævert publikum og nok ikke blive den store lyttersucces, " siger Per Jauert. 


