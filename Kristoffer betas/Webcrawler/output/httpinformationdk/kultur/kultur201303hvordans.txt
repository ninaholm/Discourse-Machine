Hvordan sælger man sushi til den krea-kritiske forbruger?
Man blotter sin lækkert-venlige og selvironiske ikkeidealisme. Det er den nye normale forbrugsforførelse


 Jeg har hver eneste aften i hele mit liv ikke spist aftensmad på Sticks’n’Sushi, så for variationens skyld tog vi sidste lørdag til en omgang pyntesyg proteinfråderi på Istedgade. Kød på pind. Tun på ris. Laks på stenfad. Haps haps haps.
På hverdage er Istedgades ’Sticks’ hipt frokoststed for forretningsmøder. På en lørdag aften er det en rigtig venindehule. Store runde borde inviterer til øjenkontakt. Kvinderne har makeup på, der bedst virker i dæmpet klubbelysning senere på aftenen. Sticks er, ligesom juicekæden Joe and the Juice, den kulturelle klasses kvindeappellerende sushisvar på den amerikanske babsebeværtning, Hooters. Sticks’ mandlige tjenere har flotte arme og produkt i håret. Kunderne skal forkæles.
Således sat i stemning overrækkes vi et tykt, sort menukort. »Vi skal allesammen samme vej. Uagtet hvor vi sidder undervejs,« lyder det abstrakt på en fiskefri forsideillustration af en vej (altså Livets ensporede landevej mod Døden/sushimætheden, forstås.) Menuerne er inddelt efter prisklasser, der med fyldig tekst imiterer flyselskabernes salgbare forskelsoplevelser på »economy« og »first«: Er man »first«, får man gratis flymad, sipper vodka og juice og ser på de »økonomiske,« der slæber bagagen forbi »første«, der allerede sidder og roder med posen med høretelefoner i større sæder.
På Sticks’n’Sushis »economy class« er »priserne holdt i ro«, står der jovialt nedadsnobbet: »Overflod forment adgang. Mad til mængden og til et niveau der passer til vores egne lønninger.«
På »business class« skruer de op for den selvironiske charme: »Man skulle tro, at du var noget særligt«, og »du er den købedygtige.«
På »first class« er selvironien udskiftet med en yuppieagtig ophidselse over fisk, der lokker som kokain: »Her taler vi hverken penge eller priser. Her er det jævne jævnet med jorden. Overflod, ekstravagance og pøbelfrit område. Som livet var tænkt. Ypperlighed i frie tøjler. Du får ikke, hvad du peger på – du betaler hidsigt for det. Og bag køkkendøren råder et komplot. Man forsøger at gøre dig afhængig.«
Endelig, på sidste side, præsenterer »private jet«-menuen den internationale overklasses blik på lille Danmark: »Ifølge Janteloven er denne menu forbudt. Den koster, så vi burde skamme os.«
Man, og de, burde skamme sig, lærer vi. Men man, og de, gør det sgu alligevel, forstår vi. »Sådan er det jo,« som De Radikales formand har sagt. Eller »sådan er vi,« som det meditative refræn lyder på Sticks’n’Sushis hjemmeside. Her forklarer restauranten sin indsats for miljøet med følgende forbehold: »Dermed ikke sagt, at vi er en arbejdsplads med evig korrekt holdning til alt og alle. Vi har ikke den slags lokumsruller, der kradser i den ene ende og gavner miljøet i den anden. Og vores take away poser er ikke lavet af genbrugspapir. Vi er med andre ord ikke idealister ned til mindste detalje. Det har vi ikke rigtig råd til. Men vi arbejder på sagen og ta’r et skridt ad gangen. Sådan er vi.«
Mens de brystfagre babes på Hooters bærer bristefærdige hvide tanktops, har tjenerne på Sticks’n’Sushi t-shirts på med udsagn, der forlænger restaurantkædens imagestrategi. »Er det egentligt ikke bedre at være miljøvenlig end miljø-vred?,« står der på den tjener, der giver os dampende varme håndklæder med pind. Og »Danmark. Velstand haves, venlighed søges,« står der på en anden.
Den venlige scorebamse Stolle fra TV3s Paradise Hotel har et motto til, når han har »jokket i spinaten« og »kakket« (altså bollet) andre piger end sin trofaste partner Nadja: »Benægt benægt benægt. Og hvis ikke det virker: lyv lyv lyv.« Den strategi kører for Stolle, fordi Nadja er forelsket i ham med hjertets ’fortræng, fortræng, fortræng’-lukkemuskel.
Parret befinder sig i et lukket realityunivers, som ikke konfronteres med verdens moraliserende bekymring. Skete det, som det gør i det kulturkreative segment på Istedgade, ville Stolle skulle ændre sin strategi og sige det, som de gør på Sticks’n’Sushi. »Sådan er jeg.« Blinkesmiley. Det »evigt korrekte« (klassesamfunds- og miljøkritikken) erstattes af den lækkert-venlige og selvironiske ikkeidealisme. Det er den nye normale forbrugsforførelse. Haps haps haps.
Katrine Hornstrup Yde er filmanmelder og kulturskribent på Information

