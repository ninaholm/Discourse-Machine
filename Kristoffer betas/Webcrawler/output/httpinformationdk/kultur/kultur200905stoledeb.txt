'Jeg stolede blindt på von Trier'
'Filmen er ham. Karakterens lidelser og naturen, det er hans vision,' siger Charlotte Gainsbourg om samarbejdet med Lars von Trier på 'Antichrist'. Information har talt med skuespillerinden, der søndag fik en pris i Cannes for sin frygtløse præstation i Triers film


Charlotte Gainsbourg er et omvandrende paradoks. Den spinkle, fransk-britiske skue-spillerinde er så sød og så imødekommende og taler så stille og forsigtigt, at man er nødt til at spidse ører for at høre, hvad hun siger. Samtidig laver hun film som Lars von Triers Antichrist, hvor hun aggressivt udstiller sig selv fysisk og psykisk i rollen som sorgramt mor og hustru. En frygtløs præstation, der i søndags blev begavet med prisen for bedste kvindelige hovedrolle på filmfestivalen i Cannes.37-årige Gainsbourg er måske ikke smuk i klassisk forstand, men hun er tiltrækkende og sensuel, og sin sammensatte natur har hun ikke fra fremmede: Hun er datter af den britiske sangerinde og skuespiller Jane Birkin og den afdøde, franske musiker, skørtejæger og provokatør Serge Gainsbourg.Hun taler formfuldendt engelsk og fransk og er klædt i hvid T-shirt, jeans og cowboystøvler, da jeg dagen efter verdenspremieren på Antichrist møder op på det eksklusive Hotel du Cap for at tale med hende om filmen og dens instruktør.- Antichrist er en meget foruroligende film at se. Var det også en foruroligende film at lave?"Ja, naturligvis. Men på en god måde. Jeg ville gerne være foruroliget, og jeg ville gerne være sårbar, og jeg ville gerne gå hans vej."Ekstra krydderi- Hvordan har du det med som menneske og skuespiller at udsætte dig for så voldsomme ting på så ærlig og brutal en facon?"Jeg tror, at man kan klare meget - ikke for at føle sig stærkere bagefter. Det er ikke det, det handler om. Men jeg føler, at jeg kan klare meget og så glemme det. Have en oplevelse, og så snart den er forbi, forsvinder det ubehagelige også."- Kom det hele så ikke tilbage, da du i aftes så filmen til verdenspremieren?"Jeg havde glemt, hvor brutal stranguleringsscenen er. Folk har spurgt mig, hvilken scene var den vanskeligste, og det kunne jeg ikke huske. Men det var den mest skræmmende, fordi den varede så længe, og det føltes farligt at optage den. Jeg husker, at Lars viste mig stranguleringer på internettet inden optagelserne, og han havde en meget stærk idé om, hvad han ville have. Scenen skulle vare så længe som muligt, og jeg kan se, at den fare, der var forbundet med at lave scenen, var et ekstra krydderi, og det fik mig til at føle mig lidt akavet i går. Men spændingen i scenen er der stadig. Samtidig er der referencer til dødsscenerne i hans andre film, hvilket jeg så som en udfordring, men jeg ville ikke have, at det skulle være en konkurrence. Hvorom alting er, så var det smertefuldt at se filmen i går."Sande følelser- Føler du dig udsat, når du som i aftes sidder i en biograf sammen med 2.500 andre mennesker?"Jeg følte mig ikke flov. Slet ikke. Og der er rigelig grund til at føle sig flov. Jeg er nøgen - og så på så stort et lærred. Jeg havde ikke forestillet mig, at jeg ville se intime dele af mig (hun ler, red.) ... men det var okay. Jeg føler mig mere nøgen i de følelsesmæssige scener end ved ikke at have tøj på."- Altså de scener, hvor du skal gennemspille følelser som sorg, tab, vrede ..."De er meget sande. Jeg prøvede i hvert fald at gøre dem sande. Jeg troede på det i øjeblikket. Så det er lidt smerteligt at se på."- Hvor dybt leder du i dig selv, når du skal spille den slags følelser i en film?"For første gang havde jeg egentlig ikke tid til at - og ville heller ikke - tænke på min egen historie eller fortid eller tidligere følelser. Jeg er sikker på, at ting dukker op, uden at man overhovedet tænker på dem, så jeg ved, at jeg har haft oplevelser med de følelser. Men jeg ønskede ikke at fokusere på at bringe noget frem med vilje. Tingene kom bare, fordi, tror jeg, det var det rigtige øjeblik, og fordi Lars har en måde at skubbe én på og bringe én i en tilstand, som ... det er hans værk, og han forstår at række ind i én og har samtidig tålmodigheden til at vente på, at det kommer, vel vidende at det vil komme, og stole på én. Det er en meget mærkelig måde at arbejde på."Triers vision- Du er vel også nødt til at stole blindt på ham!?"Fuldstændig. Han bad mig om virkelig at stole på sig, også på grund af alle nøgenscenerne. Han ville ikke have, at jeg skulle gemme mig. Han sagde, at 'jeg vil aldrig vise noget, du vil blive flov over'. Og jeg havde tillid til ham. Jeg kunne ikke have lavet filmen uden den tillid, fordi jeg gav helt slip og vidste, at han var der til at samle mig op."- Jeg ser i høj grad 'Antichrist' som et udtryk for Triers depression og sammenbrud og din karakter som en inkarnation af Trier. Hvordan var det at spille Trier?"Jeg kunne tydeligt føle det - på en meget indlysende måde pga. angst-anfaldene. Jeg brugte ham som reference og spurgte ham, hvad det var, han gennemgik, for at prøve at komme så tæt som overhovedet muligt på de følelser. Jeg har aldrig selv haft et rigtigt angstanfald, og for mig var det noget af det mest skræmmende at skulle skildre, fordi jeg ikke vidste, hvad der ville være sandt. Jeg vidste ikke, om det var for meget eller for lidt, og Lars var en nyttig guide i forhold til intensiteten og det fysiske udtryk med rysteturene og den slags. Jeg fik indtrykket af, at han gennem-levede alle scenerne sammen med mig ... også sin galskab. Jeg oplevede ham aldrig være voldelig, men jeg er sikker på, at han kan være det. Filmen er ham. Karakterens lidelser og naturen, det er hans vision. Han er meget, meget tæt på."
