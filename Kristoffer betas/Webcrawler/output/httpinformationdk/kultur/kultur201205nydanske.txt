Nydanskere spiller de samme fire roller
Nydanskere optræder kun sjældent på film – og når de gør, er det som regel i rollen som én af fire stereotyper, viser et nyt speciale fra Københavns Universitet. Men de fastlåste fremstillinger er ofte at foretrække for det velmenende socialrådgiverperspektiv, mener specialets forfatter


 I danske spillefilm er indvandrerdrenge enten marginaliserede, på kant med loven eller komiske indslag med gebrokne accenter, mens indvandrerpiger er underdanige og undertrykte og har brug for hjælp. Sådan lyder konklusionen i et nyt speciale fra Visuel Kultur på Københavns Universitet med titlen Den udstødte, den kuede, den komiske og den forbryderiske – en analyse af nydanske repræsentationer i danske spillefilm.
Specialet gennemgår alle danske film fra 1988-2010, hvor én eller flere nydanskere spiller afgørende roller i forhold til plottet. Det drejer sig om i alt 18 film, hvoraf de ni er deciderede hovedroller. Ifølge Ida Johannessen, der står bag specialet, går en række dominerende koder igen.
»Rollerne udgøres groft sagt af fire forskellige stereotyper, som tilsammen kan have den uheldige bivirkning, at de er med til at cementere og fastholde nydanskere som ’de andre’,« siger Ida Johannessen.
I rollen som den udstødte finder man typisk en ung, mandlig 2. generationsindvandrer, som lever en marginaliseret tilværelse på kanten af samfundet, splittet mellem sin egen traditionelle familiekultur og det senmoderne samfunds værdier. Det gælder for eksempel for karakterer som Cengiz i Halalabad Blues, Junes i Pizza King og Jamil i Gå med fred Jamil.
Rollen som den kuede spilles altid af en ung indvandrerkvinde, typisk en tørklædepige, der står på tærsklen til voksenlivet og er ude af stand til at vride sig løs af familiens alders- og kønshierarki, som styrer hendes udvikling og seksualitet og holder hende fast i en offerrolle. Det gælder blandt andet for karakterer som I rollen som den forbryderiske finder man en ung mand, typisk en overbevist muslim, der er aktiv inden for det kriminelle indvandrermiljø og gerne delagtig i de konflikter, som eskalerer internt i familien. Det gælder for karakterer som Tareq i 1:1, Mawan i Rami og Julie og Bobby i Pizza King.
Og endelig er der rollen som den komiske, typisk castet som et letbenet ’sidekick’ til en etnisk dansk hovedperson og udstyret med stereotype karaktertræk som eksempelvis e n guldkæde om halsen, traditionel klædedragt og gebrokken accent. Som det for eksempel er tilfældet for Khalid i Adams æbler; Vuk og Ratko i I Kina spiser de hunde og Milo og Radovan i Pusher-filmene.
Farveløse film
»Konklusionen er, at der bliver lavet flere film med nydanske skuespillere end tidligere, men at de roller, de besætter, stadig er meget begrænsede,« siger Ida Johannessen.
»Man ser kun ganske få ’farveløse film’, hvor hovedrollen bliver spillet af en nydansker, uden at etnicitet i øvrigt ikke er et tema i handlingen,« siger hun.
Det er ikke første gang, der sættes fokus på filmbranchens evne til at repræsentere skuespillere med anden etnisk baggrund end dansk. I Information lørdag lagde en række nydanske skuespillere deres personlige erfaringer med branchen frem for offentligheden:
»Hvis man ikke hedder Jan, er lyshåret og har blå øjne, kan man tilsyneladende ikke fortælle almenmenneskelige og almengyldige historier til den brede befolkning. Hedder man Hassan, er mørkhåret og har brune øjne, kan man kun spille indvandrer og fortælle historier om indvandrerproblemer,« sagde skuespiller og foredragsholder Hassan Preisler.
Og det er ikke nogen helt forkert udlægning af vilkårene i branchen, mener Ida Johannessen.
»Hvis man ser på de danske film, der siden 1988 har haft en nydansk hovedrolleindehaver, så har filmene næsten uden undtagelse et handlingsnarrativ, der, er med til at understøtte distinktionen mellem ’os’ og ’dem’,« siger hun. Især skildringen af nydanske kvinder er underlagt en række stereotype forestillinger.
»I alle de film, jeg har set, står kvinderne over for et tvangsægteskab eller andre former for kulturkonflikter. De føler sig fastlåst af deres etnicitet i forhold til det danske samfund, og de føler sig fastlåst af deres køn i forhold til deres familie,« siger Ida Johannessen.
Hun fremhæver blandt andet filmen , hvor drengen Tareq forsøger at kontrollere sin lillesøsters mobiltelefoni, fordi han frygter, at hun er i kontakt med en dreng: ’Det kan være du kan løbe fra far, men ikke fra mig’, lyder Tareqs formaning til søsteren.
»Kvinderne skildres konsekvent som kuede ofre – både i kraft af deres køn og kulturelle baggrund, og de indtager altid en birolle i fortællingen. De står i baggrunden og får aldrig lov til at adoptere kameraets synsvinkel, men fungerer alene som et instrument, filmene bruger til at illustrere en latent kulturkonflikt i samfundet,« siger Ida Johannesen, der retfærdigvis nævner filmen Fighter, om en nydansk kvindelig kung fu-kæmper, som en undtagelse fra reglen.
Socialrådgiverfilm
Hos mændene er castingen omtrent lige så fastlåst. Blandt andet er parodien på ’den fremmede’ med talefejl og udenlandsk accent en genkommende figur inden for komediegenren og et eksempel på en »bevidst overdrevet stereotypificering«. I Adams æbler spilles figuren af Ali Kazim, der som den arabiske flygtning Khalid udstiller og fremviser herskende fordomme om nydanskere med vendinger som: ’Er du dum på din ansigt?’ og ’Tror du jeg skal hilse på skaldepande?’ – mens Zlatko Buric udfylder en lignende rolle som Milo i Pusher, hvor han med aggressiv fremfærd, ivrig gestik og på gebrokkent dansk udødeliggør sætningen: ’Du skulder mig penge, Franke’.
Der er tale om genrekonventionelle roller, som konstant balancerer på kanten mellem at udstille og cementere allerede herskende fordomme om indvandrere – men i følge Ida Johannessen er de alligevel at foretrække frem for såkaldt »pligttro« film, der aktivt forsøger at tegne positive billeder til fremme for integrationen.
»Især etnisk danske instruktører er ofte bange for at komme til at stigmatisere indvandrere, og i stedet ender de med at lave film som 1:1, Omfavn mig måne og Rami og Julie, der er sådan nogle velmenende multikulturelle film, som i sidste ende er mere umyndiggørende og stigmatiserende, fordi de anlægger det her socialrådgiverperspektiv.«
–Hvad mener du med socialrådgiverperspektiv?
»Det er når instruktøren går ind for at hjælpe sin karakter frem igennem historien – for dermed siger man samtidig indirekte, at de har brug for hjælp og får dermed sat dem i en form for offerposition. En film som Gå med fred, Jamil gør noget helt andet. Den skildrer et indvandrermiljø gennem en meget betændt kulturel konflikt, nemlig hævndrab, men den er ikke generaliserende i sin fremstilling. Den gør ikke karaktererne til repræsentanter for alle danske muslimer; den behandler bare emnet lige på og hårdt. Men i socialrådgiverfilm gøres indvandreren til et repræsentativt, positivt forbillede, der læser jura, går på bar og drikker øl, mens man forsøger at undgå de mere betændte problematikker.«
Et velmenende bagslag
Ifølge Ida Johannessen er de mest vellykkede film med nydanskere i rollen dem, hvor skuespillerne ikke primært er med i filmen på grund af deres etnicitet, men hvor andre dele af deres identitet træder frem. De er generelt en mangelvare, men de findes – selv i film, hvor man ikke umiddelbart forventer det:
»Ser man for eksempel på karakteren Kitjo i Bleeder, der spilles af Zlatko Buric, så indgår han ikke i filmen som en repræsentant for det jugoslaviske narkotikamiljø. Han fremstår bare som en del af et Undergrundsdanmark, der består af afvigere på flere planer – så det er ikke etniciteten, der er afgørende for hans rolle.«
– Med andre ord er de mest ’skadelige’ film, hvis man vil bruge det udtryk, faktisk de velmenende, der forsøger at hjælpe en nydansk hovedrolleindehaver frem til en lykkelig slutning?
»Man kan i hvert fald sige, at hvis man har den intention med sin film, at man vil ændre på stereotyper af indvandrere i samfundet, så giver det ofte bagslag. Det er en måde at skabe en offerrolle på, fordi man indirekte kommer til at pege på, at indvandrerne har brug for hjælp.«

