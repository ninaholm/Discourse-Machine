Redegørelse på vej i sag om filmstøtte
Kulturministeren kræver en redegørelse fra Filminstituttet i sagen om filmen ’MGP Missionen’. Den beslutning bakkes op af både Venstre, SF og Socialdemokraterne. Der må styr på, om afslaget er en enkelt fejltagelse eller udtryk for et generelt problem


 Kulturminister Uffe Elbæk (R) vil bede Filminstituttet om en redegørelse i sagen om filmen MGP Missionen. Information kunne i går fortælle, at Filminstituttet i sit afslag på at give støtte til filmen skrev, at »film med et cast med anden etnisk baggrund ikke har vist sig at være specielt salgbare i provinsen«.
Det er ifølge ministeren langtfra i orden.
»Det er en dybt problematisk formulering, som er fordomsfuld på så mange niveauer: Ét er at man vurderer, at spillernes hudfarve har indflydelse på filmens gennemslagskraft. Noget andet er, at man samtidig siger, at folk, der bor i provinsen, er mindre tolerante end folk, der bor i København. For mig understreger sagen bare endnu engang, hvor vigtigt det er, at vores kulturinstitutioner forstår, at de skal afspejle hvor mangfoldig en verden de er en del af,« siger Uffe Elbæk.
For at kunne vurdere, om der er tale om en enkeltstående fejl eller et generelt problem, vil Uffe Elbæk bede om en redegørelse:
»Jeg vil udbede mig en redegørelse fra instituttet af selve sagsforløbet, inden jeg kan vurdere, hvor afgrænset problemstillingen er. Men indtil det modsatte er bevist, vælger jeg at betragte sagen som et enkeltstående tilfælde, der ikke afspejler den generelle faglige kvalitet på instituttet,« siger Uffe Elbæk.
Opbakning
Beslutningen om at få en redegørelse får opbakning fra både de øvrige regeringspartier og Venstre.
»Jeg mener, det er helt ude i hampen at skrive sådan en begrundelse i et afslag. Det er en udokumenteret påstand, som ikke hører hjemme som en seriøs begrundelse i et afslag. Derfor mener jeg, at det kun er rimeligt, at kulturministeren beder om at få en redegørelse om sagen fra Filminstituttet,« siger Socialdemokraternes film- og medieordfører, Mogens Jensen.
Han håber, at man med en sådan redegørelse fremover vil kunne undgå ’usaglige begrundelser’, når man behandler ansøgninger.
Venstres kulturordfører, Michael Astrup, mener, at man »er nødt til at få belyst sagen yderligere. For den er central i forhold til hele den måde, vi giver støtte til film«.
Han er forundret over, at man ser en modsætning imellem kommerciel succes og skuespillernes etnicitet:
»Selv om en film skal være en publikumssucces, så kan den jo sagtens belyse den verden, vi lever i her i 2012. Og tage fat i nogle samfundsproblemer. Det behøver jo ikke at være Far til fire det hele,« siger Michael Astrup, som også mener, der er for meget københavneri på filminstituttet, og at der er grund til at kigge nærmere på hele filmstøtteordningen, så det ikke er enkelte ’høvdinger’, der sidder og tager stilling til, om filmene skal have støtte eller ej.
Mogens Jensen (S) mener desuden, at MGP Missionen skal have mulighed for at søge om støtte igen:
»Når man har givet afslaget på et så forkert grundlag, synes jeg, det er rimeligt, hvis et nyt hold mennesker så på ansøgningen med friske øjne,« siger Mogens Jensen.
Dansk Folkeparti ønsker – tilsyneladende som de eneste – ikke at blande sig i sagen:
»Det er en filmfaglig vurdering. På filminstituttet har man vurderet, at filmen ikke er kommerciel nok til at ville kunne tjene sig hjem igen – især i provinsen. Om det er en rigtig eller forkert vurdering, det har jeg ikke forstand på. Og det synes jeg heller ikke, at jeg som politiker skal blande mig i. Det er Filminstituttets eksperter, der foretager den vurdering,« siger Dansk Folkepartis kulturordfører, Alex Ahrendtsen.
/

