Forsvarschef kigger på soldaterkultur
Forsvarschefen undersøger forsvarets kultur og sprogbrug. Det fortalte forsvarsministeren under et samråd om dokumentarfilmen Armadillo.


 En igangværende redegørelse i forsvaret om, hvad man kan lære af dokumentarfilmen Armadillo, ventes også at se på forsvarets kultur generelt.
Det fortæller forsvarsminister, Gitte Lillelund Bech (V), at hun regner med.
Kommentaren faldt ved et samråd fredag, der var indkaldt på baggrund af Armadillo, som lige har haft premiere.
Forsvarschef Knud Bartels har på baggrund af filmen selv foreslået at lave en redegørelse om de udfordringer, som forsvaret måtte have, og derfor forventer Gitte Lillelund Bech også, at han vil kigge på eventuelle andre problemer.
Forsvarets auditørkorps er i forvejen ved at undersøge en bestemt scene i filmen, hvor en soldat fortæller, at han har været med til at likvidere fem talibansoldater.
Enhedslistens forsvarsordfører, Frank Aaen, ville på samrådet have udvidet undersøgelsen til også se på, hvorvidt danske soldater bliver presset til at holde mund. 
Det vil han, fordi en patruljefører i filmen kalder en soldat, der har ringet hjem og fortalt om episoden, for "cirkussladrehank".
I modsætning til Frank Aaen mener Gitte Lillelund Bech dog, at auditørerne skal holde sig til at undersøge, om krigens love er blevet brudt.
- Hvis der er en kultur med at true hinanden, er det ikke en, jeg på nogen måde kan bifalde eller støtte op om. Men det er langt fra den kultur, jeg kan genkende, når jeg taler med soldaterne, siger forsvarsministeren.
Gitte Lillelund Bech ved ikke, hvornår redegørelsen fra forsvarschefen er klar.
