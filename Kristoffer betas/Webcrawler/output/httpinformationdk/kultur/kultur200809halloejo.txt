Halløj i operaen
Familien Wagner lever op til dynastiets melodramatiske traditioner i et Valkyrie-ridt, der får originalen til at blegne. Skjoldmøerne er gået i struben på hinanden, og bestyrelsen for festspillene i Bayreuth må spille efter gehør
De tre norner, der spinder skæbnens gyldne tråd (Edith Haller, Simone Schröder og Martina Dike) i dette års Bayreuth-festspils opførsel af Wagners -Ragnarok- (Götterdämmerung). Det er i år den 97. Bayreuth Festival, der begyndte den 2. august.


 En af Woody Allens mest citerede replikker stammer fra filmen Manhattan Murder Mystery. Carol, der spilles af Diane Keaton, har netop været i operaen med sin mand Larry, der spilles af Allen. De har overværet Den flyvende Hollænder. "Jeg kan ikke lytte til så meget Wagner," siger Larry til Carol på vej ud og tilføjer: "Jeg får lyst til at invadere Polen."
 De senere års forspil til, hvem der fremover skal lede Wagner-festspillene i Bayreuth, er fuldt ud på højde med de musikalske dramaer, der tænder Woody Allen. 
Hvis gamle Richard Wagner havde kendt den strid, der i øjeblikket udspiller sig blandt hans efterkommere, ville han have stof til de næste fem helaftensoperaer. Det ærgerrige, ærekære og helt igennem patetiske persongalleri er allerede på plads og kan gå lige på scenen i Bayreuth, der siden 1867 har været valfartssted for hele verdens Wagner-fans. Især de tyske fans, af hvilke der p.t. er cirka 80 millioner.
Enevældige Wolfgang
Wolfgang Wagner er Richard Wagners 89-årige barnebarn. Han er søn af Wagners eneste søn, Siegfried, og hans mor Winifred sværmede for husvennen Adolf Hitler. Wolfgang og hans søskende kaldte den tyske diktator for 'onkel Wolf'. 
Wolfgang Wagner har ledet festspillene i Bayreuth siden 1951. Først sammen med sin bror Wieland og siden dennes død i 1966 alene. 
I april bekendtgjorde Wolfgang, der bestrider sin stilling på livstid, at han ville træde tilbage, når de årlige festspil sluttede i august i år. 
I går trådte bestyrelsen for Bayreuth Festspillenes stiftelse sammen for at beslutte, hvem der fremover skal lede den årlige Wagner-fest. 
Wolfgang Wagner er en slags tysk pendant til Mærsk Mc-Kinney Møller. Blot uden penge. Lige som Hr. Møller har Wagner indtil sin afgang hersket almægtigt i sit firma. Som Hr. Møller interesserer Wagner sig for opera. Og som Hr. Møller kan Wagner godt lide at få det sidste ord. 
Selv ser han helst sine to døtre Katharina og Eva som fremtidig fælles ledelse af festspillene. De ansøgte da også i april i fællesskab om stillingen, der med dette skift skrumper ind til at blive en stilling som kunstnerisk leder. En kommende direktør udpeges af den tyske stat, der betaler gildet. 
 Festspillene i Bayreuth er i sig selv ganske enestående. Som Frankfurter Allgemeine Zeitung skrev forleden, findes der ikke noget sted, hvor der udelukkende opføres Mozart- eller Verdi-operaer. 
"For slet ikke at tale om, hvis der flere århundreder efter kunne holdes liv i intrigerne blandt Mozart og Verdis efterkommere, som der kan i Wagner-klanens krumspring," skrev avisen i artiklen med overskriften "Firmaet Bayreuth".
Niecen
Men på trods af Wolfgang Wagners udtrykkelige ønske om at overlade brynjer, skjold og hele den nordiske mytologi til sine døtre, er intet afgjort. Pludselig er der faktisk risiko for, at de to døtre kommer til at stå med Brynhilde-fletningerne i postkassen. 
For i sidste uge kom Wolfgang Wagners niece, Nike Wagner, - der er datter af broderen Wieland - ind i kampen. Hun agter ikke uden videre at lægge familiedynastiet i hænderne på kusinerne og har derfor søgt stillingen som kunstnerisk leder sammen med belgieren Gérard Mortier, der ikke er en Hr. hvem som helst. Mortier leder operaen i Paris og er tidligere leder af festspillene i Salzburg.
Bliver han ikke leder i Bayreuth sammen med Nike, står der en stilling som generaldirektør og kunstnerisk leder af New City Opera og venter på ham. 
Nike Wagner er 63 år og som nævnt datter af Wieland Wagner, som Wolfgang faktisk stod i skyggen af, da de ledede festspillene sammen. 
Men efter broderens død i 1966 tog Wolfgang hævn. Sporene efter Wieland blev slettet, kulisser blev brændt, og hans børn var ikke længere velsete. Nike Wagner har studeret musik- og teatervidenskab og har en doktorgrad i litteraturvidenskab. Siden 2004 har hun har været kunstnerisk leder af kunstfestivalen i Weimar. 
Døtrene
Wolfgang Wagners yndlingsdatter er den 30-årige Katharina, som han fik i sit andet ægteskab med sin sekretær Gudrun Mack. Hun er operainstruktør og satte for første gang et af sin oldefars værker op i Bayreuth sidste sommer. Det var Mestersangerne fra Nürnberg, og opsætningen blev af både presse og publikum anset for at være "kontroversiel".
På dette punkt har hun valgt en anden vej end sin far. Wolfgang Wagners operaopsætninger har været meget lidt provokerende. De er af Frankfurter Allgemeine Zeitung engang blevet betegnet som lige så charmerende som "bildæk fra 1950'erne".
Den anden datter, som Wolfgang gerne ser lede sammen med Katharina, er den 63-årige Eva Wagner-Pasquier. Fra 1966 arbejdede hun som assistent for sin far, men da han blev skilt fra hendes mor, Ellen Drexel, i 1976, afbrød hun samarbejdet og kontakten med sin far. 
I årene efter arbejdede hun på statsoperaen i Wien og var i 1980'erne først direktør for Royal Opera House Covent Garden i London og dernæst programdirektør i ledelsen for Bastille-operaen i Paris. Nu er hun kunstnerisk rådgiver for teaterfestivalen i Aix-en-Provence og det europæiske musikakademi.
Bedraget
Trods Wolfgangs nuværende ønske har der altså ikke altid hersket de varmeste far-datter-følelser mellem ham og Eva Wagner-Pasquier. 
Bedre blev det ikke, da den aldrende Wolfgang Wagner begyndte at skrante, og diskussionen om hans efterfølger var godt kørt op. Da besluttede festspilstiftelsens bestyrelse nemlig i 2001 med 22 stemmer imod to, at Eva Wagner-Pasquier skulle være festspillenes fremtidige leder. Wolfgang Wagner, der helst så sin kone Gudrun, der var født i 1944 og dermed på alder med Eva, som sin efterfølger, afviste omgående dette valg og påberåbte sig sin livstidskontrakt. 
Men Gudrun Wagner døde uventet i november 2007, og herefter begyndte far og datter at nærme sig hinanden igen. Så nær kom de hinanden, at da Wolfgang Wagner i april i år bekendtgjorde sin snarlige afgang, løb Eva Wagner-Pasquier fra sit løfte til kusinen Nike Wagner om sammen at søge om stillingen som Wolfgangs efterfølger. I stedet fulgte hun og hendes væsentligt yngre halvsøster Katharina deres fars ønske og søgte stillingen sammen.
Nike, der er navnesøster til den græske sejrsgudinde, stod pludselig som spillets taber. I et interview med avisen Süddeutsche Zeitung sagde hun, at "det burde stå klart, at min kusine Eva er gået bag min ryg". 
Samtidig var hun skuffet over, at den nye konstellation udelukkende ville favorisere Wolfgangs gren af Wagner-familien. 
"Det havde været klogere, rimeligere og mere interessant at sammenføre Wieland og Wolfgang Wagner-grene," udtalte Nike, som alle nu anså for endegyldigt ude af spillet. Men i sidste uge satte hun med trumf på ved at hive den velrenommerede Mortier op af hjelmen. 
Endnu ved man ikke, om Richard Wagner Stiftelsen, der trådte sammen i går, når til en hurtig afgørelse. Medlemmerne, der tæller 24 hoveder, består af repræsentanter for forbundsrepublikken, fristaten Bayern, byen Bayreuth, distriktet Oberfranken, Selskabet for Bayreuths venner og familien Wagner. 


