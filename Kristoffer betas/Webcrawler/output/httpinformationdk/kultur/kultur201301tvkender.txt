Tv, som vi kender det, er dødt
Danskerne ser tv som aldrig før, og DR og TV 2 lancerer masser af nye kanaler, senest DR3 for de yngre seere. Alligevel er måden, vi har set tv på i 60 år, under pres. Ny teknologi og nye indholdsleverandører og -distributører skaber forskydninger i det traditionelle medielandskab og forandrer vores opfattelse af, hvad tv overhovedet er og skal kunne
Illustration: Katrine Bælum


 Tre timer og 15 minutter. Så lang tid bruger hver eneste dansker i gennemsnit hver dag på at se tv.
Det viser DR’s nye rapport om medieforbruget 2012, som udkom i mandags. Men samtidig med at tv-mediet som helhed har kronede dage, og de store kanaler som DR1 og TV 2 stadig har millioner af seere hver aften, er medielandskabet under hastig forandring – både indefra og udefra.
»Man kan godt argumentere for, at udviklingen i tv-vanerne peger væk fra det traditionelle mønster, som man kalder flow-tv, hvor tv-programlæggerne sidder og planlægger aftenens sendeflade, og hvor folk så bare følger med,« siger Richard Ling, professor og sociolog på IT-Universitetet i København.
Han har i mange år forsket i ny teknologi og måden, hvorpå den påvirker vores liv, og han ser en klar udvikling hen imod en større individualisering af tv-forbruget og væk fra det, han kalder simultan tv-sening, hvor hele familien er samlet for at se tv.
»I mange hjem byggede man sin dagligstue op omkring tv-apparatets placering, og det var i det hele taget en vigtig del af familien, da det var her, man samledes for at se, hvad der nu var i tv,« siger han.
»Men den måde at se tv på vil blive sjældnere og sjældnere og formentligt være forebeholdt særlige lejligheder frem for at være normen.«
Fleksibilitet og differentiering
En del af baggrunden for de store forandringer skal findes hos de mange abonnementsbaserede streamingtjenester – Netflix, HBO Nordic, Viaplay, YouBio – som de seneste måneder har gjort deres indtog i Danmark. De leverer masser af indhold for et relativt beskedent beløb hver måned, og brugerne kan selv bestemme, hvad de vil se, hvornår de vil se det, og hvor de vil se det – på computeren, telefonen, en tablet eller en fladskærm.
»Først kom monopolbruddet, som gav os flere kanaler at se på, og siden har vi fået nogle teknologier, der gør det mere fleksibelt både at bruge fjernsynet i flere rum, tage det med os, optage og tidsforskyde og nu også streame,« siger Stig Hjarvard, der er professor ved Institut for Medier, Erkendelse og Formidling på Københavns Universitet.
»Der sker en øget fleksibilitet og differentiering, og det vil vi se mere af i fremtiden, i det omfang, der er et markedsøkonomisk grundlag for det, og teknologierne bliver mere og mere smarte. Det vil i det lange løb erodere vores opfattelse af, hvad fjernsyn egentlig er.«
Stig Hjarvard nævner radio som et billede på, hvad der gradvist er ved at ske med tv-mediet. Hvor radio engang var noget, man hørte ved hjælp af et selvstændigt apparat, en radio, er det i dag en enkelt lydgenre blandt mange andre lydgenrer, der også omfatter blandt andet podcasts, musik-streamingtjenester og lydbøger.
»Unge mennesker i dag har sjældent et radioapparat,« siger han.
Hurtig udvikling
I Danmark er Netflix ubetinget den største spiller på markedet, når det kommer til streamingtjenesterne, og efter kun fire måneder i Danmark kalder Netflix sin lancering her i landet den mest succesfulde i noget land. Tjenesten vil ikke sætte konkrete tal på endnu, men målet er i løbet af to år at nå hjem i stuerne til hver tredje dansker.
I USA, hvor Netflix kommer fra, bruger tjenesten 32 procent af den samlede internetbåndbredde. Det vidner om et stort marked for såkaldt individuelt baseret tv, hvor det er seerne selv og ikke tv-programlæggerne, der bestemmer. Der er altså endnu meget at komme efter for streamingtjenesterne i Danmark, for når først danskerne efterhånden for alvor får øjnene op for mulighederne, og udbuddet hos de forskellige tjenester bliver større, kan udviklingen gå hurtigt.
Det vurderer Claus Bülow Christensen, der er medieanalytiker og ekspert i digital distribution. Han peger på musikstreamingtjenesten Spotify som et eksempel på, hvor hurtig befolkningen er til at tage ny teknologi til sig. I dag benytter godt en tredjedel af Danmarks befolkning en musikstreamingtjenste, og heraf bruger hele 58 procent Spotify. I 2010 var det tal to procent, fremgår det af DR’s medierapport for 2012.
»Når først befolkningen ser potentialet, og streamingtjenester får clearet flere rettigheder, så udbuddet bliver større, og de får omtale i medierne, kan de godt gå hen og blive som Spotify,« siger Claus Bülow Christensen, som også fortæller, at DR for eksempel allerede har mange besøgende i deres onlinearkiv, Bonanza, hvor man kan se gamle udsendelser og tv-serier.
Den store udfordring
Derfor er tv-stationerne udfordret på en måde, som de aldrig før har været, og Claus Bülow Christensen har svært ved at se, hvordan tv i traditionel forstand kan være med helt fremme, når det for eksempel gælder nye serier og film. Eksempelvis har dramaserien House of Cards i morgen premiere på Netflix – og kun der. I modsætning til det tradtionelle mønster, hvor tv-kanalerne eller store tv-producenter laver en serie, som de så sælger til tv-kanaler i ind- og udland og til de forskellige streamingtjenester, har Netflix valgt at gå en anden vej og selv producere en serie, som får premiere i alle lande på samme tid og med samtlige 12 afsnit tilgængelige på én gang.
»Det er en helt ny måde at tænke tv-indhold på. Men nok en måde, som vi vil se oftere i fremtiden, og som virkelig vil sætte de store danske kanaler under pres for at levere godt og målrettet indhold,« siger Bülow Christensen.
Han bakkes op af Stig Hjarvard, der ikke tror, at det er slut med flow-tv, som vi kender det fra DR og TV 2, men at vi får flere måder at se tv på.
»Det med at se tv-serier som en kollektiv nation er ikke særligt vigtigt. Det er ligesom at læse romaner, det behøver man heller ikke at gøre synkront med resten af befolkningen,« siger han. »Og der er nogle genrer, for eksempel tv-serier, som man helst vil se via en streamingtjeneste. Men der kan være andre genrer – nyheder, sportsbegivenheder, underholdningsshow, for eksempel Melodi Grand Prix – hvor selve oplevelsen af, at vi ser det live og på samme tid, er vigtig.«
Sivning og segmentering
Modtrækket fra de store danske tv-kanaler i forhold til streaming og alle de andre tilbud – internet, computere, spil, mobiltelefoner etc. – som især stjæler de unge tv-seere, har i høj grad været segmentering og differentiering af deres tv-kanaler.
DR, TV 2, Viasat og SBS (der blandt andet ejer Kanal 5 og 6’eren) har i en årrække forsøgt at skabe større variation i deres kanaludbud, så der nu er ’mande- og kvindekanaler’ samt kanaler for de unge og for de lidt ældre. Så sent som i mandags lancerede DR en ny kanal, DR3, som hovedsageligt retter sig mod unge mellem 15-39 år.
Men om det på sigt er vejen frem i forhold til at holde fast i seerne er ikke sikkert.
»Det store problem er på de brede hovedkanaler, DR1 og TV 2,« siger Stig Hjarvard.
»Der sker en ganske langsom, men uundgåelig sivning af seere over tid. Den sivning prøver man så at hente ind ved at lave supplementskanaler. Det kan godt være, at vi om 10-15 år ikke længere kan skelne mellem hovedkanaler og supplementskanaler, fordi de alle sammen er lige store. Lige nu ser det dog ud, som om det giver mening at lave den skelnen.«
De segmenterede kanaler har stadig kun en forholdsvis lille andel af det samlede antal seere. TV 2 Zulu, der er rettet mod et yngre publikum, og TV 2 Charlie, der har seniorer som målgruppe, sidder på henholdsvis 2,5 procent og 4,4 procent af det samlede tv-forbrug, og de tal har stort set ikke ændret sig siden 2010.
Det er dog ikke nogen dum idé med DR3, synes Stig Hjarvard: »Radioens P3 har en rimelig succes med at holde fast i om ikke et ungdomspublikum så i hvert fald et yngre publikum.«
Storhed og fald
I takt med at vores måde at se tv på forandrer sig så radikalt, forandrer den rolle, tv-mediet tradionelt har spillet i vores liv, sig også. Den form for kulturbærende og identitetsskabende rolle, man fra begyndelsen i 1950’erne havde tiltænkt tv-mediet, har for eksempel ikke meget med vore dages seertalsdrevne public service-tv at gøre.
»Der er ingen tvivl om, at radioen fra 1925 og frem og siden tv fra midten af det 20. århundrede har spillet en vigtig rolle som en form for nationsbygger,« siger Stig Hjarvard.
»De var med til at give danskerne en meget mere konkret og sanselig forståelse af, hvad Danmark og hvem danskerne var. Fra at man kun kunne møde en politiker en gang om året til et eller andet grundlovsmøde, så kunne man nu se vedkommende aften efter aften, samtidig med at man kunne høre og se alle dem, der betød noget i landet, og sine egne medborgere.«
I 1950’erne og 1960’erne gjorde Danmarks Radio meget ud af vise folk i byerne, hvordan livet på landet tog sig ud – og omvendt. Der var dusinvis af programmer, der handlede om at vise Danmark frem for os alle sammen, forklarer Stig Hjarvard.
»I den forstand har radio og tv været vigtige medier til at skabe kollektiv identitet, og det tror jeg stadigvæk, at de er. Men det er klart, at der sker en meget større differentiering af folks medieforbrug i dag, samtidig med at medieforbruget i det hele taget er steget, ikke kun i forhold til radio og tv, men også alle mulige andre medier. Radio og tv har ikke længere så privilegeret en position.«
Ifølge Richard Ling skal sammenhængskraften nok overleve, selv om medierne bliver mere segmenterede. Som amerikaner har han aldrig oplevet en national tv-station, som vi kender det fra Danmark. Alligevel genkender han diskussionen fra USA, hvor mange brokkede sig over tv-mediets indtog i 1950’erne og 1960’erne. De mente, at fjernsynet ødelagde lokalsamfundet. Det er ifølge ham lidt den samme diskussion, der foregår i dag – bare med omvendt fortegn.
»I gamle dage sad folk ude på deres veranda og snakkede med naboer, og hvem der nu kom forbi. Med tv’et trak familien sig ind i huset om aften, og gaderne lå tomme. Det er lidt ironisk, at det er noget af det samme, vi hører nu – bare den anden vej rundt, altså at tv ligefrem samler folk. Men sandheden er jo, at mennesker er sociale væsener, og det vil de blive ved med at være. Måske får man da ligefrem større mulighed for at tilbringe tid sammen, nu hvor man ikke skal sidde foran fjernsynet på et bestemt tidspunkt, og fleksibiliteten øges.«
Stig Hjarvard er da heller ikke så nervøs for konsekvenserne af opbruddet i medierne. Vi behøver ikke at få nyhederne samme sted eller på samme måde, så længe vi bare får dem, sker der en kollektiv orientering, og der vil stadigvæk eksistere en politisk og kulturel bevidsthed. Nej, han er mere bekymret over, at medierne bredt forstået ikke længere henvender sig til modtagerne som borgere, men som forbrugere.
»Der er sket et skift fra et kollektiv forstået som en kulturel og politisk offentlighed til et kollektiv, der forstås som et forbrugermarked. Der er større problemer for den kollektive sammenhængskraft i den bevægelse, end der er i fragmenteringen af tv-mediet i sig selv. Herregud, om vi ser nyhederne det ene eller det andet sted, er ikke så afgørende. Men hvis medieudbuddet i sit indhold i stigende grad bliver formateret på måder, så det skal afsættes til enkeltforbrugere, så kan indholdet og måden, man fortæller det på, være med til at erodere en politisk og kulturel offentlighed.«

