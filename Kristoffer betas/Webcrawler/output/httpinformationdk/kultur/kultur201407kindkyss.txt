Kindkyssets økonomi
De ser nu så søde ud, når de står på podiet i polkaprikket lårkort. Men det er svært at bortforklare, at kyssepigerne i Tour de France er et sexistisk fortidslevn. Og deres feminine arbejde er tegn på en kultur, der holder kvindekroppe tilbage fra selv at kaste sig op på cyklen og erobre teknologien
Vincenzo Nibali, Alessandro De Marchi, Peter Sagan, Luis Ángel Maté Mardones, Thibaut Pinot og Blel Kadri lykønskes med deres præstationer af ’les hôtesses protocolaires’.


 Når Vincenzo Nibali igen i eftermiddag efter al sandsynlighed kommer i mål med den bedste samlede tid i årets Tour de France, vil der som altid stå to unge kvinder klar til at krænge den stramme, gule førertrøje ned over hans atletiske overkrop og tildele ham de obligatoriske kindkys som lykønskning med bedriften.
»Man skal smile og altid være i godt humør,« siger unge Charline til Le Figaro om sit job i dette års Tour de France. Hôtesses protocolaires kaldes værtindepigerne i cykelsporten, der deler trøjer og løvebamser ud iført matchende polkaprikket, hvidt, citrongult eller giftgrønt. Mange af dem er tidligere skønhedsdronninger. Andre er højtuddannede, som 26-årige parisiske Magalie Thierry, der arbejder som kyssepige i Touren for andet år i træk og er i gang med at tage en ph.d. i biologi.
Sponsorerne lægger vægt på, at pigerne ikke blot skal have kyssetøjet i orden, men også nære en ægte begejstring for landevejsløb – måske for at udglatte jobbets åbenlyse politiske ukorrekthed. Det understreges ofte, at kysseriet faktisk er hårdt og vellønnet arbejde, der kræver høj stresstærskel, sprogkundskaber og gode kommunikationsevner.
Passiv pynt
Selv om værtinderne er et fast og traditionsrigt element i løbene, har de ikke været forskånet for kritik angående ligestilling i sportsverdenen og kulturel repræsentation af kvinder.
»Jeg vil da håbe på, at kvinder i det 21. århundrede også kan være andet end ornamenter, der står ved siden af succesfulde mænd,« sagde Laura Weislo, redaktør for Cyclingnews.com efter en episode sidste år, hvor den slovakiske rytter Peter Sagan under Flandern Rundt måtte beklage, at han på podiet havde knebet en værtinde i numsen. Forinden havde han for øvrigt på eget initiativ skrevet sin autograf på brysterne af en noget befippet kvindelig fan.
Hændelsen rejste en debat om, hvorvidt de kyssevillige piger overhovedet har en berettigelse i sporten anno 2014 – og om brugen af unge kvinder til at hylde sportshelte ikke vidner om en strukturelt indgroet sexisme, der reducerer dem til passiv pynt i stedet for at opmuntre dem til eventuelt selv at hoppe op på en cykel og mærke farten og spændingen på deres egen krop.
Andre har indvendt, at podiepigerne ved at acceptere jobbet på de gældende præmisser selv har valgt at blive gjort til objekter. Og derfor må finde sig i tilnærmelser og upassende opførsel fra rytterne.
Mange ønsker tilsyneladende at bevare traditionen med de visuelt behagelige værtinder. På det franske sportsmagasin L’Equipes hjemmeside kan læserne for eksempel stemme om, hvem der efter deres mening er »den mest charmerende værtinde i Touren«. Lige nu ser den 27-årige, kvieøjede brunette Laurence Galon fra Normandiet ud til at være favorit.
Feminiseret arbejde
Smækre piger har været fast vedhæng til cykelsporten i et godt stykke tid. Men de langbenede skønheder spankulerer også omkring i mange andre sportsgrene, hvor kvinder konsekvent bliver brugt som blikfang. Kampsportens nummerpiger, paraplypigerne i motorsport og de letpåklædte bilmessepiger, der bliver hyret til at slange sig hen over de højglanspolerede kølere i f.eks. Bella Center, er alle eksempler på, at principielt seksuelt tilgængelige kvinder kaster glans over døde ting og kynisk konkurrence.
Værtinderne, der ofte arbejder for forskellige eventbureauer, skal ved at blotte deres ynder skabe forbrugerefterspørgsel omkring et produkt, en ydelse, et varemærke eller et koncept gennem social interaktion og flirt med potentielle kunder. På den måde er deres arbejde mere iøjnefaldende, men nok ikke nævneværdigt anderledes end det såkaldte ’feminiserede’ arbejde, der kendetegner store dele af det postindustrielle arbejdsmarked som sådan. Servicesektoren er fuld af geisha-lignende jobs, hvor stewardesser, massører, tjenere, bartendere og callcentermedarbejdere skal investere følelser, personlighed og ’kvindelig’ charme i arbejdet for at få forbrugeren til at føle sig godt tilpas og i sidste ende bruge flere penge.
»Ceremonien virker måske bedaget, men størstedelen af publikum elsker den. Jeg synes, værtinderne tilfører sporten et strejf af femininitet,« siger kyssepigen Magalie Thierry om sit arbejde i årets Tour de France.
Sådan som det altid har været tilfældet i patriarkalske samfund, fungerer giftemodne kvinder i cykelløbene som en slags levende, omkringvandrende valuta. Deres feminine ynde udveksles i bytte for tilskuernes, seernes og rytternes ubrudte opmærksomhed.
»Vi søger en pige, som passer til vores og løbets image: Feminin og naturlig,« siger Mauricio Del Puerto, kommunikationsansvarlig for sponsoren Brandt. »Hun skal være autentisk, simpel og usminket. Du skal have lyst til at gå ud og tage en drink sammen med hende.«
Kvinder og maskinkroppe
Cykling hører jo til blandt de sportsgrene, hvor menneskekroppens ydeevne forbedres gennem teknologi, ernæring, aerodynamik og ikke mindst medicinsk doping. Når rytteren stiger op på sin cykel, er han allerede en slags cyborg, en kybernetisk organisme et sted mellem mand og maskine.
Når den mandlige maskinkrop i cykelløbet er rationaliseret og laboratorieagtigt steril, skal kyssepigens krop være skøn for skønhedens skyld, uden noget ydre formål.
Men at kvindekroppen skulle være fremmed for teknologi, er jo paradoksalt. Historien viser, at kvinder har betjent maskineri op igennem hele industritiden. Skrivemaskinen, vaskemaskinen, telefonen, kopimaskinen, dampvæven og symaskinen har primært været betjent af bløde kvindehænder.
Karakteristisk nok var kvindebevægelsen i 1890’erne meget begejstret for de nye tohjulede transportmidler. I 1886 sagde en amerikansk kvindesagsforkæmper til New York World, at cykling »havde gjort mere for kvindefrigørelsen end noget andet«. Dengang var mange mænd bange for, at de kvindelige cyklister skulle få så meget smag for oplevelsen af frihed og mobilitet, at de simpelthen ville køre ud i det blå, efterlade mand og børn og aldrig komme tilbage. Ikke engang for at stå på et podie i en uklædelig polkaprikket kjole og uddele kindkys.

