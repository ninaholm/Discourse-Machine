Men der er råd til Susse Wold
Finanskrisen har sat sit præg på årets julebogsalg, der tegner til at blive mere sløjt end de foregående år. Derimod kommer udvalget under juletræet til at være bredere og mere varieret end nogensinde
Dankortet svinges mindre hyppigt i de danske boghandler i år i forhold til sidste år. Arkiv

Det plejer at være lige så sikkert som amen i kirken at finde hårde pakker under juletræet den 24. december. Men i år er ingenting helt som det plejer. Den allestedsnærværende finanskrise har lagt en naturlig dæmper på forventningerne til årets julebogsalg."Det seneste, vi hører på vandrørene, er, at julehandlen ser lidt mere mat ud, end vi har været vant til de senere år," siger direktør i Forlæggerforeningen, Marie Svane."Når folk spænder livremmen ind, mærker vi det også i bogbranchen. Det er ikke sådan, at folk sparer på biografbilletterne og køber bøger i stedet. Bøger lider samme skæbne som andre brancher, når det går skidt," siger hun.Og det går skidt med julesalget - generelt set - viser nye tal fra Pengeinstitutternes Betalingssystemer (BPS). I de første 14 dage af december har danskerne brugt ni procent færre penge på at købe julegaver i forhold til sidste år. Det er et af de største fald i Dankortets historie, og det kan mærkes - også i Bog &amp; Idé på Strøget, fortæller Memet Kavalli, der er souschef i butikken."Vi ser ikke så mange impulskøb, som vi har været vant til de senere år. Folk ser ud til at spare mere på pengene."Varieret salgDer bliver dog stadig langet bøger over disken, men i modsætning til tidligere er det ikke bestsellerne, der dominerer. Tværtimod er julesalget i år fordelt på et stort og varieret udbud, fortæller Sonny Schneider, der er butikschef i Arnold Busck på Købmagergade i København."Jeg tror aldrig, bogsalget har aldrig været så bredt og individuelt, som det er i år. Sidste år red vi på en bølge af markante bestsellerbøger, men i år har det været 'den lange hales' år," siger Sonny Schneider med henvisning til forretningsmodellen, der hylder princippet om at sælge få eksemplarer af mange varer frem for at sælge mange eksemplarer af få varer.En bogvogn bag ham, der netop er trillet ind på gulvet med friske forsyninger, bekræfter billedet af et varieret salg: Her står både bøger af Gabriel García Márquez, Naja Marie Aidt, Siri Hustvedt, Jonathan Safran Foer, J.R.R. Tolkien, Carsten Jensen, Daniel Kehlmann, Selma Lagerlöf, Jan Kjærstad og Ken Follett - samt en enkelt illustreret guide til 50 whiskyer, du skal smage, inden du dør.Butikken på Købmagergade er godt fyldt op af kunder med røde kinder, duggede briller og bæreposer i begge hænder, og spørger man Sonny Schneider, har han ikke mærket finanskrisen kradse særligt i butikken.Ikke hænge med hovedet"Jeg synes måske nok, julesalget har været lidt længe om at komme i gang, men nu går det faktisk fint. Så sent som i dag stod der 30 mennesker i kø, da vi åbnede, og alt i alt regner jeg med, at vi kommer til at ligge nogenlunde på niveau med sidste år," lyder det optimistisk fra butiksbestyreren i Arnold Busck.I Atheneum Boghandel på Nørregade i København ser Nils Rasmussen heller ikke nogen grund til at hænge med hovedet."Vi har endnu ikke de eksakte tal for årets julehandel, men jeg synes ikke, jeg har mærket nogen voldsom nedgang i butikssalget," siger han og tilføjer realistisk:"Men det kan jo stadig nå at gå galt."Også Nils Rasmussen bekræfter tendensen til et mere bredt og varieret salg."Det er spredt ud på langt flere titler, end det plejer at være. Der er ikke nogen Blekingegadebanden, der trækker læsset," siger han.Sidste år solgte Stieg Larssons Millenium, Peter Øvigs Blekingegade-serien og J.K. Rowlings Harry Potter alle flere end 100.000 eksemplarer - salgstal, som dette års bestsellere i form af Leif Davidsen, Hanne-Vibeke Holst og Liza Marklund ikke når. Men der er positive overraskelser. De tre boghandlere er således enige om at pege på Susse Wolds selvbiografi Fremkaldt, som årets positive overraskelse. Bogen har skilt sig ud ved at lægge sig i toppen af årets bestsellerlister, på trods af at det er den eneste af efterårets bøger, der sælges med fast pris."Jeg hørte først om den, én måned før julesalget gik i gang, og jeg tror ikke, der var mange, der havde regnet med den. Men den har overraskende overhalet alle indenom," siger Memet Kavalli fra Bog &amp; Idé.På Atheneums helt egen bestsellerliste har et lille kuriosum sneget sig ind, fortæller Nils Rasmussen. Det drejer sig om årets Karl Marx-julekalender med citater af den kommunistiske faderfigur for hver af årets 365 dage - udvalgt af den danske marxist og idéhistoriker, professor Hans Jørgen Schanz."Den har vi virkelig solgt mange af i år," siger Nils Rasmussen, der tilføjer at kalenderen også fås i andre versioner med citater af Søren Kierkegaard og Darwin."Men det er uden tvivl Marx, som sælger bedst, det må du gerne skrive - det vil sikkert more dine læsere."
