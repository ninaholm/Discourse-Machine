Kepler ser én film om dagen
Forfatterparret bag pseudonymet Lars Kepler ser en film om dagen, men har ikke blandet sig i processen med at omskabe ’Hypnotisøren’ fra bestseller til biograffilm


 »Vi har lavet vores version i bøgerne. Så må Lasse Hallström lave sin variant,« var det klokkeklare budskab, da forfatterne Alexander og Alexandra Coelho Ahndoril, også kendt under pseudonymet Lars Kepler, fortalte om filmatiseringen af deres kriminalroman Hypnotisøren under filmfestivalen i Cannes.
De har aldrig mødt filmens manuskriptforfatter, men de har talt med Hallström om grundideer i bogen og om fremtidsplanerne for deres hovedperson Joona Linna. Som Alexander Coelho Ahndoril konstaterer, går det jo ikke, hvis filmene pludselig fortæller noget, som ikke stemmer overens med planerne for det, der, hvis alt går vel, skal blive i alt otte bøger om den finlandssvenske kriminalkommissær i Stockholm.
Berømte huleboere
Da vi mødes i Cannes, har pressen kun fået lov til at se 20 minutter af filmen. Det samme har forfatterparret, og de er spændte på at se mere. Som store filmfans ser de efter eget udsagn en film om dagen. Når ugens videopremierer kommer om onsdagen, lejer de syv film, en til hver dag i ugen. De kan lide det meste, men thrillerne ses som regel først, fortæller de, mens de løbende færdiggør hinandens sætninger og griner af hans hang til romantiske komedier. Det er ikke kun på skrift, at de deler ordene.
I Danmark er Lars Kepler efter Hypnotisøren og Paganinikontrakten aktuel med Ildvidnet, mens den fjerde bog i serien, Sandmannen, er udkommet i Sverige. Efter først at have forsøgt at være anonyme under dække af Lars Kepler, har forfatterparret måttet vænne sig til at være i vælten.
De indrømmer begge, at det kan være svært løbende at blive forstyrret i skriveprocessen af al virakken, men som Alexander siger, er man som forfatter vant til at være i en boble og lukke verden ude.
Alexandra supplerer: »Egentlig er vi mest lykkelige, når vi sidder som huleboere derhjemme og skriver og har vores fantasivenner,« men som hun kort efter tilføjer, er det selvfølgelig også sjovt at være i Cannes.

