Beværtet: Blodrøde duer?
Duer har det svært. De har et skidt ry og er ikke på mode, men folk bestilte også boeuf bearnaise, tatar og kammuslinger, som man kan spise så mange andre steder. De skulle bare vide
Mums. Det er svært ikke at holde af et sted, der sætter en ret som duer på menukortet.

»Tag unge Duer, som maalbevidst er blevet fedet. Dette gøres i Egne, som avler Poularder, og da særligt ved Byen Bresse. Duerne bør kvæles. Duer skal aldrig bløde, naar de dræbes.«Sådan indleder den polske immigrant Henri Babinski et lille afsnit om duer i sin leksikale gennemgang af det franske køkken. Et kæmpeværk, han udgav under det drømmende og magiske navn Ali-Bab. Duer skal serveres blodige, ellerrare,som det hedder på bøfsprog. Når Ali-Bab insisterer på, at hans duer ikke må bløde, før de ombringes, må det være for at gøre de blodige duer endnu mere bloddryppende og understrege deres vildtkarakter.Jeg var gået forbi kælderen under  Restaurant Gammel Mønt. Vi diskuterede for en gangs skyld mad og gode spistesteder. Den vældige indehaver, Røde, der har stået for en pæn del af min kulinariske dannelse, gjorde mine til et autoritativt indlæg i debatten. »De har duer på kortet. Det er fantastisk!«Quod erat demonstrandum(hvilket var det, der skulle bevises,red.). Vi talte om Oubæks bistro. Og selv om Oubæks lille bistro er temmelig velbeskrevet og meget rost, bestemte jeg mig for at slå et slag for duen.Duer har det svært. De har et skidt ry og er ikke på mode. Måske er det på grund af de skidne kræ, man sparker væk i storbyerne. Folk kan jo godt associere til de blyforgiftede, bakteriebefængte sølle skrog, der lever så ubeskriveligt uhumsk på lofter i knæhøj egen afføring.I virkeligheden mistænker jeg, at duerne popularitetsproblem skyldes, at duerne netop skal serveres blodrøde. Det røde kød er på vej til at blive mainstreamet ud af den gode smag i samme helsekostbandlysning som sprutten, smørret, fedtet og hvedemelet.Det smørbløde brystkødMed til historien om det røde kød hører, at duer er ikke duer. I hvert fald på restauranter. Det er duebørn. Dueunger lever en måneds tid i reden. Lige før de forlader reden, skal de slagtes. Dueungerne, der har uhyggeligt store brystmuskler, må ikke flyve, før de spises.De gamle romere, der ikke havde de store dyreetiske kvababbelser, brækkede benene på dyrene for at få dem federe og større, uden at de brugte deres muskler. De ubrugte muskler er hemmeligheden bag det smørbløde brystkød, der har vildtkødets intense og mineralske styrke. De smager som et dyr, der lever i skoven. Samtidigt er kødet så blødt, at hver gang man spiser due, forbløffes man over, hvor nærmest postejagtigt det kraftige kød er. Det er en udsøgt delikatesse, der hverken er billig eller let at lave. Steges de bare lidt for længe, kommer kødet til at smage som den lever, som min kostskoles lidenskabsløse køkken serverede til sine uniformerede fanger, der havde døbt retten 'slær' (sammentrækning af ordet sålelæder).Poleret hittepåsomhedOubæk har mistet sin fader, Rasmus Oubæk, til bøfprojektet MASH, der åbenbart har brug for en af Danmarks bedste kokke til at overse bøfstegning, kartoffelfritering og piskning af bearnaise. Men hans restaurant køres videre som før af hans kæreste. Med før mener jeg den bistro som Oubæk var blevet, efter at have været michelinbestjernethigh-endrestaurant, så almindelig bistro og nu en særlig slags delikatessebistro, hvor alle retter har størrelser som pæne forretter. Så kan man spise flere retter. Køkkenet er grundbogsbistro i den polerede ende. Hittepåsomheden er holdt inden for rammerne af det franske køkkenridt.Først skulle vi have skovbund og havbund. Skaldyrs sødlige og lette kødlighed får en anden fylde, når de kombineres med vilde svampes umamipakkede og mineralske smag af skovbund. Der kom en dyb tallerken, hvor svamperavioli lå med sauterede karl johan og store stykker rød hummer. Saucen af fond og skaldyr havde fået lidt fløde, og var pisket skummende, så det så ud som om tallerkenen stod brusende og sydede på bordet. Meursault,please. Efter en lidt fortravlet rådslagning gik vi efter den mindst mineralske af husets to Meursault'er. Hvid bourgogne kan man godt drikke gennem et tidligt måltid.Det er også svært at gå udenom pighvarren. Der kom tre små trekanter af pighvarfilet med spinat, og en af de ægte saucer, som er blevet Oubæks varemærke. At Oubæk er indehaver af det uofficielle københavnermesterskab i ægte saucer, skyldes loyalitet over for Escoffiers bud om at en ægte sovs er som varm mayonnaise. Så tykt skal de piskes. Den risotto med fisk, skaldyr og chorizo, som min mor satte til livs, er jeg til gengæld ikke afklaret med. Ikke en finger at sætte på hverken råvarer eller konsistens, men chorizoen var røget og det smagte meget igennem. Man skal i hvert fald gøre sig klart, at her er tale om kraftig omgang. Men de laver på den anden side heller ikke mad til folk, der ikke kan finde ud af at spise. Jeg bemærkede, at de boeuf bearnaise, der kom ved bordet ved siden af, højst var stegtmedium rare, og gæsterne bliver gud ske tak og lov ikke tilbudt muligheden af at få deres kød ødelagt. Pomfritterne ligner store, mandhaftige brune bjælker.Og så kom min due. Rødvinssaucen kan virke som om den er lige lovligt vinøs, men med det bløde kød er det en smagsmæssig tæt, fyldig og kraftig ret i balance. En ret der vel at mærke er voldsom men ikke er fed. Brysterne var stegt på skroget, og så pareret af og anrettet. Der var ikke noget, der var tørt eller trist. Selleri er klassisk til due, det var der også et par blancherede skiver af her.Det er svært ikke at holde af et sted, der sætter sådan en ret på kortet. Formentligt vil de fleste af deres kunder ikke bryde sig om det - eller begribe det. Rundt om i restauranten bestilte folk boeuf bearnaise, tatar og kammuslinger, som man kan spise så mange andre steder. De skulle bare vide. Brisler er der også på kortet, med oksehale og - mørbrad. Der er rygrad både i håndværket og i menukortet, der ikke lefler for andre end Escoffier. Brislerne magtede jeg ikke at klemme ned før de tre profitteroles med vanilleis og chokoladesauce. Om dem kan man sige, at vandbakkelserne var usædvanligt sprøde, der må være mere sukker i dejen. Derfor kom de skåret over og fyldt med is. Ikke ilde, ikke ilde. Og ja: syv retter, med hvid bourgogne og kaffe bliver jo omkring de 1.400 kr.
