11 års krig i ét maleri
Billedkunstneren Mathilde Fenger har fået en opgave fra Det Nationalhistoriske Museum. Hun skal skildre de danske styrkers indsats i Afghanistan. I ét maleri. Den krig finskytten Jimmy Solgaard har været med i. Nu står de to sammen på museet og betragter krigen gennem maleriet
 
	Mathilde Fengers maleri hedder ’Transition – de danske styrkers indsats i Afghanistan’. Det hænger i en stor svejset jernramme, da en sirlig guldramme ville være et stort brud mellem motiv og budskab. Foto fra Frederiksborg Slot


 
	Dér hænger det så. Maleriet der skal skildre de danske styrkers indsats i Afghanistan. 200 x 240 centimeter. Midt imellem Anders Fogh Rasmussen, der sidder rank i sit mørke jakkesæt, og dronning Margrethe, der er yndigt placeret på en stol omringet af grøn eng og gule kornblomster. De tre malerier hænger på Det Nationalhistoriske Museum på Frederiksborg Slot i Hillerød.

	»Men hvordan indkapsler man 11 års krig i ét maleri?« spørger Jimmy Solgaard, der tilbage i 2008 og 2009 var med hold 6 i Afghanistan som finskytte og næstkommanderende i en infanterigruppe i et kampkompagni fra Holstebro.

	»Det har været et frygteligt dilemma. Jeg vil jo gerne have det hele med,« svarer Mathilde Fenger, kunstneren bag værket, da de står og betragter maleriet sammen. Hendes svar falder så prompte, at det er tydeligt, at hun har gjort sig mange tanker om, hvordan en lang krig kan koges ned til ét enkelt billede.

	Jimmy synes, billedet er meget positivt. Han synes også, at det ser ret hyggeligt ud, den måde jægersoldaten og den afghanske soldat går side om side og sludrer på mellem opiumsvalmuerne.

	»Ud over den svage eksplosion i baggrunden og minen imellem valmuerne i forgrunden, er det jo meget positivt. Men der er jo også døde børn og blod i krig,« konstaterer han og kigger afventende over på Mathilde.

	Men Mathilde mener, at det er åbenlyst for enhver, at der er tab og bomber i en krig. Derfor har hun valgt at belyse overdragelsen af krigen og skildre, at de danske soldater har kæmpet mod en usynlig fjende.

	Maleriet har hun døbt Transition – de danske styrkers indsats i Afghanistan.

	»Det skal lægge op til debat, og beskueren skal tænke i stedet for at få det hele serveret,« forklarer Mathilde.

	I krig med kunsten

	En sommerdag i 2010 blev hun ringet op af Hærens Operative Kommando. Hendes ansøgning var landet på deres bord. Hun måtte gerne komme med, sagde de. Mathilde Fenger havde ikke nogen tilknytning til militæret, og hun vidste ikke, hvordan man håndterede et skydevåben.

	Men hun kunne finde ud af at svinge en pensel hen over et lærred, og hun interesserede sig for politik. Det var derfor hun tre måneder forinden havde sendt en ansøgning til Forsvarsministeriet om at få lov til at komme med hold 10 til Afghanistan. Som maler.

	»For hvordan skildrer man i virkeligheden en krig, der ikke engang er slut?« havde hun spurgt sig selv. Hun måtte tage ned og se det. Opleve det.

	»Jeg havde på forhånd en grundlæggende idé om ikke at lade ildkampe være det bærende motiv i maleriet. Så jeg ville til Afghanistan for at opleve hverdagen for de udsendte såvel som for afghanerne, der jo alle lever med den latente udtryghed.«

	Da hun vendte hjem fra Afghanistan efter 17 dages ophold, var krigen blevet en mere farverig palet. Ildkampene var kun en lille del af krigen, og der var meget mere på spil end eksplosioner, opdagede hun.

	Hendes rejse til Afghanistan – til Camp Bastion og Camp Price, og de 26 malerier, det førte til, blev omtalt i Politiken den 11. januar 2011. Det læste museumsdirektør for Frederiksborg Slot Mette Skougaard og kontaktede Mathilde Fenger.

	»Jeg synes, hun havde en interessant tilgang til kunsten og krigen.«

	Hun ringede til Mathilde Fenger og spurgte, om hun ikke ville udstille hendes malerier på museet, når de var færdige. Det ville hun gerne.

	Sidste gang, en maler tog med i krig, var i 1864. Det har ellers været en tradition i kunsthistorien, at der har været en maler tilknyttet, når nationens hær drog i krig. Det er stadigvæk populært i både England, USA og specielt i Frankrig. Det har det også været i Danmark. Bataljekunst bliver genren kaldt. Et bataljemaleri eller et slagmaleri, som det også hedder, skildrer et feltslag. Enten hele slaget eller opbrudte scener af kampen.

	Under afviklingen af udstillingen viste det sig, at de to kvinder delte interessen for historiemaleri. Det førte Mathilde Fenger tilbage til Afghanistan. Hun skulle lave et bataljemaleri af krigen.

	Krigen ingen taler om

	Foran Jimmy Solgaard og Mathilde Fenger hænger nu krigen i Afghanistan i en svejset jernramme.

	»Den kunne jo ikke være lavet af guld,« siger den presseansvarlige, der står i baggrunden. Som om det var et selvindlysende faktum.

	»Det er vigtigt, at maleriets ophængning understreger alvoren og autenticiteten i selve skildringen,« siger Mathilde Fenger.

	Mathilde og Jimmy taler om krigen, om Jimmys oplevelser, da han var der, hvordan han ser på den i dag, og hvordan Mathilde oplevede at rejse rundt sammen med de danske styrker.

	»Det handler jo om at få samtalen i gang. Som nu. Det er ikke sikkert, at jeg viser det som, folk mener, er det rigtige. Men krigen er på så mange måder fjern, hvis man ikke lige har nogen berøring med den. Derfor vil jeg have en dialog,« siger Mathilde til Jimmy som forklaring på, hvorfor hun har valgt at sige ja til opgaven fra museet.

	Jimmy er enig med hende.

	»Krigen er fjern, og selv om folk nyder at se krigsfilm i fjernsynet, vil de ikke rigtig forholde sig til krigen. Det er for uhyggeligt,« vurderer han og trækker på smilebåndet. På den der overbærende måde, som når man er træt af noget, men alligevel godt kan forstå det.

	»Selv om der har været historier om krigen, så bliver folk vildt forargede, når jeg fortæller, hvordan vi faktisk skyder folk i ansigtet. Men det er over 10 år siden, vi gik ind i det land, og vi har slået mange mennesker ihjel,« siger Jimmy henvendt mod Mathilde, der nikker bekræftende.

	Der er ikke nogen velfungerende stat i Afghanistan, de har ikke cpr-numre og de danske, britiske og amerikanske styrker skyder så langt væk, at det ikke er til at vurdere, hvor mange der bliver lappet sammen igen og hvor mange, der dør.

	Men på Mathildes maleri er der ingen sårede. Ingen døde. Ingen skræmte barneøjne, der løber væk fra vejsidebomber. I stedet er der en dansk jægersoldat spadserende med en afghansk soldat, ansigter uden udtryk, skygger kastet fra en talebaner og afghanerne og en nærmest transparent søjle helt ude til venstre. Det er det ene af tårnene fra 11 september 2001. Der er også vajende opiumsvalmuer i forgrunden. »Det har hele tiden været min anke, at folk talte for lidt om krigen og indsatsen. Jeg synes, det er for vigtigt i forhold til hvor lidt, vi taler om det. Jeg ville have elementer med, som man kan tale ud fra. Det er et symbolsk billede af krigen, jeg har malet,« siger hun for at forklare Jimmy, hvorfor den brutale virkeligehed, han også har oplevet, ikke er skildret i maleriet.

	»Det at folk kigger på billedet og siger ’hvorfor er det ikke med?’ Dér har jeg allerede opnået noget.«

	Mathilde Fenger har drøftet med museumsdirektøren, Mette Skougaard, at der ikke skulle være kamp og ild.

	»Hvis der skulle være en kampscene, skulle det hænge på et krigsmuseum og ikke et historisk museum,« sagde Mette Skousgaard, som også har været med i Afghanistan og sparret med Mathilde under hele den et år lange proces.

	Til maleriet havde museet sammensat et kunstnerisk, historisk og fagligt panel, der skulle kigge på det, da Mathilde Fenger havde tegnet en skitse. I panelet sad blandt andre en soldat og én fra Hærens Operative Kommando.

	Men Mathilde Fenger forsikrer, at »hun har haft helt frie tøjler.« Det har kun været teknisk hjælp.

	Den usynlige fjende

	Da Mathilde var i Afghanistan for anden gang i lidt over tre uger, blev hun hurtigt klar over sin vinkel på maleriet. Hun talte mest med de danske soldater.

	»Siden opdraget jo gik på at skildre de danske styrker,« som hun siger. Men hun talte også med afghanere, politimesteren inde i Gereshk og de afghanere, danskerne træner til at overtage sikkerhedsopgaverne efter dem.»Jeg synes, at dér hvor krigen er anderledes og bliver interessant, er netop, hvorvidt afghanerne er i stand til at varetage sikkerheden selv. Og det, at fjenden er usynlig. Det er meget mere interessant at sætte fokus på, end det indlysende, som vi jo alle sammen ved, at der er tab.«

	Men hvordan maler man en overdragelse og en usynlig fjende? Mathilde går over mod sit maleri og peger på valmuerne. De er smukke og leder tankerne hen på en gåtur i vejkanten af en landevej. Men valmuerne symboliserer ikke sommerglæde.

	»Valmuerne er ét af de største problemer i Afghanistan. Hvis de mister deres opiumsproduktion, mister bønderne deres levebrød og er nødt til at melde sig under Talebans faner. Hvordan fanden løser man lige det?«

	Jimmy går også frem mod maleriet, griner og fortæller om, hvordan afghanerne ridser i valmuerne, så saften siver ud og gør dem høje.

	»Mændene er fuldstændig skæve konstant, og det er jo sådan set kvinderne, der styrer det land. Bønderne kommer bare hjem fra marken, falder om på sengen og kokser helt ud, indtil de skal ud på marken igen næste dag. Men det er dét, de lever af. Opiumsproduktionen.«

	Jimmy bliver stående ved billedet og komplimenterer Mathilde for hendes akkuratesse. Men bemærker også, at man godt kan se, at hun har været af sted senere med hold 10, og han selv var der med hold 6. Noget har forandret sig.

	»Jægersoldaten ligner jo fuldstændig. Og det er helt tydeligt, vi er i Helmand. Men ham afghaneren ved siden af, ville ni ud af 10 gange ikke have haft en hjelm på. Med mindre han blev tvunget til det. Han ville højst sandsynligt også have haft en fed joint i munden. Det havde de sgu altid. Og så var de ikke særlig betryggende at rende rundt sammen med.«

	Men det har altid været et vilkår for krigen, at fjenden, som danskerne var dernede for at kæmpe imod – Taleban, har været usynlig.

	»De mødes jo ikke midt på slagmarken i hver sin uniform og begynder at kæmpe og skyde løs. Ligesom det var i gamle skildringer af krige,« siger Mathilde. Og Jimmy følger op:

	»I Afghanistan kan du ikke se din fjende, du kan ikke se, om du bliver beskudt og lige pludselig er der en vejsidebombe.«

	»Netop derfor må motivet gerne se lidt roligt ud. roen er dog ikke et udtryk for virkeligheden. Man ved jo, at soldaterne kan gå fra den største idyl til det værste blodige mareridt,« siger Mathilde med et lidt højere toneleje end før. Jimmy kan godt forstå ideen med at underspille krigen – »gøre den uhyggelig på den der latente måde,« som Mathilde udtrykker det. Men om folk skal huske krigen så pæn som på maleriet, er Jimmy usikker på.

	»Jeg synes, billedets udtryk er overraskende positivt. Der er håb i det billede. Det er først inde bag håbet, at der ligger en djævel på lur – man ved ikke, hvad der sker, og man frygter, det hele går op i røg. Sådan har jeg det med den krig. Og med Afghanistan,« siger Jimmy Solgaard.

