Farcen om ’Suverænen’ fortsætter
I et svarskrift til Københavns Byret afviser kunstneren Thomas Skade-Rasmussen Strøbech at betale sin bankgæld under henvisning til,  at han ikke længere eksisterer. Han mener, han tabte retten til sin identitet, da landsretten sidste år frifandt forfatteren Helge Bille Nielsen for at have ’stjålet’ hans liv
Thomas Skade-Rasmussen Strøbech afviser at betale sin bankgæld under henvisning til, at han ikke længere eksisterer.


 »Nu ejer Gyldendal mit liv,« sagde en tydeligt oprørt Thomas Skade-Rasmussen Strøbech i marts sidste år kort efter at have modtaget Østre Landsrets dom i en af de mest kontroversielle og principielle litterære sager i dansk retshistorie.
Dommen slog i korte træk fast, at man gerne må skrive om andres liv i en roman uden at spørge om lov. Derfor havde forfatteren Helge Bille Nielsen og forlaget Gyldendal loven på deres side, da de i 2008 udgav romanen Suverænen, der indeholder billeder og detaljerede oplysninger om Thomas Skade-Rasmussen Strøbech, viderebragt uden dennes samtykke og imod hans vilje.
En anden mands opfindelse
Blandt andet på grund af de store sagsomkostninger har Strøbech siden været i alvorlige pengeproblemer — men i et svarbrev til Københavns Byret afviser han nu at betale den bankgæld, Danske Bank har stævnet ham for, med den begrundelse, at gælden ikke er stiftet af ham, men af den fiktive ’Thomas Skade-Rasmussen Strøbech’, som retten jo har slået fast er Helge Bille Nielsens opfindelse.
»Da Østre Landsret i sin dom af 17. marts 2011 har afgjort, at ’Thomas Skade-Rasmussen Strøbech’ er fiktiv og alene opfundet af forfatteren Helge Bille Nielsen, må eventuelle søgsmål henvises til forfatteren og dennes forlag Gyldendal,« skriver Strøbech i sit svarskrift og fortsætter:
»Den Thomas, som her svarer, kan således ikke bringes til ansvar for handlinger, som hans tabte identitet har begået. Dette er den logiske konsekvens af Østre Landsrets dom. «
Som bilag har han vedlagt en opsummering af landsrettens dom og en artikel om sagen fra Information med titlen: »Nu ejer Gyldendal mit liv.« Han henviser til, at stævningen i stedet sendes til Helge Bille Nielsen og Gyldendal som »ansvarshavende indehavere af ophavsretten til ’Thomas Skade-Rasmussen Strøbech’«.
Selv har Strøbech fralagt sig sit navn og underskriver kort og godt brevet: ’Thomas’.

