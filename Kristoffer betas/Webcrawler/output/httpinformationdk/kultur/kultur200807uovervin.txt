De uovervindelige (1987)



 Brian De Palmas gangsterdrama om kvartetten, der knaldede Al Capone i forbudstidens gennemkorrupte Chicago er veleksekveret og bundsolid underholdning. En stor del af historiens dynamik skyldes holdets sære sammensætning. Gruppens leder, den ihærdige idealist Eliot Ness, spilles af en ung og skarp Kevin Costner, som dog må finde sig i, at Sean Connery stjæler filmen med sin på en gang muskuløse og melankolske præstation som den garvede gadebetjent Malone - ham med den berømte "hvis han (Capone) trækker en kniv, trækker du en pistol. Hvis han sender en af dine mænd på hospitalet, sender du en af hans i lighuset"-monolog. Filmens suspensespækkede klimaks er et mesterligt iscenesat opgør på en bred trappe på en togstation, hvilket, som enhver fuldblodsfilmnørd vil vide, samtidig er De Palmas hyldest til Sergei Eisensteins klassiker Panserkrydseren Potemkin fra 1925. 
De uovervindelige. Instruktion: Brian De Palma. Manuskript: David Mamet. Kan fås som dansk dvd fra Paramount

