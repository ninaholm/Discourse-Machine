Krimiernes tro og overtro
Krimigenren er ofte kritisk over for tro og overtro. Grunden er, at krimiens vigtigste våben er efterforskningens metoder og opklaringens overblik. Men en række skandinaviske forfatter er begyndt at interessere sig for tro og overtro


Jeg blev i Informations tillæg om krimier (17. marts) citeret for, »at der vil komme en kraftig strømning inden for den mere metafysiske krimi med fokus på både tro og overtro«. Dette ledte i artiklen til, at Danmarks krimiaficionado nummer et, Bo Tao Michaëlis, kunne møde dette »med stor skepsis«.Det er naturligvis fint at møde mit udsagn med stor skepsis, eftersom jeg også selv gør dette. Jeg blev nemlig i nogen grad fejlciteret. Mit fokus i den i artiklen omtalte bog, Mord og metafysik, er, at der er sket en vækst i antallet af krimier, som fokuserer på tro og overtro. Men dette er for det første nok sket, fordi krimien selv har været i kraftig vækst.For det andet kommer artiklens vinkel til at sammenblande begreberne metafysik, tro og overtro, der er beslægtede begreber, men det er på ingen måde det samme. Derfor bringer jeg i dette indlæg en specificering af min bogs hovedargument.Den vestlige krimis udvikling sker i takt med det moderne samfund. Det moderne samfunds grundholdning er kritisk over for tro og overtro og mener, at sekulariseringens idealer langsomt vil fjerne grundlaget for at tro på noget åndeligt.Senest har en række religionssociologiske undersøgelser dog vist, at flertallet af skandinaver ikke er holdt op med at tro. Troen har bare forandret sig fra at rette sig mod en institutionaliseret Gud til i stedet at acceptere tilstedeværelsen af løs åndelighed eller spiritualitet.Moderniteten har indskrænket sig. Den levner nu plads til en fornyet form for tro, der omtales som den tredje reformation. Når krimien har været bundet til moderne idealer, og når disse er under indskrænkning, begynder krimien at interessere sig for tro og overtro.Kritikken af mit udsagn lyder i artiklen, at ’to-tre svaler gør ingen sommer«. Men i min bog opruller jeg en hel svaleflok, der tyder på, at varmen er på vej. Populære forfattere som f.eks. Johan Theorin, Arne Dahl, A.J. Kazinski, Peter Høeg og Håkan Nesser skriver krimier, der i høj grad viser en stærk interesse for tro og overtro.Om det bliver en kraftig strømning, er naturligvis svært at spå om. Jeg kan blot registrere, at en række svaler svæver på krimiens himmelstrøg. Flere er på vej.Kim Toft Hansen er studieadjunkt, Aalborg Universitet, og forfatter til bogen ’Mord og metafysik’
