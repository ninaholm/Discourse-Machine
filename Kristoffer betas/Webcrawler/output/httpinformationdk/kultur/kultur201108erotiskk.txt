Har du erotisk kapital?
Catherine Hakim har redegjort for sine tanker om udseendets og den seksuelle karismas magt i en artikel i Prospect Magazine, hvorfra følgende citat er taget:


 »De økonomiske fordele ved at være fysisk og socialt tiltrækkende kan være ganske store. Især inden for markedsføring, public relations, tv, advokatvirksomhed samt for skuespillere, sangere og dansere. Men fordelene ved et godt udseende rækker videre: Personer, der arbejder i de bedre betalte dele af den private sektor, vil typisk være mere attraktive end dem, som arbejder i den offentlige sektor eller i non-profit-sektoren. Høje og attraktive mennesker er mere tilbøjelige til at finde ansættelse inden for jura eller bankvirksomhed. Men det bliver værre endnu for de knap så pæne og de knap så høje. Godt udseende mennesker tjener 10-15 procent mere end de gennemsnitligt udseende, som så til gengæld tjener 10-15 procent mere end de almindeligt udseende eller grimme. De høje tjener mere end de lave, og de overvægtige har en indtjening på 10 til 15 procent under gennemsnittet. Statistiske analyser viser, at denne skønhedspræmie i grunden slet ikke handler om snedigt skjulte forskelle i intelligens, socialbaggrund eller selvtillid. Undersøgelser af advokater viser, at der med et godt udseende altid medfølger en præmie, som kan variere i størrelse, men ikke skyldes arbejdsgiverdiskrimination. Den mest attraktive kan tjene 12 procent mere end den utiltrækkende og har 20 procent større chance for at blive partner i advokatfirmaet, fordi de er mere effektive til at trække nye klienter til.
De smukke tjener mere
Der viser sig ligefrem at være en 25 procentpoints forskel i den gennemsnitlige indtjening mellem de utiltrækkende og attraktive minoriteter. Denne effekt kan være lige så stor som afstanden mellem at have kvalifikationer fra en videregående uddannelse og slet ingen kvalifikationer, om end den rangerer et godt stykke under intelligens som påvirkende faktor for livssituationen.
Interessant nok betyder dette, at den erotiske kapital vil være et særligt vigtigt aktiv for personer med ringere intellektuelle evner og kvalifikationer. I Brasilien ses investering i kosmetisk kirurgi som en fornuftig måde at komme frem på i en kultur, hvor udseende og sensualitet har stor betydning. En undersøgelse fra 2009 viste, at en fjerdedel af de britiske teenagepiger synes, det er vigtigere at være smuk end klog.
Om man kan lide det eller ej, er erotisk kapital i dag højt værdsat som økonomisk og menneskelig kapital.
Læs artiklen her: www.prospectmagazine.co.uk/2010/03/have-you-got-erotic-capital

