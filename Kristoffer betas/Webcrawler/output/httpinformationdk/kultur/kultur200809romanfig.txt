Romanfigur anklager forfatter for litterært identitetstyveri
Udgivelsen af romanen ’Suverænen’ kan føre til en usædvanlig retssag mellem hovedperson og forfatter


 I sidste uge udkom Das Beckwerks nye roman, Suverænen. Nu overvejer bogens hovedperson at lægge sag an mod forfatteren for litterært identitetstyveri.
"Det viser sig, at hele min person, inklusive barndomserindringer, er blevet bragt på bogform. Det er jo ikke bare et lille rejsebrev, der er tale om. Det er sgu det hele. Navns nævnelse på barndomskammerater og så videre. Og det er altså at gå for vidt. Nu vil jeg undersøge mulighederne for en retlig efterprøvning," siger den ikke fuldstændig fiktive figur.
Bogen Suverænen, som fejden handler om, fortæller historien om idealisten Rasmussens rejse til USA. På den ene side er denne Rasmussen en fiktiv figur. Men på den anden side gemmer der sig, som Information kan berette i dag, et virkeligt, om end noget diffust, menneske bag figuren. Nemlig performancekunstneren Thomas Altheimer, der for tiden opholder sig i Wien.
Altheimer er ikke begejstret for, at en anden end han selv fortæller hans historie, forklarer han i dagens Information. Og efter han nu er blevet gjort opmærksom på sagen, og danske venner har refereret bogens indhold over telefon, er han endnu mindre begejstret.
"Det er en absolut aggresiv kolonisering af mit liv og virke", siger han og erklærer, at han allerede har kontaktet en advokat, der er gået i gang med at læse romanen.
Nielsen vil på sin side ikke kommentere det mulige sagsanlæg, før han har talt med sin advokat.

