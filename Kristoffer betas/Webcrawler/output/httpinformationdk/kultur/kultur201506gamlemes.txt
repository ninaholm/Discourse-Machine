De gamle mestre triumferede i Stavanger
Topalov og Anand gik til tops, mens Magnus Carlsen floppede fælt


I skak er der ikke noget, der hedder hjemmebanefordel. Tværtimod kan det at spille i eget land vise sig at være et handicap. Forventningspresset er kolossalt, og der er ingen dommere til at tilkende et tvivlsomt straffespark eller annullere et vellykket forsøg fra modstanderen for offside. Men &rsquo;hjemmebanebagdelen&rsquo; var kun den ene af årsagerne til, at den norske verdensmester Magnus Carlsen floppede fælt i Stavanger, hvor turneringen Norway Chess udgjorde den første etape i nyskabelsen Grand Chess Tour.Forklaringen på fiaskoen skal findes i en utrolig afslutning på nøglepartiet i første runde, hvor Carlsen havde hvid mod den bulgarske eksverdensmester Veselin Topalov. Partiet udviklede sig normalt helt frem til den dramatiske finale. Efter en lige stilling i midtspillet begyndte nordmandens positionelle kværn at male, og Topalov kom i alvorlige vanskeligheder. Han mistede en bonde, og efter 60 træk havde man denne situation på brættet:Hvid kan ikke alene glæde sig over sin merbonde på b7. Sorts udsatte konge på f7 giver ham en række giftige muligheder, og faktisk mener min computer, at 61. Lc4+ ville vinde partiet forceret for verdensmesteren. Ville Carlsen se det? Han tænkte og tænkte, og mens alle &ndash; i hvert fald alle nordmænd &ndash; der fulgte partiet online, fortvivlet stønnede &raquo;træk dog nu, mand!&laquo;, løb tiden ud for verdensmesteren. En flov Carlsen måtte efterfølgende erkende, at han ikke havde styr på reglerne for betænkningstiden &ndash; han havde regnet med et tillæg ved træk 60, der bare ikke var der. Topalov havde i en tabt stilling fået et gratis point forærende, og det gav ham et boost i resten af turneringen. Han spillede som i ungdommens vår og var inden sidste runde et halvt point foran en anden eksverdensmester, inderen Vishy Anand, der også havde været flyvende. De to skulle mødes i sidste runde i en sand finale, hvor Topalov havde hvid og bekvemt sikrede sig førstepladsen efter følgende lidet ophidsende træk:1.d4 Sf6 2.c4 e6 3. Sf3 d5 4. Sc3 Lb4 5. Lg5 h6 6. Lxf6 Dxf6 7.e3 0&ndash;0 8. Tc1 dxc4 9. Lxc4 c5 10.0&ndash;0 cxd4 11. Sxd4 Ld7 12. Db3 Sc6 13. Sxc6 Lxc3 14. Txc3 Lxc6 15. Lb5 Ld5 16. Lc4 Lc6 17. Lb5 Ld5 18. Lc4&ndash;og remis ved trækgentagelse. Denne mildest talt fade forestilling varede under en halv time!Dermed blev facit i Norway Chess: 1. Topalov, Bulgarien, 6,5 points 2. Anand, Indien, 6 p. 3. Nakamura, USA, 6 p. 4. Giri, Holland, 5,5 p. 5. Caruana, USA (tidligere Italien), 4 p. 6. Vachier-Lagrave, Frankrig, 4 p. 7. Carlsen, Norge, 3,5 p. 8. Grischuk, Rusland, 3,5 p. 9. Aronian, Armenien, 3 p. 10. Hammer, Norge, 3 p.Turneringen vil blive husket for Topalovs triumf, men i lige så høj grad for Carlsens flop. Han må være blevet rystet over det helt unødvendige nederlag i første runde og overså i resten af turneringen kombinationer, han normalt nærmest ser i blinde. I sidste runde kunne han mod feltets agterlanterne, Jon Ludvig Hammer, med en gevinst have nået hæderlige 50 procent, men blev decideret udspillet af sin landsmand og måtte indkassere en ny bolle.Den uventede sløje præstation koster da også Carlsen hele 23 points på den løbende verdensrangliste, hvor han dog stadig indtager førstepladsen med et tal på 2853. Både Anand og Topalov er rykket gevaldigt frem og ligger begge på 2816, mens Nakamura har 2814 på fjerdepladsen.Næste etape i Grand Chess Tour 2015, skakspillets svar på Tour de France, finder sted fra den 21. august til den 3. september i Saint Louis, Missouri, USA. Carlsen beholder naturligvis sin VM-titel, indtil den såkaldte kandidatturnering senere på året skal vise, hvem der bliver hans næste udfordrer. Men Stavanger har vist, at den 24-årige nordmand langtfra er usårlig. Og ulvene må have fået færten af det.
