Soldaten som sølle stakkel
I radio-dokudramaet fandt journalisten Mikkel Clausen formen til at fortælle historien om traumatiserede krigsveteraner, der ikke turde tale i dybden til citat. Han vil løfte det tæppe af pænhed, som lægger sig over medieverdenen, når et land er i krig
Freelancejournalisten Mikkel Clausen har i alt skrevet tre korte radiodramaer om unge danske krigsveteraner. De er samlet i serien 'De kom hjem'. De tre dramaer er baseret på interviews med amerikanske soldater, mens billedet her viser danske soldater inden afrejse til Irak.


 Når soldaterne i lejren må bruge Sanne, stiller obersten sin M96-riffel uden for sit telt.
»Du kan sige, det var en form for rød lampe. Når geværet var der, var den røde lampe tændt, og der var ledigt, og når det var væk, var den slukket, og så var der altså optaget derinde,« siger han til journalisten.
Obersten fortæller historien om sin affære med en ung kvindelig soldat i en dansk lejr i en krigszone. De finder sammen efter et raketangreb på lejren. Hun har en kæreste derhjemme, men er bange og søger tryghed. Og efterhånden som affæren skrider frem, lykkes det obersten at få hende med i en række stadig mere grænseoverskridende seksuelle lege, der ender med, at hun prostituerer sig selv.
Da han taler med journalisten, er han for længst kommet tilbage til Danmark, og nye soldater er flyttet ind i lejren.
Af og til stiller journalisten et spørgsmål. Og vi hører ham også interviewe Sanne.
Det lyder som en radiodokumentar. Men vi plejer ikke at høre den slags historier fra krigen. Og det er heller ikke nogen dokumentarudsendelse. Det er dokudrama, indtalt af skuespillere. Men det ligger tæt op ad virkeligheden, understreger Mikkel Clausen, der har skrevet manuskript og instrueret.
»Jeg lægger ikke fingrene imellem. Det er så brutalt og tragisk, som krig nogle gange er. Jeg siger ikke, det altid  er sådan. Men jeg ved, det nogle gange er sådan,« siger han.
Stakler, ikke helte
Freelancejournalisten Mikkel Clausen har i alt skrevet tre korte radiodramaer om unge danske krigsveteraner. De er samlet i serien De kom hjem. Den er netop blevet sendt på P1 og P2 og kan fortsat podcastes på DR's hjemmeside.
Fælles for de tre dramaer er, at de handler om soldater, der er blevet ødelagt af krig. De er ikke helte. De er stakler.
»Det er en side af krigen, som vi ikke hører ret meget om. Det er som om, der lægger sig et tæppe af pænhed henover medieverdenen, når et land er i krig. Ingen ønsker at udstille sit eget lands soldater på en negativ måde,« siger Mikkel Clausen og fortsætter:
»Jeg mener, medierne skal være bidske. De skal grave i tingene, også når emnet er ubehageligt. Men jeg tror, journalister får sympati  for soldaterne. Derfor lægger de bånd på sig selv, og  derfor hører folk ikke om, hvordan nogle soldater ender med at være fuldstændig sølle, voldelige og paranoide.«
Journalistens instinkt
Alle tre dramaer er baseret på interviews med amerikanske soldater.
I 2008 tog Mikkel Clausen til New York for at lave en Temalørdag til DR2 om 'Den amerikanske drøm'. Han blev hængende i byen og rapporterede om præsidentvalget til Radioavisen og DR2-Udland.
En aften var han med en ven i byen. På en bar faldt vennen i snak med en ung amerikansk Irak-veteran, der fortalte nogle brutale historier om livet som soldat under den krig, han havde været med i. Men da Mikkel Clausen sagde, at han er journalist og spurgte, om han måtte få hans telefonnummer, var svaret et meget kategorisk nej. Det kunne under ingen omstændigheder lade sig gøre.
»Det er interessant, tænkte jeg. Det er nok mit journalistiske instinkt, der slog til,« siger Mikkel Clausen.
Han kontaktede en række organisationer for amerikanske krigsveteraner og opbyggede efterhånden et stort netværk blandt unge soldater, der havde været udsendt i Irak og Afghanistan.
Angst for optagelse
Når han interviewede dem første gang for at få et overblik over deres historie, fortalte mange om, hvordan krigsdeltagelsen havde givet dem store psykiske problemer, og hvordan de selv og deres kammerater både under og efter udsendelsen opførte sig afstumpet og voldeligt.
Men det næste interview, hvor Mikkel Clausen ville optage, hvad de sagde, blev sjældent til noget. Soldaterne dukkede ikke op eller aflyste.
»Det bekræftede mig i, at der var en historie i det her,« siger Mikkel Clausen.
Han mener, at han ved det første interview på en vis måde fangede soldaterne med paraderne nede. Men tanken om, at den næste samtale ville blive optaget, gjorde dem bevidste om, at de skulle fortælle i detaljer om deres oplevelser.
»For nogles vedkommende skyldtes frygten, at de stadig var i militæret og ikke måtte udtale sig. Men det var også meget tydeligt, at mange af dem havde så dybe traumer, at de ikke kunne få sig selv til at tale om, hvad de havde været ude for,« siger Mikkel Clausen.
Det efterlod ham med en mængde barske, rørende historier om unge krigsveteraner. Men han kunne ikke lave de radioindslag, han havde forestillet sig, fordi han ikke havde de nødvendige optagelser og i mange tilfælde ikke kendte alle detaljerne i historierne.
Krig gør sindssyg
Dokudramaet blev løsningen. Skuespillere spiller soldaterne, der fortæller deres historie til en journalist spillet af Mikkel Clausen selv. Og ved således at benytte radiodokumentarens formsprog, kunne Mikkel Clausen fortælle historierne på en måde, der understreger, at de ligger tæt op ad virkeligheden, mens han samtidig kunne konstruere de handlingselementer, som manglede.
»De store linjer i afsnittene er fuldstændig i overensstemmelse med virkeligheden. Men jeg har opfundet den lim, der binder det hele sammen,« siger han.
Desuden valgte han, at radiodramaerne skulle handle om danske soldater, for at serien skulle appellere mere til danske lyttere.
»Erfaringerne er fra en amerikansk virkelighed, men de stemmer overens med en dansk virkelighed,« siger Mikkel Clausen, der læste alt, hvad han kunne finde af materiale om danske krigsveteraner, før han besluttede at skifte de amerikanske soldater ud med danske.
»Rigtig mange af de her soldater lider af posttraumatisk stresssyndrom. Og det er universelt. Krig er sindssygt, og krig gør sindssyg. Det er min erfaring. Og så er det lige meget, hvor man kommer fra,« siger han.
Solgte sig for 100 dollar
Historien om Sanne og obersten bygger på to interviews, som Mikkel Clausen lavede i New York.
Det ene var med en tidligere soldat, der fortalte om den base i Irak, han havde været på, hvor en af hans kvindelige kolleger begyndte at prostituere sig for 100 dollar i timen.
Det andet interview var med en ung kvindelig soldat, der havde haft et hemmeligt forhold til en af sine overordnede, mens hun var udsendt i Afghanistan. Hun fortalte om, hvor stressende det var for hende at undgå at blive opdaget og om, hvordan hun led af posttraumatisk stresssyndrom og depression, efter hun var kommet hjem.
Aftalen var at lave et grundigt interview tre dage efter deres indledende samtale, men det blev aldrig til noget. Hun ringede grædende og sagde, at hun havde fået tilbagefald af angst og depression, og at hun ikke kunne overskue at gå i detaljer med sine oplevelser i et båndet interview.
»De to historier satte jeg sammen til én. Sanne skabte jeg på baggrund af den kvindelige soldat, og jeg opdigtede detaljerne om hendes møde med obersten og deres seksuelle lege. Oberstens karakter opfandt jeg ud fra mit generelle billede af militærpersoner,« siger Mikkel Clausen.
Brændemærket
Obersten i dokudramaet gør det forbi med Sanne et par uger, før de skal hjemsendes. I løbet af deres forhold er hun blevet stigende neurotisk, og det skræmmer ham.
Da hun kommer hjem til Danmark, flytter hun tilbage til sin kæreste. Men det fungerer ikke. Hun er angst og deprimeret, men kan ikke holde til at skulle fortælle kæresten om, hvad der er foregået.
Efter hun er flyttet for sig selv, hjemsøges hun af drømme om obersten.
»Som om han har lavet et brændemærke i mig, som jeg ikke kan få til at gå væk,« forklarer hun til journalisten.



