Gratis entré på statens kunstmuseum sløjfes
Siden indførelse af fri entre, har museet haft en fremgang i besøgstallet på 50 procent


 Voksne danskere skal igen til lommerne, hvis de vil besigtige herlighederne på Statens Museum for Kunst i København. I hvert fald hvis det står til regeringen, der ønsker den gratis entré droppet for alle andre end børn og unge på næste års
finanslov.
Entréindtægterne skal blandt andet gå til en række andre museer, herunder Arbejdermuseet i København og Den Gamle By i Aarhus, fremgår det af regeringens finanslovforslag.
Manden bag indførelsen af de gratis glæder, Konservatives Brian Mikkelsen, kalder beslutningen »ualmindelig dum«.
»Da vi for seks år siden indførte den gratis entré, så vi jo straks en eksplosion i antallet af besøgende, som ellers ikke normalt kom på museer,« siger den tidligere kulturminister til Ritzau.
Siden indførelse af fri entre, har museet haft en fremgang i besøgstallet på 50 procent.
»Det er en meget stor udfordring, at vi nu selv skal tjene 10,4 millioner kr. i entréindtægter årligt. Vi skal ændre hele vores måde at tænke og arbejde på. Vores organisation er indrettet på fri entre. Nu skal vi bl.a. ændre hele vores markedsføring og vores indgangsforhold,« siger Karsten Ohrt, direktør for Statens Museum for Kunst, til Berlingske.
Kulturminister Uffe Elbæk, der i disse dage er i Venedig, er heller ikke glad for beslutningen:
»Der er tale om en samlet vurdering. Vi har skullet spare nogle penge, og det her har været – set i min optik – vores mulighed for at lave en afbalanceret finanslov på kulturområdet. Vi står over for en økonomisk udfordring, og vi har måttet foretage en kraftig prioritering. Jeg ved, at det vil give museet en række problemer, og jeg vil sammen med museets ledelse kigge på, hvordan man klarer det,« siger Uffe Elbæk til Berlingske.

