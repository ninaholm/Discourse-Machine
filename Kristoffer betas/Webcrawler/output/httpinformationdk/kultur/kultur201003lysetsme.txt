Lysets mester stråler i London
For første gang i 26 år udstilles den danske kunstner Christen Købkes værker i Storbritannien.  Og denne gang får han endda sin egen udstilling
Christen Købke døde efter at have brugt fire år af sit liv på et maleri ud fra skitser fra en dannelsesrejse til Italien, der skulle have været adgangs-billetten til Kunstakademiet og en mere økonomisk solid tilvæ-relse. Her er det et af tårnene på Frederiksberg Slot.


 LONDON - 'Lysets mester' kaldes han. Og fra i dag indtil den 13. juni vil han stråle i Londons National Gallery, der bliver det første ikke-danske museum nogensinde til at arrangere en monografisk udstilling af den danske guldaldermaler Christen Købkes værker. I alt 48 af hans malerier er udlånt fra forskellige danske og udenlandske museer og samlet i museets Sunley Room - et centralt rum lige inden for den majestætiske hovedindgang. Meget passende eftersom dronning Margrethe er udstillingens protektor og i går mødte op for at åbne den.
»Sunley-rummet bliver som regel brugt til mindre, men vægtige udstillinger. Man kan slet ikke undgå at se den. Vi regner med, at omkring 100.000 besøgende vil se Købkes værker,« siger den forventningsfulde gæstekurator, David Jackson, der er professor i skandinavisk og russisk kunsthistorie ved Leeds Universitet.
Jackson håber, at den danske malers moderne stil, samt billedernes evne til at indfange og glæde betragteren, vil øge briternes interesse for den danske malers historie og samtid.
»Vi har valgt at fortælle historien gennem de steder, han boede. Dvs. hans tid på Kastellet, hvor han boede som barn og ung, hans tid på Kunstakademiet, i huset på Blegdammen. De steder blev hans motiver. Han fandt sin inspiration på dørtærsklen,« fortæller Jackson, mens han leder Informations korrespondent forbi værker som »Udsigt til gården ved bageriet i Kastellet«, »Udsigt fra Dosseringen ved Sortedamssøen mod Nørrebro« og et senere billede af trappen op til malerens studie i hans fars hus på Blegdammen ved Sortedamssøen.
Kort liv
Købkes korte liv, der endte med hans død af lungebetændelse som kun 37-årig, udspandt sig i en tid, hvor den danske kulturelle scene talte navne som Hans Christian Andersen, Steen Steensen Blicher, B.S. Ingemann, Søren Kierkegaard og Adam Oehlenschläger for ikke at tale om Købkes tutor, maleren C.W. Eckersberg, maleren Johan Thomas Lundbye og skulptørerne Hermann Ernst Freund og Bertel Thorvaldsen.  Tiden, de levede og skabte deres værker i, var præget af statens bankerot i 1813 og afgivelsen af Norge til Sverige efter Napoleonskrigene i 1814, men også af statens genopblomstring og fornyelse af den nationale stolthed. Der var i 1830'erne en efterspørgsel efter 'nationalromantiske billeder' af landets nationale monumenter, forklarer David Jackson. På opfordring af den indflydelsesrige kunsthistoriker Niels Laurits Høyen kaster Købke sig over malerier af Frederiksborg Slot.
»Men Christen Købke tager ikke rigtig den nationalromantiske ide til sig. Han maler et enkelt billede af hele slottet i aftenlys, men i hans øvrige billeder ser vi kun en lille del af taget, et tårn, eller slottet set fra en mærkelig vinkel. Det ligner et moderne kunstværk for os i dag, og det var meget vovet og modigt for hans tid,« siger David Jackson.
Endte på lavpunkt
Måske af samme grund slog Købke aldrig rigtig igennem. Hans meget fotografiske portrætter er primært malet som gaver til venner eller af familiemedlemmer, og trods enkelte bestillingsopgaver, fik han aldrig sin malervirksomhed til at indbringe helt nok til at forsørge sin kone, og de to børn der fulgte.
»Verden bankede ikke på Købkes dør for at bestille portrætter. I dag synes vi, de er fantastiske, men det lykkes ham aldrig at leve af sin kunst. Købke og hans kone boede hos malerens forældre det meste af livet,« forklarer David Jackson.
Christen Købkes korte liv endte på et kunstnerisk lavpunkt. Købke døde efter at have brugt fire år af sit liv på et maleri ud fra skitser fra en dannelsesrejse til Italien mellem 1838 og 1840, der skulle have været adgangsbilletten til Kunstakademiet og en mere økonomisk solid tilværelse. I stedet blev værket »Parti af Marina Piccola på Capri« forkastet.
»Købke forsøgte at tvinge sig selv ind i en rolle, som han ikke passede ind i,« forklarer David Jackson.
»Han havde fået ind i sit hoved, at han skulle være en traditionel akademisk maler. Høyen sagde, at Købke ingen fantasi havde. Det skulle forstås på den måde, at han ikke var særlig god til at male noget ud fra hukommelsen og de flere år gamle skitser fra Italien. Til gengæld var han en utrolig god illustrator af moderne liv, scener han havde foran sig.«
Det er disse scener, David Jackson nu håber vil begejstre et britisk - og internationalt - publikum.
»Det fortjener han,« siger kuratoren.
»Jeg tror, at folk vil falde for det æstetiske i hans billeder. For 26 år siden havde National Gallery en udstilling af danske guldaldermalerier, hvor Købkes »Udsigt mod Nørrebro« var varemærket. Og den husker folk stadigvæk.«

Udstillingen 'Christen Købke: Danish master of light' kan ses indtil 13. juni 2010 på National Gallery, Sunley Room,Trafalgar Square i London. Fri entre. Fra 5. juli til 3. oktober 2010 kan udstillingen ses på National Galleries of Scotland i Edinburgh

