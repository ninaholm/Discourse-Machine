De kan få en Bodil ...
’Melancholia’ og ’En familie’ fører årets kapløb


 Da Filmmedarbejderforeningen torsdag samledes for at finde nominerede til Bodil-priserne for de bedste film og skuespilpræstationer i 2011, var der ikke færre end seks nomineringer til Lars von Triers dommedagsdrama, Melancholia og fem nomineringer til Pernille Fischer Christensens familiedrama, En familie. Begge film blev nomineret i kategorien Bedste Danske Film, og på skuespilfronten blev Kirsten Dunst nomineret for sin hovedrolle i Melancholiaog Kiefer Sutherland, John Hurt, Charlotte Gainsbourg og Charlotte Rampling for deres biroller i Triers film.
Jesper Christensen og Lene Maria Christensen blev begge nomineret for deres hovedroller i En familie, mens Anne Louise Hassing blev nomineret for sin birolle i filmen. De øvrige nominerede i kategorien Bedste Kvindelige Hovedrolle var Frederikke Dahl Hansen for Frit fald og Emma Sehested Høeg for Magi i luften. Nomineret som Bedste Kvindelige Birolle blev, ud over Anne Louise Hassing, Charlotte Rampling og Charlotte Gainsbourg, Paprika Steen for SuperClásicoog Anne Sofie Espersen for Frit fald.
Nomineret som Bedste Mandlige Hovedrolle blev, ud over Jesper Christensen, Nikolaj Lie Kaas for Dirch og Anders W. Berthelsen for SuperClásico. De fik i mandlig birolle-kategorien selskab af Pilou Asbæk for En familie, Lars Ranthe for Dirch, David Dencik for Værelse 304 og altså John Hurt og Keifer Sutherland, begge for Melancholia.
Nomineret som Bedste Danske Film blev Melancholia, En familie, Heidi Maria Faissts Frit fald, Ole Christian Madsens SuperClásico og Martin P. Zandvliets Dirch. I kategorien Bedste Danske Dokumentarfilm nominerede man Mads Brüggers Ambassadøren, Christoffer Guldbrandsens Præsidenten, Anne Wivels Svend, Omar Shargawis 1/2 revolution og Christian Sønderby Jepsens Testamentet. Vinderne af årets Bodil-priser bliver afsløret ved Bodil-uddelingen lørdag den 3. marts 2011, hvor der også bliver uddelt en pris til årets bedste filmfotograf og en Sær-Bodil og en Æres-Bodil.
Se de nominerede i kategorierne Bedste Amerikanske og Bedste Ikke-amerikanske film på bodilprisen.dk

