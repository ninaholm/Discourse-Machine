Hvad drømmer du om?
Studiestarten er både de store forventninger og de nagende bekymringers tid. Bunkevis af nye medstuderende, men hvem bliver jeg venner med? Spændende nye fag, men kan jeg følge med? Og ikke mindst spørgsmålet: har jeg valgt rigtigt? Information har snakket med otte nye studerende
 Kristian Morck Lohmann


 Oscar Rothstein, Idéhistorie på Aarhus Universitet
– Hvad glæder du dig mest til som studerende?
»Til at få sat hjernen i gang og lære noget igen efter et års pause. Det har været tiltrængt med et sabbatår, men nu ser jeg frem til at blive en del af et studiemiljø, der forhåbentlig er mere selvstændigt og voksent end de tidligere år i skolesystemet.« 
– Hvad frygter du mest?
»At flytte til Aarhus efter 20 år i København. Jeg frygter det måske ikke ligefrem, men jeg tænker meget på, hvordan det bliver at flytte hjemmefra til en ny by og skulle etablere en ny omgangskreds. Sådan noget tager jo tid.«
– Hvad drømmer du om at kunne udrette med dinuddannelse?
»Jeg vil gerne være journalist i et internationalt miljø og kunne leve af at skrive fra en base i udlandet. I mit sabbatår var jeg fodboldtræner i Mozambiques hovedstad Maputo og blev meget fascineret af kontrasterne der. Man kan gå 200 meter fra et storcenter, og så er man i slummen, hvor folk bor i blikskure, og der ligger døde rotter i gaden. Det gav mig lyst til at læse en kandidat i afrikastudier, så nu starter jeg på idéhistorie for at få et bredt akademisk fundament først. Jeg vil gerne fortælle nogle af de mange historier fra det afrikanske kontinent, der sjældent bliver fortalt. Og så vil jeg gerne skrive om fodbold som kulturjournalistik og ikke som sport, og vise folk, at det handler om meget mere end fodboldkoner og spillerløn.«
Katrine Aarup Houlberg, Religionsvidenskab på Aarhus Universitet
– Hvad glæder du dig mest til som studerende?
»At dykke ned i et emne og fokusere på en særlig interesse. I gymnasiet vidste man lidt om meget, men på studiet kommer jeg til at lære meget om ét afgrænset felt. Jeg er ikke specielt religiøs, så studievalget handler meget om at få udvidet min horisont og lære om religion i et samfundsfagligt perspektiv.«
– Hvad frygter du?
»Jeg frygter, at niveauet er for højt, eller at jeg bliver hægtet af på grund af det akademiske sprog og for meget læsestof. Og så er jeg lidt spændt på at flytte fra Aalborg til Aarhus, så jeg håber selvfølgelig, at der er et godt fællesskab på studiet.«
– Hvad drømmer du om at kunne udrette med din uddannelse?
»Jeg drømmer om at arbejde inden for en humanitær organisation, der hjælper med at bygge bro mellem kulturer og religioner. Der er så mange konflikter, der bunder i religion, så jeg vil gerne bidrage til at skabe løsninger på tværs af dem.«
Kristian Morck Lohmann, Økonomi på Aarhus Universitet
– Hvad glæder du dig mest til som studerende?
»At komme ud og starte et helt nyt liv. Nyt hjem, nye mennesker, ny by, ny hverdag. Hvis man ville, kunne man blive til en helt ny person! Det der med at lave en kop kaffe med læsegruppen, grille ved åen og blive en del af foreningslivet på studiet.«
– Hvad frygter du?
»Mangel på tid. Det bliver svært at skulle prioritere mellem de ting, jeg godt kan lide og skære ned på tiden til fodbold, byture eller de gamle venner. For jeg vil i hvert fald ikke starte ud med at nedprioritere studiet.«
– Hvad drømmer du om at kunne udrette med dinuddannelse?
»Det lyder nok dumt, men det, jeg rigtig gerne vil, er at have en masse penge. Kunne hjælpe min familie og være økonomisk uafhængig. Jeg skal ikke være Bill Gates eller arbejde 120 timer om ugen, det skal ikke udelukke et socialt liv. Men jeg synes, Elon Mosk er sej. Han har grundlagt SpaceX og hjælper menneskeheden ved at forske i rummet og massetransport.«

