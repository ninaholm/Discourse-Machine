Putin og frygtens sorte hul
Formlen for at redde ethvert diktatur er velafprøvet og universel: Skab en fjende, start en krig – vi er kastet tilbage i Sovjetunionens epoke, da løgnens herredømme var uindskrænket
Det tager tid at blive mentalt bevidst om, at vi lever i en førkrigstid – ikke en efterkrigstid. Det mentale skifte har russerne gennemført, men europæerne sakker agterud.


 Jeg husker, at jeg som barn i et populært tidsskrift om rumforskning læste om sorte huller. Og jeg husker, hvor meget det skræmte mig. Tanken om, at vores verden kunne blive suget ind i disse forsvindingspunkter et eller andet sted ude i verdensrummet, blev ved med at nage mig. Indtil jeg forstod, at universets sorte huller var så langt væk fra os, at vi befandt os uden for deres rækkevidde.
Ikke desto mindre er et sort hul nu alligevel begyndte at hive og trække i en verden tæt på os. Hullet har allerede suget huse, veje, biler, fly, mennesker – ja, hele lande til sig. I dag er Rusland og Ukraine slugt af dette sorte hul. Og nu er det i gang med at suge Europa til sig, for øjnene af os alle.
Det sorte hul findes ikke ude blandt fjerne galakser. Det findes i sjælen hos en meget ensom, aldrende mand. Dette sorte hul udgøres af hans frygt.
Tv-billederne af Saddam Husseins, Hosni Mubaraks og Muammar Gaddafis omstyrtelse var foruroligende budskaber, som skæbnen tilsendte ham fra eksotiske lande. Siden kastede protestmarcher, der samlede hundredtusinder i Moskva, skygger over hans indsættelsesceremoni og signalerede forestående fare. Den ukrainske præsident Viktor Janukovitjs hovedløse og skandaløse flugt tidligere på året fik alarmklokkerne til at kime endnu stærkere: Hvis ukrainerne kunne vælte deres slæng af herskere, ville dette sætte et kedeligt eksempel for deres store brodernation.
Formlen for at redde et diktatur
Vladimir Putins selvopholdelsesinstinkt gik straks i gang. Formlen for at redde et diktatur er universel: Skab en fjende, start en krig. Krigstilstanden er regimets livseliksir. En nation i patriotisk ekstase kan da blive et med sin ’nationale leder’, mens eventuelle afvigere kan hænges ud som ’landsforrædere’.
For vores øjne blev russisk tv omskabt fra at være redskab for underholdning og misinformation til et krigsophidsende masseødelæggelsesvåben. Journalister blev en særlig komponent i arsenalet, måske den vigtigste – vigtigere end selv missiler. Det ønskede verdensbillede tog form i en zombificeret nations besmittede sind: ’Ukrainske fascister førte krig for at udslette den russiske verden efter ordre fra Vesten.’
»Der findes ingen russiske soldater på Krim,« meddelte Vladimir Putin i foråret med et skævt grin til en undrende verdensoffentlighed. I Vesten kunne ingen begribe det: Hvordan kan han fortælle så åbenlyse løgne lige op i ansigtet på sin nation? Men nationen opfattede det ikke som løgne: Vi forstår udmærket det hele, men at narre fjenden er ikke en synd, snarere en dyd. Kendsgerningen – at russiske soldater vitterligt befandt sig i Krim – blev da også siden påberåbt med stolthed!
Vi er tilbage i sovjettiden; vi er tilbage til dengang, da løgnenes herredømme var uindskrænket. Vores regering har genoptaget den tids sociale kontrakt med nationen, som vi levede efter i årtier: ’Vi ved, vi lyver, og at I lyver, og vi fortsætter med at lyve for at overleve.’ Generationer voksede op under denne sociale kontrakt. Disse løgne kan end ikke kaldes en synd: Magtens overlevelse, magtens livskraft er koncentreret i dem. Regeringen blev bange for sin egen nation, hvilket er grunden til, at den løj. Og nationen deltog på sin side selv i disse løgne, fordi den frygtede regeringen. Løgnene blev et middel til overlevelse i et samfund bygget på vold og frygt.
I fascisternes sold
Men vold og frygt kan ikke alene forklare så altomfattende løgne.
Hvordan kan f.eks. faderen til den russiske faldskærmssoldat, der mistede begge ben i Ukraine, skrive følgende på Facebook: »Min søn er soldat; han fulgte ordrer, og derfor handlede han ret, uanset hvad der er sket med ham, og jeg er stolt af ham.«
Faderen holder tanken på afstand om, at hans søn drog af sted for at slå ihjel blandt et broderfolk og blev invalideret – ikke for at forsvare sit fædreland imod virkelige fjender, men på grund af en KGB-obersts paniske frygt for at miste sin magt og på grund af ambitionerne hos den klike af tyve, der sværmer om hans trone. Hvordan skulle han kunne se i øjnene, at det er hans fædreland selv, der er aggressoren, og hans søn, der er i fascisternes sold? Men nej, moderlandet er altid på det godes side, og dette er grunden til, at når Putin lyver sin nation op i ansigtet, ved alle nok, at han lyver, og han ved, at alle ved dette. Men vælgerne er enige i hans løgne.
Putin fortæller vestlige politikere åbenlyse løgne lige op i deres ansigter og betragter derpå deres reaktion med levende interesse og ikke uden vellyst, så meget nyder han deres forvirring og hjælpeløshed. Han ønsker, at Kijev skal vende tilbage på knæ som en fortabt søn til imperiets faderlige omfavnelse. Han er sikker på, at Europa nok vil fnyse af harme, men i sidste ende vil falde til ro og overlade Ukraine til den broderlige voldtægt. Han tilbyder Vesten at slutte sig til løgnene i hans sociale kontrakt. Alt hvad Vesten behøver at gøre er at sige, at Putin er fredsmager, og acceptere alle betingelser i hans fredsplan.
Viljen til krig
Vestlige stater påtvinger Rusland sanktioner i det spinkle håb, at de økonomiske trængsler vil få russerne til at harmes over deres regime og presse dem til at ty til aktive protester. Ak, det er et forfængeligt håb. Russerne har et ordsprog: ’Slå dine egne, så vil andre frygte dig’. Det er svært at forestille sig regeringsembedsmænd i Berlin eller Paris dekretere et tilsvarende forbud mod import af fødevarer, som Rusland har. Begge nationer ville koge over i indignation allerede samme dag!
Stik modsat er det i Rusland. Her styrker et sådant skridt herskerens allerede skyhøje popularitetstal. Putin forstår udmærket forskellen på den magt, han selv nyder godt af, og magten i de europæiske demokratier. Demokratiske regeringer skal stå til ansvar over for deres vælgere og over for, hvordan fremtiden vil bedømme dem. I et diktatur derimod er det den enkeltes ansvar at parere ordre. Hver diktator håber på udødelighed, men da dette er umuligt, er han rede til at trække alle dem, han foragter, med sig ned i et hul. Og han foragter alle – både sit eget folk og alle andre.
Putin ved, at Vesten ikke kan krydse den røde linje, han selv for længst har krydset og ladt bag sig. Den røde linje er viljen til at gå i krig. Det er svært for den menneskelige bevidsthed at gå fra efterkrigstid til førkrigstid. Masseinformationsterror har i Rusland hjulpet russerne til at gennemføre dette mentale skifte. Desuden befinder Rusland sig allerede i en tilstand af krig, en uerklæret krig mod Vesten. Kister med faldne russiske soldater er begyndt at ankomme til russiske byer fra Ukraine. Men Europa sakker agterud; Europa nyder stadig helst sin afslappede førkrigsfred.
Europæerne har ikke gjort sig klart, hvilken ny virkelighed der er sat ind. Lad os dog være i fred, synes de at tænke. Lad os vende tilbage til alt, som det var før: job, gas, fred! At levere våben til Ukraine kommer ikke på tale! Man kan ikke starte en væbnet konflikt i atomalderens epoke på grund af en eller anden by ved navn Mariupol! Skulle verden omkomme i en katastrofe, bare fordi Ukraine vil være en del af Europa? Det er bare, fordi amerikanerne vil sætte os op imod russerne! Det er alt sammen de amerikanske imperialisters og europæiske bureaukraters skyld! Til hvad nytte skal vi indføre sanktioner, som også vil skade os? Franskmændene var rede til at gå på gaden for at protestere mod det amerikanske pres, der tvang dem til at opgive salget af Mistral-krigsskibe til Rusland. Moskva beskytter jo bare sine interesser i Ukraine! Og måske er det faktisk en slags fascister, der er kommet til magten i Kijev? Det er muligt, at det begyndte som en folkeopstand, men derefter overtog en nazijunta. Så hvorfor støtte dem og kæmpe imod Rusland? Putin tilbyder jo fred! Og fred er dét, vi ønsker!
Det sorte hul vokser
Putins kalkuler har vist sig at være korrekte: Der er større sandsynlighed for, at borgerne i de vestlige stater, der er skræmt af økonomiske problemer og faren for krig, vil vælge nye regeringer, der udskifter Putins fjender med mere medgørlige politikere, end for, at russerne vil begynde at protestere på grund af forarmelse og stigende fødevarepriser.
Putin har tilbudt Europa sin sociale kontrakt. Og med hver ny person, der er villig til at acceptere den, vil det sorte hul vokse og ekspandere. Det er nødvendigt at indse det: Efterkrigstidens Europa ligner allerede førkrigstidens Europa.
© Mikhail Sjiskjin og Information.
Oversat af Niels Ivar Larsen

