Skrev Mette med usynligt blæk?
Når medieverdenen måler pik, har man svært ved at huske på dem, som ingen har
Ligestilling? Hvorfor var kvinderne nærmest fraværende ved Informations jubilæum? Enten har kvindelige journalister konsekvent skrevet deres navn med usynligt blæk, eller også måler medieverdenens mænd simpelthen pik, når de uddeler priser eller skriver bladhistorie.


 Hvad har Mette Fugl, Karen Jespersen og Maria Marcus til fælles? De har alle sammen skrevet for Information. Det har den gamle venstrefløjsforkæmper Bente Hansen og litteraten Pil Dahlerup også, ligesom Weekendavisens bogredaktør Anna Libak, og Brian Mikkelsens spindoktor Sandy French og journalisterne Kirsten Jakobsen, Anni Pape og Ulrikke Moustgaard. Og hvorfor føler jeg sådan en trang til at opremse nogle af alle de dygtige damer, som på et tidspunkt har haft deres gang på nærværende dagblad?
Såmænd fordi avisen glemte dem alle sammen, da den fejrede bladets 65-års fødselsdag. I jubilæumsudgaven havde man ellers interviewet større og mindre journalistiske navne, som havde en fortid på bladet, men ud af 23 interviewede var der kun tre kvinder. Vibeke Sperling, Pia Fris og Hanne Dam.
Det er ikke fordi sådan en prioritering er noget særsyn. Da Bjørn Bredal sidste år udgav sin store bog om Politiken, havde han glemt både Nikoline Werdelin og de fleste kvindelige skribenter, og da tænketanken Cevea uddelte deres idealistpris, var kun en enkelt ud af de 10 nominerede en kvinde  - upåagtet at netop idealistbranchen tiltrækker kvinder som fluer.
Måler pik
Alligevel blev jeg forstemt, da jeg bladrede igennem selvfejringen af Dagbladet Information grundlagt af mandfolket Outze, flankeret af en hær af ranke mænd, som siden da har stået vagt om avisens fornemme idealer. Dagens leder hed til overflod »Tillykke gamle dreng«.
Jeg blev forstemt, fordi jeg kun kunne komme i tanke om to forklaringer på, at kvinderne var væk: Enten at kvindelige journalister konsekvent har skrevet deres navn med usynligt blæk, og at deres byline derfor er forsvundet ud af avisen, selv om de har fyldt den op med nyheder, baggrundsartikler, klummer og anmeldelser. Eller at medieverdenens mænd simpelthen måler pik, når de uddeler priser eller skriver bladhistorie, og derfor overser de journalister, som af naturlige årsager ikke har en.
Og jeg blev forstemt, fordi jeg har læst 10.000 artikler om kvindernes manglende chefstillinger og bestyrelsesposter og hørt eksperterne forklare fænomenet med kvindernes lange barsel, deres uanstændige tilknytning til hus og hjem og deres katastrofale mangel på selvtillid og vilje til magt. Og det er alt sammen gode og relevante forklaringer, helt sikkert.
Men da jeg den 4. maj fejrede fødselsdag for Outzes gamle avis, som i skrivende stund leder med lys og lygte efter en ny chef, kunne jeg ikke lade være med at spekulere på, om man var ved at overse et par kvalificerede kvindelige kandidater i den proces. Det virkede ærligt talt ret sandsynligt, når man stod med en jubilæumsudgave af avisen, hvor redaktionen kun havde kunnet komme i tanke om tre tidligere kvindelige ansatte, som avisen kunne være stolt af.

