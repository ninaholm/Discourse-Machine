Mig og Gonzo



 »Her har Information virkelig fundet sig en mærkesag, der rykker!«
Sådan skrev en læser, muligvis lidt sarkastisk, i kommentarfeltet under den leder, som David Rehling og Dagbladet Informations filmredaktør, Christian Monggaard, i fællesskab skrev om filmselskabet Walt Disneys beslutning om ikke at lade den nye Muppet-film, The Muppets, få dansk biografpremiere.
Det kan da også undre, at så velrenommeret en filmkritiker som Christian Monggaard kaster sig ind i kampen for Muppets, Jim Hensons skøre dukker, der var populære for snart 30 år siden. Spørgsmålet er, om redaktøren, der lige er blevet 40, krampagtigt forsøger at holde fast i sin barndom, i takt med at han bliver ældre.
»Min alder er sagen uvedkommende,« siger Christian Monggaard, da Information ringer til ham for at få en kommentar.
»Det er typisk, at et tabloidmedie som Information stiller så useriøst et spørgsmål. Det handler om vores fælles kulturarv og om Walt Disneys ansvar for at gøre den kulturarv tilgængelig for os alle sammen.«
— Men filmen kommer jo på dvd og Blu-ray til sommer …
»Ja, men det er slet ikke det samme som at se den i biografen. Nej, en god film skal ses på et stort lærred i en mørk biografsal sammen med andre mennesker.«
— Som larmer med slikposer og popcorn og sms’er hele tiden …
»Nå ja, sådan er der måske nogle få mennesker, der opfører sig, men det …«
— Og der er alligevel ikke nogen, der kan huske, hvem de der fjollede hånddukker er … Fonzie, Ginzo, Miss Porky og den der vissengrønne tudse.
»De hedder altså Fozzie, Gonzo og Miss Piggy, og Kermit er en frø … Og jo, det er der. Jeg har talt med mange mennesker, som stadig er helt vilde med Muppets, og hvis børn også er vilde med dem …«
— Er det rigtigt, at du har en 80 centimeter høj Gonzo-dukke derhjemme?
» … hvor ved du det fra?«
— Så er det altså rigtigt. Sover du med ham om natten?
»Hvad mener du med det? Selvfølgelig gør jeg ikke det. Jeg samler filmlegetøj og … nu lægger jeg altså på!«

