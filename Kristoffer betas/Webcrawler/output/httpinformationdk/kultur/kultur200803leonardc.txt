Leonard Cohen til Århus og København



 En af verdens mest roste sangskrivere og sangere Leonard Cohen kommer til sommer til både Århus og København. Sammen med sit 12 mandsorkester kan han opleves på Rosenborg Eksercerplads i København den 5. juli og i Rådhusparken i Århus den 6. juli. 
Canadiske Cohen har i mere end fire årtier været en af de mest betydningsfulde sangskrivere. Siden debutalbummet fra 1967, Songs of Leonard Cohen med numre som "Suzanne" og "Sisters of Mercy" er det blevet til en række anmelderroste album. Sidste år udkom albummet Blue Alert i samarbejde med sangerinden Anjani. Længe før pladedebuten var Leonard Cohen en anerkendt digter og forfatter. 
Utallige kunstnere fra både ind- og udland har gennem årene fortolket hans sange.
/Ritzau

