Burde ’1864’ have været filmet i Danmark?
Store dele af DR's tv-serie om krigen i 1864 er blevet optaget i Tjekkiet med brug af billig tjekkisk arbejdskraft. Det møder kritik fra både en dansk filmproducent og to politiske ordførere. Med 100 mio. danske statskroner i ryggen burde DR være forpligtet til at holde produktionen på dansk grund – til gavn for danske filmarbejdere, mener de
 Pilou Asbæk i tv-serien ’1864’.


 Når Ole Bornedals stort anlagte DR-serie om krigen i 1864 får premiere på søndag, vil scenerne med de blodige slag ikke udspille sig mellem danske statister i landskabet omkring Sønderborg – men derimod med tjekkisk arbejdskraft på en mark nord for Prag. Trods en særbevilling fra Folketinget på 100 mio. kr. er hele 52,5 mio. kr af tv-seriens samlede budget på 173 mio. kr. blevet brugt i Tjekkiet, hvor omkostningerne er billigere end herhjemme. Det får den danske filmproducent Regner Grasten til at kalde DR’s dispositioner for »hamrende umoralske«:
»DR har en særlig forpligtelse til at støtte dansk film ved at lægge sine produktioner i Danmark. Det er i mine øjne en samfundsforpligtelse, der er helt indiskutabel,« siger han.
Den danske filmproducent er bekymret over, om man for at spare penge på den korte bane er med til at sætte et velfungerende dansk produktionsapparat i stå på den lange bane.
»Det er meget kortsigtet kun at tænke i billige produktionsomkostninger her og nu. Jo flere filmproduktioner, vi lægger ud, jo færre dygtige filmarbejdere bliver der jo tilbage i Danmark – og vi har allerede store, seriøse problemer med at skaffe filmhold nok til vores produktioner,« siger Grasten, der selv har optaget både Tarok og Hvidsten Gruppen på dansk jord med danske filmarbejdere.
»Men om nogle år kan også vi blive tvunget til at flytte vores produktioner ud, for der er snart ingen til at lave dem herhjemme længere. Og der burde DR jo gå forrest som public service-station.«
– Er det ikke et lidt protektionistisk synspunkt at forfægte i en branche, der om nogen opererer på et globalt marked?
»Det er jo et valg, man må træffe. Hvis man vil have en national filmproduktion, så bakker man op om den, og hvis man ikke vil, så lægger man sine produktioner udenlands. Det er meget enkelt, synes jeg.«
Vigtigt for filmmiljøet
På Christiansborg bakker både Enhedslisten og Dansk Folkeparti op om den danske filmproducents kritik.
»Når man har fået så mange penge til at producere en dansk tv-serie, som DR har, så synes jeg, det er noget rod, at man tager så mange af dem til Tjekkiet og bruger så mange af dem,« siger Enhedslistens kulturordfører Jørgen Arbo-Bæhr, der vil tage spørgsmålet om DR’s hjemlige produktionsforpligtelser med sig til de kommende filmforligsforhandlinger.
»Det danske filmmiljø er afhængigt af, at der bliver optaget film og tv-serier i Danmark. Vi har alt for mange arbejdsløse filmarbejdere, fordi alt for mange produktionsselskaber udnytter, at det er billigere at optage i udlandet,« siger Arbo-Bæhr.
– Får du ikke et problem med arbejdskraftens frie bevægelighed, hvis du vil sikre, at produktionen af danske serier skal foregå i Danmark?
»Jo, selvfølgelig kan der være nogle problemer med det, men hvis vi kan lave en aftale med producenterne i Danmark, så tror jeg, det er den bedste måde at sikre sig, at der også fremover er arbejde til dygtige danske filmarbejdere her i landet,« siger han.
Dansk Folkepartis kulturordfører Alex Ahrendtsen mener ligeledes, at DR’s optagelser til 1864 burde have fundet sted på dansk grund. Dels fordi det er her i Danmark, at det »autentiske landskab er«, som han formulerer det, og dels fordi det ville have været til fordel for det danske produktionsmiljø.
»Det er jo et miljø, som på grund af faldende indtægter har det svært for tiden – og i sådan en situation kan det ikke nytte noget, at DR lægger en betydelig del af sine optagelser i udlandet. Det svækker det danske filmmiljø og styrker kun det tjekkiske,« siger han.
–Er det ikke bare et onde, vi må leve med? Hvis vi fortsat vil have store flotte danske produktioner, må vi vel også acceptere, at noget af produktionen ryger til udlandet ...
»Det kommer jo an på, hvad man vil. Der er ingen tvivl om at Bornedal har haft en amerikansk Hollywood-produktion i baghovedet, da han lavede denne serie. Men det er jo et kunstnerisk valg, om man vil det store udstyrsstykke eller ej,« siger Alex Ahrendtsen, der personligt vil arbejde for, at der bliver gjort tydeligere rede for produktionsvilkårene i kommende, lignende aftaler.
»Vi er blevet klogere af det her. Vi må for fremtiden sørge for at få skrevet ind, at den slags produktioner så vidt muligt skal foregå i Danmark,« siger han.
Skal holde niveauet
I Film- og tv-arbejderforeningen (FAF) har sekretariatschef René Høyer Jørgensen generelt forståelse for, at man af kreative hensyn kan blive nødt til at lægge produktioner eller dele af produktioner ud til andre lande. Men han har mindre forståelse for, hvis det alene sker af finansielle årsager – og under alle omstændigheder bør man sikre sig, at der følger dansk arbejdskraft med.
»Og her tænker jeg ikke bare på instruktører og skuespillere, men også på alle de filmarbejdere, der arbejder bag kameraet. Det er en nødvendighed for, at danske filmarbejdere kan udvikle sig, og at vi kan sikre, at der fortsat er et godt dansk filmmiljø,« siger han.
Kulturdirektør i DR Tine Smedegaard Andersen har »sympati for« synspunktet om, at man i udgangspunktet bør optage »så meget som muligt« i Danmark.
»Men jeg synes også, det er vigtigt, at vi sikrer, at danske seere bliver præsenteret for noget, der holder niveau. Der er jo stor konkurrence fra udenlandske producenter med masser af penge i ryggen, og det bliver man nødt til at holde sig for øje, når man diskuterer disse ting.«
Hun understreger samtidig, at det ikke kun er af økonomiske grunde, man har valgt at flytte produktionen ud af landet.
»De store slagscener er en vigtig del af serien, og dem var vi nødt til at optage i Tjekkiet, hvor man modsat herhjemme er gearet til store produktioner og har plads til dem. Så det er vigtigt at sige, at det først og fremmest handlede om fysisk plads. Men det er samtidig rigtigt, at det også ville være blevet dyrere at optage herhjemme,« siger Tine Smedegaard, der ikke kan sætte præcise tal på, hvor meget produktionen ville være blevet fordyret, hvis den alene havde været henlagt til Danmark – men hun anslår i omegnen af »30-50 procent«.
– Så hvis vi vil have den store kunst med de imponerende panoramaer og voldsomme slagscener, så må vi samtidig sluge, at man lægger dele af produktionen uden for landets grænser?
»Jeg synes, det er vigtigt at holde fast i seriens ambition om at skabe et stort historisk drama. Vi har de senere år vænnet seerne til et meget højt niveau, og det forpligter.«
– Du mener ikke, at DR har en særlig forpligtelse til at støtte det danske filmmiljø ved så vidt muligt at lægge produktionen herhjemme og bruge danske filmarbejdere?
»Jo, men det er netop det lille ’så vidt muligt’, som er vigtigt her. Der har været masser af dansk arbejdskraft på 1864-produktionen, både skuespillerne og instruktøren er dansk, men for at få serien op på det niveau, som et moderne publikum kræver, måtte vi tage beslutningen om at flytte dele af produktionen ud.«
– Men nu er det jo ikke bare ’dele’ af produktionen, I har flyttet...
»Det var en klar ambition fra instruktørens side, at kampscenerne skulle være så realistiske som overhovedet muligt. Det skulle føles som at være der selv. Man skulle blive klar over, hvad det ville sige at være i den krig. Og den ambition koster altså noget.«
– I kunne ikke bare have skruet ned for ambitionerne?
»Det synes jeg ikke. For de høje ambitioner er samtidig forudsætningen for, at vi kan nå ud til så mange danskere som muligt.«
Det er ikke første gang, at DR’s 1864-produktion bliver udsat for kritik. For godt et år siden blev DR og Miso Film, der står for produktionen, beskyldt for social dumping i forbindelse med brug af ni tjekkiske filmarbejdere, der arbejdede i Danmark under dårligere vilkår end deres danske kolleger. Film- og tv-arbejderforeningen (FAF) gik efterfølgende ind i sagen og fik lavet en aftale, som betød, at tjekkiske filmarbejdere blev sikret samme løn- og arbejdsvilkår som danske.
Kulturminister Marianne Jelved (R) understregede ved den lejlighed, at DR i sit samarbejde med andre underleverandører naturligvis skal overholde »alle relevante lovgivninger, relevante overenskomster og arbejdsretlige regler og sædvaner«.
Information ville gerne have spurgt ministeren om, hvorvidt DR også har en forpligtelse til at støtte det danske filmmiljø ved at henlægge sine produktioner til Danmark. Det har hun ikke ønsket at svare på.
I en tidligere version af artiklen skrev vi, skrev vi, at DR har brugt halvdelen af sit samlede budget på dramaserien 1864 på optagelser i Tjekkiet. Det er ikke korrekt. Ud af de 173 mio. kr. blev de 52,5 mio. kr. brugt i Tjekkiet. Information beklager fejlen.

