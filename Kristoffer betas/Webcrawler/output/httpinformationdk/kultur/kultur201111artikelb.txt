Denne artikel bør læses på lokum
Danskerne er en nation af lokumslæsere. To tredjedele af os bærer hver dag blade og bøger med ud på det lille rum, og mange mænd betegner endda toilettet som et fristed. Men hvad siger sociologien, lægevidenskaben og litteraturen om fænomenet? Og kan det passe, at lokumslæsning ligefrem er sundhedsskadeligt? Information trækker i snoren og tegner et rids af lokumslæsningens kulturhistorie


Hver dag, når naturen kalder, stikker forfatteren Klaus Rifbjerg et tidsskrift under armen og trisser ud på toilettet. Han holder af at sidde herude på porcelænskummens kant og læse, indtil roen sænker sig, og benene begynder at sove. Det er, siger han, en del af hverdagens koreografi.»For mig er der et stort element af hygge i det. Men selve stolgangen, som det vist hed i gamle dage, er trods alt det vigtigste, så den koncentrerer jeg mig først og fremmest om. Så må det andet lort så at sige komme bagefter.«Klaus Rifbjerg står langt fra alene med sin tilbøjelighed. En undersøgelse, Wilke sidste år lavede for nyhedsbureauet Newspaq, viste, at hele 65 procent af alle danskere betegner sig selv som lokumslæsere. Langt de fleste læser aviser, magasiner og ugeblade, mens et mindretal bruger tiden på at tjekke mobiltelefon eller spille computerspil. Men hvorfor har vi brug for at lave andet end det nødvendige, når vi går på toilettet?Spørger man forfatteren Peter Adolphsen, er der ingen tvivl: I en stresset hverdag er toilettet blevet det moderne menneskes sidste fristed.»Når der er så meget lokumslæsning, er det, fordi det er et af de få refugier, man har i sin hverdag, hvor man kan være alene. Hvis man har en chef, der råber, og en familie, der larmer, har man af og til brug for bare at sætte sig ud på lokummet med sin avis og få et pusterum,« siger forfatteren, der selv har været passioneret lokumslæser, siden han som 10-årig begyndte at læse Salmonsens leksikon med bukserne nede om knæene. Hver dag slæbte han et nyt bind med sig ud på toilettet, og hver dag bar hans far det tilbage på reolen igen.»Nogle gange lister jeg derud, selv om jeg egentlig slet ikke skal på wc,« siger Ole Knudsen, der er redaktør på Gyldendal og medforfatter til Lokumsbogen, som siden 1999 er blevet solgt i mere end 200.000 eksemplarer. Også han betegner toilettet som et socialt asyl, der tiltrækker ikke mindst den mandlige del af befolkningen.»Jeg har i årenes løb spurgt mange, om de læser på toilettet, og selv om det måske ikke er empirisk validt, så er det næsten kun mænd, der siger, at de gør det. Min egen far tog også altid avisen med på tønden, og min farfar havde et fast ritual med at læse sin post derude,« siger Ole Knudsen, der blev overbevist om behovet for at lave Lokumsbogen, efter han endnu engang havde siddet og læst en af de finske varedeklarationer på bagsiden af en shampoo-flaske. Det er især den unyttige viden og de kuriøse trivia, vi efterspørger, når vi låser døren til det lille rum — for som han siger: »Man sidder jo ikke og læser Ulysses på toilettet.«Men det burde man måske. For paradoksalt nok er det netop i James Joyces litterære klassiker fra 1922, man finder et af litteraturhistoriens bedst kendte eksempler på lokumslæsning. I en af romanens maleriske passager går karakteren Leopold Bloom på wc, og fordi han har hård mave, medbringer han et romanhæfte til at abstrahere fra den forestående smertelige proces.»Han læste roligt, holdt stadig igen, første spalte, gav efter, men gjorde modstand, og begyndte på den anden. Midtvejs svandt hans sidste modstand og han lod tarmen tømme sig roligt, mens han læste, blev ved med at læse tålmodigt, den lette forstoppelse fra i går var helt forsvundet. Håber den ikke er for stor, kunne få hæmorroider igen. Nej, lige tilpas. Sådan. Ah!«Litteratur og afføringDe litterære eksempler på lokumslæsning er legio. Allerede i middelalderen bemærkede den anonyme forfatter til The Life of St Gregory, at toilettet i borgtårnet tilbød den perfekte ensomhed for »uafbrudt læsning«; og i 1700-tallet berettede den britiske statsmand og diplomat Lord Chesterfield om en mand, der fornuftigt brugte sin tid på »det nødvendige hus« til at arbejde sig igennem Horats' forfatterskab. Ingen har dog skrevet mere passioneret om toilettet som læsesal end den amerikanske forfatter Henry Miller. Faktisk gik han så langt som til i fuld alvor at anbefale særlige toiletter til læsning af særlige forfattere. Rabelais burde for eksempel læses under ydmyge forhold, mente han, og foreslog mere konkret »et almindeligt landtoilet, et lille udhus i majsmarken med et halvmåneud-snit af lys, der kommer gennem døren.«Lektor i litteraturhistorie fra Aarhus Universitet Steen Klitgaard Povlsen har tidligere skrevet om forholdet mellem litteratur og afføring og fremhæver Marcel Prousts På sporet af den tabte tid som endnu et eksempel på litterær lokumslæsning. I en passage i begyndelsen af første bind låser fortælleren sig inde på »det lille rum« og oplever her for første gang, hvordan litteraturen folder sig ud for ham.»Han opdager så at sige litteraturen på lokummet. Lokummet bliver et rum, hvor han kan trække sig tilbage fra verden og være sig selv — herunder læse og komme frem til den fordybelse og tankevirksomhed, som også i overført forstand kan virke rensende,« siger Steen Klitgaard Povlsen.Sammenstillingen af lort og litteratur er da også i bredere forstand en ofte brugt metafor for den del af forfattervirksomheden, som handler om at forvandle tanker til papir. Flere forfattere sammenligner skriveprocessen med en fordøjelsesproces, og forestillingen har sågar givet anledning til en isme: antropofagismen. Begrebet, som direkte oversat betyder menneskespisning, blev opfundet af den brasilianske digter Mario de Andrade i trediverne og bygger på en forestilling om, at man som forfatter må fortære sine litterære forbilleder og skide dem ud igen, efter man har forholdt sig aggressivt nedbrydende til dem. Ifølge Klaus Rifbjerg er det ikke nogen urimelig sammenligning.»Selve skriften kan godt ses som en form for afføring, altså noget man befrier sig selv for. Man skal tømme sig, når man skriver, og give efter for det, der presser sig på og vil ud. Og det kræver ro og ensomhed, hvis det skal gøres rigtigt. Det gælder om at skabe sig selv et rum at være i, hvor ingen andre kan trænge ind,« siger han.En lægelig forklaringLige så velbeskrevet lokumslæsningen er i litteraturen, lige så ubeskrevet er den i de medicinske fagbøger. I 2009 udkom den første større videnskabelige undersøgelse af fænomenet, da Dr. Ron Shaoul publicerede en artikel om israelske mænds toiletvaner i tidsskriftet Neurogastroenterology &amp; Motility. Shaoul fandt blandt andet, at smitterisikoen er minimal, da de fleste lokumslæsere — hvoraf to tredjedele er mænd og ofte funktionærer — hovedsageligt læser derhjemme og i deres egne bøger. Til gengæld er riskoen for fysis-ke følgeskader stor. Den danske overlæge og&nbsp;ekspert i mave-og tarmlidelser Dennis Raahave fra Helsingør Hospital mener ligefrem, at de langsommelige toiletvaner er en af hovedårsagerne til, at mange unge mænd i dag døjer med hæmorider.Forklaringen er, at hullet i toiletbrættet strækker endetarmsåbningen ud i en akavet og belastende position, som skaber blodansamlinger i tarmen, der til sidst kan udvikle sig til smertefulde hæmorider. Når mange af os alligevel bliver siddende på tønden længere tid end nødvendigt, handler det ifølge Dennis Raahave hverken om sociale refugier eller fristeder, men om simpel biologi. Som han sidste år forklarede det for gratisavisen Urban:»Efter overstået afføring stimuleres lykkecentrene i hjernen. Derfor bliver toilettets sæde et behageligt sted at opholde sig.«Ifølge overlægen bør et toiletbesøg maksimalt tage mellem 30 og 60 sekunder, men mange mænd bruger over 10 minutter på det lille rum, og det er en dårlig vane: »Det er normalt for gravide at få hæmorider, da fosterets pladsbehov kan gøre forholdene trange i endetarmen. Men der er lige så mange unge mænd som kvinder, der lider af hæmorider, og det viser, at mange mænds toiletvaner bør ændres.«Pis og papirMen det er ikke sådan lige at ændre på flere hundrede års kulturelle mønstre. De første eksempler på toiletlæsning går helt tilbage til 1500-tallets Europa, hvor de rige rutine- mæssigt tog en bog med sig på toilettet og rev siderne ud til at tørre sig med. Så sent som i 1700-tallet skrev den franske filosof og forfatter Voltaire i et spydigt brev, forklædt som en høflig gestus: »Kære hr., jeg sidder i Husets mindste Stue med Deres Brev foran mig, snart er det bag mig.«I 1857 kunne rigtigt toiletpapir købes for første gang i USA, og nogle år senere nåede konceptet til Europa. Men papiret kom aldrig til at fortrænge bøgerne fra toilettet.Uffe Østergård er professor ved Copenhagen Business School og har tidligere skrevet om toilettets kulturhistorie i en videnskabelig forelæsningsrække fra Det lærde Selskab i Aarhus. Han understreger, at toiletbesøg i mange år var en fælles foreteelse, og at lokummets nuværende status som socialt refugium derfor er en relativ ny opfindelse.»De første separate toiletrum opstod først i 1500-tallet, og dengang var de stadig placeret udenfor, så det var ikke et sted, man sad længere end højst nødvendigt,« siger han.Faktisk var det helt frem til Solkongens tid almindelig kutyme, at man besørgede i al offentlighed.»Vi ved fra overleveringer om livet på Versailles i 1600- og 1700-tallet, at der lugtede fælt af pis og lort, fordi de residerende forrettede deres nødtørft i spande, som stod bag gardinerne på slottet. Det har ikke været særligt lækkert efter vores begreber — og det var også derfor, de brugte så meget parfume på den tid,« siger Uffe Østergård.Opfindelsen af privathedFør lokumslæsningen kunne blive et kulturelt massefænomen, skulle to udviklinger dog først finde sted. For det første skulle vandklosettet opfindes og finde udbredelse — det skete i Danmark fra begyndelsen af 1880'erne — og for det andet skulle individualismen og forestillingen om privathed rodfæstes i de europæiske befolkninger. Tilsammen medførte dette store forandringer for arkitekturen og boligindretningen, ikke mindst i husets mindste rum.»Fra 1880'erne og frem begynder toiletterne gradvist at flytte op i lejlighederne, og de placeres i separate rum med lys og varme i modsætning til tidligere tiders kollektive retirader, hvor man sad side om side med naboen og vendte verdenssituationen. Fra nu af sidder man i stedet lunt og godt i enrum indendøre og uden nogen at snakke til, og så må man jo underholde sig selv,« siger Uffe Østergaard.Og det er så det, vi gør — underholder os selv med bøger og blade. Forfatteren Svend Åge Madsen har ligefrem en blok og en kuglepen liggende på begge sine badeværelser for det tilfælde, at forklaringens lys skulle slå ned i ham dér.»Jeg har godt nok aldrig fået nogle store geniale indfald derude, men af og til kommer der lige en smart formulering, og så er det om at fange den, mens man kan,« siger han.Forfatteren Kirsten Hammann har derimod ikke meget at bidrage med til emnet. Som hovedparten af landets kvinder praktiserer heller ikke hun den latrinær-litterære disciplin — som hun skriver i en uddybende mail: »Jeg ordner det, jeg skal, ret hurtigt.« I telefonen fra Århus tilføjer Svend Åge Madsen lakonisk:»Og så tror jeg vist heller ikke, vi kan klemme meget mere ud af dét emne.«
