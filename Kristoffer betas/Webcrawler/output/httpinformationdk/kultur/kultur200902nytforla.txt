Nyt forlag vil tilbage til rødderne
To erfarne forlagsredaktører, der sidste år forlod L&R;, har stiftet et helt nyt forlag. C&K; Forlag vil vende tilbage til de traditionelle forlagsdyder og sætte den personlige kontakt mellem forfattere og forlæggere i højsædet. Det er der brug for, mener de
Charlotte Jørgensen og Karsten Nielsen har sikret sig opbakning fra flere etablerede forfatternavne, og C&K Forlag er stiftet i kompagniskab med en af de senere års største forlagssucceser, Hr. Ferdinand.


 Konkurrencen på det danske forlagsmarked skærpes dag for dag. I går meldte endnu en seriøs spiller sig på banen. C&K Forlag, hedder det nye forlag, der har to af Danmarks mest erfarne skønlitterære forlæggere som bagmænd. 
Charlotte Jørgensen og Karsten Nielsen forlod begge Lindhardt og Ringhof sidste efterår med den begrundelse, at de ikke kunne finde sig til rette i den nye struktur. Den indebar blandt andet, at tre selvstændige skønlitterære redaktioner blev lagt sammen til en. 
Med oprettelsen af det nye forlag ønsker de to tidligere L&R-redaktører nu at skabe et nyt alternativ. Ambitionen er at udgive de bedste danske og nordiske forfattere inden for skøn- og kulturlitteratur. Forlaget har allerede skaffet sig opbakning fra flere etablerede forfatternavne, og også på pengesiden er man dækket ind. Forlaget er nemlig stiftet i kompagniskab med en af de senere års største forlagssucceser, Hr. Ferdinand, der har tjent styrtende med penge på blandt andet at udgive Dan Browns Da Vinci Mysteriet. I C&K får Charlotte Jørgensen og Karsten Nielsen imidlertid den bestemmende indflydelse.
"Jeg ønsker ikke at kommentere de reelle økonomiske forhold, men det vigtigste er, at vi ejer majoriteten i forlaget, og at det derfor også er os, der bestemmer," siger Karsten Nielsen.
Tilbage til start
Mens forlagsbranchen i stigende grad konsoliderer sig og søger sammen i større enheder, er ideen bag C&K en anden, forklarer han.
"Vi ønsker at komme tilbage til det mere traditionelle forlæggeri, hvor vi selv er med i hele processen - fra manus til salget i boghandlen," siger han.
C&K kan ikke konkurrere med de store forlag på økonomisk muskelmasse og markedsføringsbudgetter, men vil i stedet forsøge at tiltrække etablerede og nye forfattere ved at tilbyde dem noget, de store forlag har svært ved at honorere: opmærksomhed.
"Det er min erfaring, at der på de store forlag let sker en forskydning fra det redaktionelle og over på salg og marketing. På et lille forlag kan man bedre sikre forfatterne at de redaktører, som sidder med deres bøger, også brænder for dem og ikke bare betragter dem som varer, der skal sælges. Det er ikke for at sige, at salg og marketing ikke også er vigtigt for os, men vi vil gerne skubbe fokus lidt mere i den anden retning," siger Karsten Nielsen.
Han mener, den øgede konsolidering i forlagsbranchen har åbnet et vindue for mindre forlag, der kan tilbyde forfatterne en bedre balance mellem det redaktionelle og det kommercielle. 
"Lige nu er markedet domineret af to store forlagskoncerner, Gyldendal og Lindhardt og Ringhof, og så er der to mellemstore, People's Press og Politikens Forlag, samt en masse småforlag, der er gode, men ikke særligt professionelle. Så jeg mener, der er et hul i markedet for et professionelt drevet kvalitetsforlag, der har fokus rettet mod den redaktionelle forløsning af forfatternes manuskripter," siger han.
Redaktørerne får travlt
Litterær agent Lars Ringhof er enig i, at forfattere godt kan komme til at føle sig små i de store forlagskoncentrationer, og at et budskab om en mere personlig kontakt til forlæggerne vil appellere til mange forfattere.Derimod føler han sig mindre overbevist om, at det nye forlag reelt vil kunne tilbyde forfatterne noget, de ikke allerede kan få andre steder.
"Man kan i hvert fald diskutere, om en forfatter virkelig får mere opmærksomhed på et forlag med to ansatte end på et forlag med 400 ansatte. Med kun to redaktører kan man jo hurtigt få så travlt, at det bliver så som så med opmærksomheden," siger han.
Stiftelsen af C&K Forlag betyder samtidig en alvorlig bet for Lindhardt og Ringhof, der må se en lang række af deres bedste forfattere følge med Charlotte Jørgensen og Karsten Nielsen over på det nye forlag. Det gælder blandt andre forfattere som Lars Saabye Christensen, Mikkel Birkegaard, Lone Hørslev, Natasha Illum Berg, Christel Wiinblad samt den islandske forfatter Sjón Birger Sigurdsson. 
Ifølge Karsten Nielsen har det dog ikke været en bevidst strategi at støvsuge sin gamle arbejdsplads for gode forfattere.
"Både Charlotte og jeg har den holdning, at forfattere selv vælger, hvor de har lyst til at udkomme. Det har været meget magtpåliggende for os ikke at gå ud til højre og venstre og shanghaje forfattere - og det agter vi i øvrigt heller ikke at gøre fremover. Men det er klart, at det er svært at starte et nyt forlag med ambitioner uden den opbakning, man kan få fra nogle etablerede forfattere," siger Karsten Nielsen, der mener, at forfatteres loyalitetsforståelse generelt har ændret karakter over de senere år. 
"Tidligere var forfattere loyale over for deres forlag, men i og med at forlagene er blevet større og større, har flere forfattere i stigende grad valgt at lægge deres loyalitet hos den enkelte redaktør," siger han.
Vigtigere end navnet
Den udlægning er Lone Hørslev enig i. Hun er én af de forfattere, der har valgt at følge med Charlotte Jørgensen over på C&K Forlag.
"For en forfatter betyder det meget, at man har en redaktør, man arbejder godt sammen med - det betyder meget mere end hvilket forlagsnavn, der nu står på forsiden af bogen. Jeg har været rigtig glad for at have Charlotte Jørgensen som redaktør og var aldrig i tvivl om, at jeg gerne ville følge med hende over på det nye forlag," siger hun. 
For Karsten Nielsen hænger beslutningen om at starte nyt forlag tæt sammen med et personligt ønske om at komme længere ned i skala og tættere på bøgerne. 
Ambitionerne om at satse på litterær kvalitet ligger imidlertid langt fra de udmeldinger, Karsten Nielsen selv kom med, da han for nogle år siden var med til at løbe forlaget People's Press i gang. Dengang lød det, at man ville udgive bestsellerbøger og skære mellembøgerne væk. 
"Når jeg sagde sådan, skyldtes det udelukkende, at jeg på det tidspunkt selv var meget træt af den konservatisme, der herskede i branchen. Udmeldingen var ment som en provokation og et opråb til forlagene, som dengang stort set kun markedsførte deres forfattere med fantasiløse avisannoncer og et årligt julekatalog," forklarer Karsten Nielsen.
C&K Forlags første udgivelse bliver Lars Saabye Christensens nye roman, Åbent hus, der udsendes den 21. august. 
Derpå følger den 3. september en ny thriller, Over mit lig, af forfatteren Mikkel Birkegaard, der tidligere har skrevet Libri di Luca.


