Italiensk stjerneskud chokerer skakverdenen
Caruana fører klart i Chess Masters Final


Årets mest eksklusive skakturnering har fået en forbløffende begyndelse. Ligesom i fjor er Chess Masters Final anno 2012 delt i to ’halvlege’, idet første del af turneringen blev spillet i Sao Paolo, mens anden halvdel er henlagt til Bilbao i Baskerlandet. Og efter de fem partier i Brasilien har den 20-årige italiener Fabiano Caruana bragt sig klart i spidsen med tre gevinster og to remiser – det giver 11 points, da man spiller med ’fodboldpoint’. Som stillingen viser, har Caruana lagt luft til verdensranglistens nr. ét og to (Carlsen og Aronian) samt verdensmesteren Anand: 1. Caruana, 11 p. 2. Aronian, 7 p. 3. Carlsen, 6 p. 4. Anand, 5 p. 5.-6. Vallejo og Karjakin, begge 3 p.Caruana har haft heldet på sin side (hvis der ellers er held i skak?). I første runde var han presset mod Carlsen, men kæmpede hårdt for at sikre sig en remis. Og efter et par besynderlige fejl fra Carlsens side vandt han endda partiet. Men i anden runde var der ingen slinger i valsen, da han havde sort mod den russiske stormester Sergej Karjakin:1.e4 e5 2.Sf3 Sc6 3.Lb5 a6 4.La4 Sf6 5.0–0 b5 6.Lb3 Lc5 7.c3 d6 8.d4 Lb6 9.Le3 0–0 – kendte sager i spansk parti – 10.Sbd2 Lb7 11.Te1 exd4 12.cxd4 Sb4 13.De2 c5 14.a3 Sc6 15.d5 Se7 16.h3 Te8 17.Lc2 Sg6 18.b3 La5 19.Tab1 Lc3 20.Tec1 b4 21.a4 a5 22.Ld3 h6 23.Dd1 La6! – udnytter at den hvide bonde på e4 faktisk er en svækling – 24.Lc2 Ta7 25.Kh2 Tae7 26.g4 Sxe4 27.Sxe4 Txe4! – et nærliggende, men modigt kvalitetsoffer – 28.Lxe4 Txe4 29.Dc2 De7 30.Tg1 Txe3!Og ét til. Caruana udnytter, at de to hvide tårne i det følgende blot står og måber som et par turister foran Colosseum, mens de sorte løbere skærer gennem den hvide stilling som skærebrændere i en snehytte.31.fxe3 Dxe3 32.Tbf1 Le2 33.Df5 Ld3 34.Dd7 Le5+ 35.Kh1 Le4 36.De8+ Sf8 ...Se diagrammet.Hvid opgav her. Et parti, der frem til træk 22 lignede noget, vi har set så mange gange før, for derefter totalt at skifte karakter. Anbefales stærkt til selvstudium – eller til analyse i gode venners lag.Anden halvdel af turneringen begynder i dag i Bilbao. Kører Caruana den hjem fra spids? Det er ikke sikkert. Sidste år førte ukraineren Ivanchuk sikkert inden halvdel, men det lykkedes Carlsen at indhente ham – hvorefter nordmanden vandt omkampen. Men skal den bedrift gentages, kræver det, at Carlsen vinder deres indbyrdes parti, hvor han denne gang skal hvid.
