’Man hører ikke én, der i dag ville kalde Sonderkommando kollaboratører’
Gideon Greif er aktuel med sine nøgterne og brutalt detaljerede interviews med overlevende medlemmer af Auschwitz’ Sonderkommando. De jøder, der arbejdede ved gaskamrene og krematorierne. I modsætning til mange af sine historikerkollegaer ønsker Greif ikke at akademisere: Der er intet at forstå, intet at lære af. Holocaust var en helt exceptionel hændelse i verdenshistorien
 Sonderkommando, Auschwitz-Birkenau 1944.


 Det er en ubehagelig, næsten uudholdelig bog, Gideon Greifs Vi græd uden tårer. Det er mennesker, der beskriver det umenneskelige. Næsten uredigerede båndudskrifter af samtaler, den anerkendte israelske holocaustforsker gennemførte med en række overlevende og aldrende mænd fra det, nazisterne kaldte Sonderkommando i Auschwitz. Det var de jøder, der blev udvalgt til at arbejde ved gaskamrene. Med at lede deres trosfæller, landsmænd, naboer, bekendte, venner og familiemedlemmer ind til afklædningsrummene og videre ind under det, alle troede var brusere. Men Sonderkommando kendte sandheden. For de skulle tømme kamrene igen. Klippe håret af kvinderne og hive guldtænderne ud. Til sidst skulle de skaffe ligene af vejen, enten ved at brænde dem eller ved at smide dem i massegraven. Og så starte forfra.
De forestod aldrig selv mordene, men alle andre opgaver omkring det var deres.
De var udvalgt til at være geheimnisträger (bærere af en hemmelighed), alternativet til at udføre opgaven var døden.
»Som Primo Levi skrev, så bør etableringen af Sonderkommandoet blive betragtet som den mest sataniske af alle Nazitysklands opfindelser. Jeg synes, han har ret. At tvinge jøder til at arbejde det sted, hvor jøder myrdes systematisk. Det er satanisk.«
Og Gideon Greif tilføjer selv i sin bog, at mændene i Sonderkommando blev »stillet over for et tragisk paradoks. Dybest set var det nemlig i deres interesse, at der ankom så mange jødetransporter som muligt, eftersom enhver nedgang i antallet af transporter udgjorde en eksistentiel trussel mod dem. Deres ret til at leve afhang af den konstante strøm af indkommende transporter«.
Mødt af fordømmelse
Eftertiden var meget uforsonlig over for Sonderkommando. I lejren blev de adskilt fra de andre fanger. De havde visse privilegier sammenlignet med de andre. De fik mad nok og generelt mere tålelige forhold. Alt dette havde deres medfanger set, og det skabte frustration, misforståelser og misundelse. Det mener Gideon Greif er forklaringen på, at Sonderkommando blev mødt af megen fordømmelse, efter lejren blev befriet.
 ’Vi kan ikke forestille os, hvordan vi ville reagere, hvis det eneste alternativ til en opgave var selvmord,’ siger Gideon Greif.
Ulrik Hasemann
»Sonderkommando blev beskrevet meget negativt i bøger og vidnesbyrd. De blev beskyldt for at være kollaboratører, endda for at være mordere, men de har ikke myrdet ét eneste menneske. Det er ikke retfærdigt. De fortjener det ikke. De var almindelige mennesker, der prøvede at hjælpe, selv om de næsten ikke havde mulighed for det. De gjorde små sidste venligheder. Og et af mine mål med denne bog var at modarbejde disse fordomme, og jeg synes, det mål er opnået. Man hører ikke én, der i dag ville kalde dem kollaboratører eller mordere.«
Annonce: Køb ’Vi græd uden tårer’ af Gideon Greif
Greif fortæller om en mand, der vendte blikket bort, når kvinderne klædte sig af, inden de skulle videre ind i kammeret.
»Hvorfor gjorde han det? Han vidste, hvad der skulle ske. Men han ville ikke bidrage yderligere til deres ydmygelse.«
Andre fortæller om, at de forsøgte at flytte rundt på ligene på en måde, så de ikke blev mere beskidte, end de var i forvejen. Handlingen var omsonst. Men ifølge jødisk tradition skal kroppen være ren, når den begraves. Men andre – selv forfatterne bag de hemmelige optegnelser skrevet af Sonderkommando-medlemmer – beskriver hvordan nogle udførte arbejdet med følelseskold rutine. Salmen Lewental skrev for eksempel:
»Mere end en af dem har i tidens løb fortabt sin menneskelighed. Man skammer sig over sig selv, de har ganske enkelt glemt, hvad de gør, arten af deres arbejde.«
Disse hemmelige optegnelser blev skrevet til eftertiden af Sonderkommando-medlemmer, der vidste, at deres egne skæbner var beseglede og forventede, at de ville blive de sidste levende vidner, der blev ledt ind i gaskamrene. Og Gideon Greif roser deres ærlighed, men han mener ikke, at man i eftertiden kan dømme Sonderkommando-medlemmerne ud fra en konventionel forestilling om moral.
Læs også: ’De gik alle sammen tavse ind i gaskammeret – som lam til slagtebænken’
»Vi kan ikke forestille os, hvordan vi ville reagere, hvis det eneste alternativ til en opgave var selvmord. Det er ikke et reelt alternativ. Vi ville aldrig kunne forestille os en situation, hvor man finder familiemedlemmer blandt de lig, man skal håndtere. Vi kan ikke sætte os selv i deres sted, og så kan vi heller ikke dømme dem,« siger han og henviser til Primo Levi, der skrev:
»Man er aldrig i en andens sted. Ethvert menneske er så komplekst, at forsøg på at forudsige dets adfærd er nyttesløse, især i så ekstreme situationer.«
 Foto af nøgne kvinder umiddelbart før de henrettes, Auschwitz-Birkenau 1944.
Auschwitz-Birkenau State Museum
Fakta er vigtigere end moral
I bogen formulerer Gideon Greif det selv således:
»Hvad angår en historisk redegørelse for Sonderkommandoets virke, er vi som iagttagere i visse tilfælde forpligtet til at træde et skridt tilbage og vedgå, at vi ikke er i stand til fuldt og helt at begribe alle aspekter af denne gruopvækkende beretning – selv om det betyder, at vi heller ikke vil være i stand til at at trænge til bunds i alle dens aspekter og moralske dimensioner.«
Og der er ingen tvivl om, at Gideon Greif opfatter sig selv som iagttager. Han ønsker ikke at intellektualisere eller akademisere det skete eller drage sammenligninger. Han ønsker at fremlægge fakta. Et indiskutabelt bevis for de uhyrligheder, der blev begået over flere år mod millioner af mennesker. Systematisk grusomhed. De fakta har vi en tendens til at glemme, når vi diskuterer de moralske dimensioner, mener han. Når jeg spørger ham, om det ikke er naturligt, at vi som mennesker søger i historien efter moralske pejlemærker, svarer han:
»Holocaust er så exceptionel en hændelse. Så grusom og så tydelig, at du ikke behøver en bog, der kan lære dig, hvad du skal tænke. Hvis du er et ordentligt menneske, så ved du, hvad du skal tænke. Fakta er, hvad der er vigtigt her. De myrdede jøder gav ikke deres tilladelse til, at du kunne bruge deres skæbne til dit eget formål. Moralske, politiske formål eller andet. Mange gør det, men jeg er imod det.«
 Sonderkommando, Auschwitz-Birkenau 1944.
Auschwitz-Birkenau State Museum

