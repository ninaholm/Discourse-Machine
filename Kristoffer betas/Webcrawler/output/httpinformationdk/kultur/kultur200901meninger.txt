'Meninger keder mig'
Tankens takt og tone. Vores diskussioner bør i det mindste være stringente, mener professor i filosofi Vincent Hendricks, som bruger sit 'gangstalook' til at skabe interesse om det logiske ræsonnement
Filosofi er meningernes holdeplads. Det var pro og contra og pro og contra. Her var logikken god, fordi den giver nogle entydige svar på nogle entydige præmisser og det appellerede enormt meget til mig, siger Vincent Hendricks, professor i formel filosofi ved Roskilde Universitet.


 Politikeren, de studerende på RUC og betjentene på politiets rejsehold har en ting til fælles: De er alle sammen for dårlige til logik, mener professor i filosofi på Roskilde Universitet Vincent Hendricks, og derfor har han sat sig for at lære danskerne logikkens takt og tone. I sin seneste bog Vincent vender virkeligheden gennemgår han nidkært udsagn fra både burgerbaren og mediestrømmen for inkonsistens. Han er særligt ude efter politikere og andre meningsproducenter, som spytter holdninger ud uden at undersøge deres logiske sammenhæng først.
"Alle bør vide, at sproget er underlagt nogle retningslinier, som man skal følge - for ellers siger man noget vrøvl. Vi kunne slet ikke føre denne her samtale, hvis vi ikke fulgte disse regler."
- Men kan vi ikke de regler intuitivt?
"Hvis alle kunne de regler intuitivt, så sagde Naser Khader ikke, at han ville have en dronningerunde, men at han pegede på Anders Fogh, som statsminister, for en dronningerunde betyder jo, at statsministeren går af. Indvandrerdrengene ville heller ikke sige 'Wallah, jeg knepper den burger eller noget' for hvad betyder det? Det er også blevet meget moderne at aflutte alle diskussioner med at sige: 'alt er jo relativt', men i sagens natur er det en selvmodsigelse, for hvis alt er relativt, må der være noget at stå i relation til. Ergo må der være noget, som er absolut, og så kan alt ikke være relativt. Jeg hørte den sidste gang under vejrudsigten, hvor speakeren siger: 'Vi får 6-7 grader varme i morgen, men alt er jo relativt' og så sidder jeg bare og skriger: 'Til hvad? Relativt til hvad!?'" 
Meninger er ligegyldige
Vincent Hendricks hjem lever ikke op til fordommene om en støvet filosof-rede fyldt med læderindbundne bøger med guldtryk og sur piberøg. Han bor lyst og lækkert med en gigantisk syntheziser langs væggen og ligner selv en mild udgave af en gangstarapper, men er bare et helt almindelig dansk akademikerbarn som har taget bolig i en sort mands krop. Hans far er en sort ingeniør fra USA, hans mor er en dansk hippie, men selvom filosofi er den hvide mands sidste højborg, var det ikke det, der generede ham som ung studerende. Vincent Hendricks blev derimod grundigt træt af filosofiens evige diskussion af det gode liv og den korrekte etik.
 "Filosofi er meningernes holdeplads. Det var pro og contra og pro og contra. Her var logikken god, fordi den giver nogle entydige svar på nogle entydige præmisser og det appellerede enormt meget til mig... Meninger keder mig."
- Alles meninger?
"Jeg er interesseret i meninger, hvis der kan gives et argument for dem. Det er kun interessant at have en kvalificeret mening, hvor dine meninger følger af nogle præmisser, som vi så kan diskutere lødigheden af. Jeg har arbejdet en del sammen med politikere, som jo faktisk ofte er akademikere. Men alt, hvad de har lært om almindelig akademisk lødig praksis, forsvinder jo, så snart de går ind på Christiansborg - så har de bare meninger, og det er lidt forstemmende."
Eksisterer racisme?
At få ryddet op i selvmodsigelserne og de politiske diskussioner har været et af filosofiens vigtigste formål lige siden Aristoteles, for menneskerne har altid haft tendens til at modsige sig selv i kampen om magten. Alligevel mener Vincent Hendricks at, informationssamfundets væld af tilfældige oplysninger gør behovet for logik og stringens større end nogle sinde før.
"Hvis du tager forsiden af B.T., så står der jo alt fra 'vind en mobiltelefon' til 'Hvad skete der med stjernene fra X- faktor' og i bunden af siden kan du så få rabat på fyringsolie. Oplysningstidens opråb var sapere aude - vov at vide, men der er ikke meget vovemod over sådan en forside på B.T. Mange siger, at vi lever i den moderne oplysningstid, men hvis Kant og kammeraterne havde vidst, at oplysning bare betød fordummende information, så havde de ønsket sig tilbage til den mørke middelalder. Dengang var der trods alt principper og retningslinier. Vi er nødt til at have et bedre filter til at sortere i alle oplysningerne, og her mener jeg, at logik kan bruges som en slags melsigte, hvor vi kan få rystet klumperne ud af informationsstrømmen."
Vincent Hendricks egne bøger er sirligt opstillet på små bogpiedestaler på hans reol. Det er både tunge akademiske lærebøger og et populært kursus i logik og kommunikation, Tal en tanke, som han har skrevet sammen med Frederik Stjernfelt. Den bog bruger han blandt andet, når han skal gøre det danske politi bedre til at løse mordgåder ved at undervise dem i ræsonmenter og logik. 
Henover bogudgivelserne hænger et ungdomsbillede af Vincent Hendricks bedstemor og hendes søstre. De ligner nogle, der kunne gå direkte ind i et Motown-pladestudie og få en tjans som korpiger. Vincent Hendricks kender det sorte USA gennem sin fars familie og er flasket op med cornbread, soulfood og gospelkor, men havde alligevel aldrig inkluderet faktorer som racisme og minoritetsattitude, når han forsøgte at forstå sin egen position i verden.
"Jeg har svært ved at se mig selv som tilhørende en minoritetsgruppe, hverken i Danmark eller USA, for jeg ser selv på individer, før jeg ser på race, og hvis du har den selvopfattelse, så projicerer du den også ud på verden. Da jeg boede i USA, besøgte jeg engang min farmor og spurgte hende, om der var noget om den der racisme. Hun svarede bare 'Honey, how many black boys are in your class?' og der var jo ikke andre end mig. Og det satte da nogle tanker i gang. Jeg er godt klar over, at en sort professor i filosofi er en statistik interessant konfiguration, men det betyder ikke så meget for mig personligt, for jeg har aldrig mødt racisme."
- Jeg havde hørt om ham den sorte professor i filosofi, så der må altså være nogen, som har svært ved at se individet før racen, også i Danmark?
"Jamen Helge Sander troede jo, at jeg var basketballspiller, da jeg skulle modtage eliteforskerprisen, og det er da klart, at jeg spiller på min fremtoning på den måde. Den er jo utrolig velegnet til at bryde fordomme ned med. Når jeg står over for de nye studerende på RUC's internationale humanistiske basisuddannelse, så slår jeg hånden i bordet og råber 'I believe in discipline and the bible, so now put your trust in the lord because your arse belongs to me'. Og så sidder de bare nede på rækkerne og måber. Så har jeg slået tonen an og fortalt dem, at det er hårdt arbejde at studere filosofi, men jeg har samtidig brudt nogle fordomme ned om filosoffer, som sådan nogle tørre nogle, som sidder i olielampens skær."
- Er det fordommene om at være sort eller fordommene om at være filosof, som du vil bryde ned?
"Jeg er nok mest optaget af at gøre op med filosof-rollen. Jeg hader at blive kaldt filosof, for filosoffer er vi alle sammen. Men at blande det højakademiske sprog med at være en gadedreng er en god metode til at gøre filosofien interessant. Og så er det også udtryk for, at jeg vil begge dele. Jeg vil både formidle folkeligt og samtidig lave et ordentlig bevis. Vi har et godt udtryk på engelsk 'To have your cake and eat it too'. Jeg vil også begge dele, og sådan kører jeg min karriere."


