’12 mænd mod én kvinde er ikke godt nok’
»Hvis man udelukkende ser på banneret på facaden, så må jeg medgive, at det ser mandsdomineret ud«
Michael Thouber
 Museumsdirektør


 Lørdag kunne man læse »Vi elsker pik!« på et banner foran Kunsthal Charlottenborg i København. Meddelelsen kom fra studerende ved Det Kongelige Danske Kunstakademis Billedkunstskoler, der finder kønsfordelingen i de næste måneders program problematisk. Museumsdirektør Michael Thouber giver svar på tiltale.
– Hvad var din umiddelbare reaktion på meddelelsen ’Vi elsker pik!’ fra de studerende, der i lørdags lå foran Charlottenborg?
»Det er sjovt formuleret, og dagsordenen er meget væsentlig, så jeg synes naturligvis, at det er godt, de studerende reagerer. Men den information, de reagerer på, er ikke helt korrekt. I næste uge åbner vi en udstilling, hvor netop tre kvindelige kunstnere deltager. Og sidste år var programmet domineret af kvindelige kunstnere. Ved ikke at nævne det, så risikerer de studerende at understøtte den pointe, de jo er imod: De risikerer at overse og udradere kvindelige kunstnernavne fra kunstverdenen. Hvis man udelukkende ser på banneret på facaden, så må jeg medgive, at det ser mandsdomineret ud. At de kvindelige – og flere af de mandlige – kunstnere ikke er med på banneret skyldes simpelthen, at alle aftaler i forbindelse med udstillingen ikke var faldet på plads, da bannerne gik i trykken.«
– Har du som museumsdirektør ikke et ansvar for at gøre noget proaktivt for en ligelig repræsentation af kønnene i kunstverdenen?
»Jo. Vores opgave er jo at vise de toneangivende kunstnere og de største tendenser på den internationale kunstscene frem – og den omfatter kvinder såvel som mænd. Og hvis det kun er mænd, ja, så er der et stykke arbejde, der ikke er gjort godt nok. Men man må gå til det her med et større tidsperspektiv.«
– Det virker påfaldende, at der i jeres eventkatalog for november kun optræder én enkelt kvinde, mens hele 12 mænd deltager?
»Det kan godt være, det er sådan, det ser ud lige i november. Men i december har vi flere kvinder på scenen. Det er klart, at det ikke er godt nok, hvis det er 12 mod én. Men du får mig ikke til at tale for en direkte kønskvotering. Jeg er meget opmærksom på – både nu og i mit tidligere arbejde – om vi er dygtige nok til at have det udsyn, der kræves. Men der er altså også nogle praktikaliteter såsom tilpasning af kunstnernes kalendere, sammensætningen i de tidligere programmer og så videre, vi skal tage højde for samtidig med, at vi efterstræber en afbalanceret kønsfordeling.

