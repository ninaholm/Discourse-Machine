Konfiskeret kunst fundet i Tyskland
De tyske myndigheder fandt i 2011 1.500 kunstværker i en lejlighed i München – værker, som var blevet beslaglagt af nazisterne i 1930’erne, og som man troede for længst var gået tabt


 
	En lang række kunstværker, som man regnede med var brændt, ødelagt, videresolgt eller slet og ret gået tabt, er fundet af de tyske toldmyndigheder i en lejlighed i München. Det drejer sig om værker af kunstnere som Picasso, Matisse, Chagall, Marc, Nolde, Klee og Kokoschka. Kunst fra det tidlige 20. århundrede, heriblandt mindst 300 værker, som nazisterne klassificerede som ’degenereret kunst’ (Entartete Kunst) og beslaglagde på Adolf Hitlers ordre i 1937. Der er også værker fra 1800-tallet og et stik af italieneren Canaletto fra 1700-tallet. Det ældste værk er fra 1500-tallet, formentlig af Albrecht Dürer.

	Magasinet Focus skriver, at værkerne anslås at have en samlet værdi af en milliard euro, at mindst 200 af dem er officielt eftersøgt, og at de under nazismen er blevet stjålet eller konfiskeret fra jødiske samlere eller fra tyske museer.

	I Cornelius Gurlitts lejlighed i Münchens boheme-kvarter fandt myndighederne i foråret 2011 den enorme samling af malerier, raderinger, stik og tryk. Den nu 80-årige Gurlitt er søn af kunsthandleren Hildebrand Gurlitt, der havde sin forretning i Dresden og Hamburg. Avisen Süddeutsche Zeitung beretter, at Hildebrand Gurlitt ikke blot var en af nazisternes officielle ’vurderingsmænd’, der efter 1937 havde lov til at handle med ’degenereret kunst’. Han havde også adgang til de lagre og depoter, hvor nazisterne opbevarede op imod 20.000 konfiskerede moderne værker. Efter krigen sagde Hildebrand Gurlitt, der døde i 1956, at hans samling var gået op i flammer i bombardementet af Dresden i 1945.

	Situationen med hensyn til de kunstværker, der blev beslaglagt af nazisterne, er kompliceret. For museerne er det nemt at bevise, at et værk oprindeligt kan have hængt dér, men for arvingerne til jødiske samlere, hvis ejendom blev eksproprieret og ’ariseret’, er det en anden sag. Såfremt arvingerne kan bevise, at der var tale om deres ejendom og om konfiskering, kan de måske få deres ting tilbage. Begge dele kan grænse til det umulige for mennesker, der ofte har mistet alt, herunder hovedparten af deres familie.

	’Sygelige fantaster’

	I juli 1937 åbnede udstillingen Entartete Kunst i München. Her viste nazisterne 650 kunstværker, der var fjernet fra 32 tyske kunstmuseer. En løbeseddel, der reklamerede for udstillingen, sagde, at værkerne var lavet af »sygelige fantaster og sindssyge ignoranter, samtidig med at tyske kunstnere sultede«.

	En del af de beslaglagte værker havnede hos Hildebrand Gurlitt. Nogle værker har hans søn siden solgt gennem en gallerist i Bern. På en rejse hjem fra Schweiz i september 2010 blev han taget af toldmyndighederne, da de opdagede, at han havde et stort beløb i rede penge på sig. Et halvt år efter ransagede man Gurlitts bopæl i München, hvor han slet ikke var officielt registreret. Muligvis har han flere billeddepoter. I hvert fald indleverede han i efteråret 2011 et billede af maleren Max Beckmann til auktionshuset Lempertz i Köln. Billedet blev trukket tilbage fra auktionen. Arvingerne efter den oprindelige ejer meldte sig, og efter et forlig, hvor de fik deres andel, kom billedet på auktion og indbragte 864.000 euro. Man formoder, at halvdelen er landet i Cornelius Gurlitts lomme.

