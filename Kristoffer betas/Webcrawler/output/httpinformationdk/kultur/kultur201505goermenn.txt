Hvad gør et menneske til et menneske?
Ridley Scotts ’Blade Runner’, der lige nu kan ses i udvalgte danske biografer, er et tidløst mesterværk, som man takket være dets filmiske kvaliteter og begavede diskussioner af menneskelighed og kærlighed aldrig bliver færdig med
 Også Roy Batty (Rutger Hauer) viser sig at være så følsom og sårbar som noget menneske.


 »Mere menneskelig end menneskelig.« Sådan lyder Tyrell-virksomhedens slogan i Blade Runner (1982), Ridley Scotts moderne science fiction-klassiker, som nu igen kan opleves i danske biografer, og som var den britiske filmskabers første film efter Alien (1979). Eldon Tyrell (Joe Turkel), den brillante rigmand bag virksomheden, designer robotter eller androider, der efterhånden er så menneskelige at se og høre på, at de er næsten umulige at skelne fra rigtige mennesker.
Og det er et af de væsentligste temaer i Blade Runner; hvad gør et menneske til et menneske? Er det alene evnen til at tænke og føle? Til at grine, græde og bløde? I så fald er filmens androider – de kaldes replikanter – lige så meget mennesker som Tyrell selv og hovedpersonen i Blade Runner, ekspolitimanden Deckard (Harrison Ford).
Af sin tidligere chef, den kyniske Bryant (M. Emmett Walsh), sættes Deckard til at pensionere, dvs. dræbe, fire meget avancerede replikanter, Nexus 6-modeller, der er stukket af fra den arbejdskoloni, hvortil de var forvist. Det giver anledning til både angst og tvivl hos den desillusionerede Deckard, ikke mindst da han hos Tyrell møder den smukke Rachael (Sean Young), som også er replikant, men ikke selv er klar over det.
Tankeløs adfærd
Blade Runner er mange ting – krimi, science fiction, neo noir – og ikke mindst er det en film, man kan gense igen og igen og stadig få øje på nye ting i den detaljerige, nuancerede og teksturrige verden, Ridley Scott og hans filmhold har opbygget. De var selvfølgelig inspireret af Philip K. Dicks roman, Drømmer androider om elektriske får?, som filmen er baseret på. Men de trak også på banebrydende tegneserietegnere som Moebius og Bilal, der dengang optrådte i tegneserieantologimagasinet Heavy Metal (Total Metal hed det på dansk).
Handlingen i Blade Runner foregår i år 2019, en ikke så fjern fremtid, hvor de rige og raske har forladt en ødelagt jordklode for at bo i kolonier andre steder i galaksen. Forfaldet, både miljømæssigt, moralsk og menneskeligt, kan ses overalt i storbyen på Jorden, hvor Deckard stadig bor. Glittede, pyramideagtige skyskrabere ligger side om side med smadrede ejendomme og kaotiske forlystelseskvarterer, hvor selv den mest uforbederlige hedonist kan finde noget at fornøje sig med, lovligt eller ej.
Den visuelle futurist Syd Mead var med til at designe denne betagende undergangsverden. Den låner elementer fra Tokyo, New York og Los Angeles og fusionerer det hele til en original kakofoni af sanseindtryk, der på én gang er eksotiske og fremmedartede og foruroligende velkendte. Akkompagneret af Vangelis’ stemningsfulde synthesizer­musik, en art melankolsk rumblues, præsenterer Blade Runner os for en fremtidsverden, der minder meget om vores egen nutid, komplet med klasseskel, økonomisk krise og et truet miljø. Det gør kun filmen endnu mere fascinerende og uhyggelig, for længere er vi ikke fra at smadre det hele med overforbrug, forurening, grænseløse teknologiske ’fremskridt’ og øvrig tankeløs adfærd.
Fremtid bliver til nutid
Alt imens Ridley Scott arbejdede på Blade Runners unikke visuelle udtryk og fremtidsverden, sad en ung amerikansk forfatter ved navn William Gibson og tænkte nogle af de samme tanker i sin debutroman, Neuromancer, der udkom i 1984 og stod fadder til den afart af science fiction, man kalder cyberpunk. Gibson var halvvejs i sin roman, da han så Blade Runner, og bagefter var han ganske fortvivlet, for hvad nu hvis folk troede, at han havde hugget det hele fra den?
Forfatteren skrev en del af Neuromancer om, og sammen med Blade Runner indvarslede bogen en mørkere og mere dystopisk måde at anskue, skildre og diskutere fremtiden på, ikke mindst forholdet mellem mennesker og teknologi. Man kan næsten ikke overvurdere den betydning, film og bog har haft for science fiction-genren siden da, både hvad angår film, bøger, tegneserier, tv-serier og computerspil.
På sin vis er Blade Runner og Neuromancers fremtidsspådomme efterhånden blevet realiteter, og for nogle år siden annoncerede Gibson da også, at han stoppede med at skrive science fiction. Udviklingen havde indhentet ham, og han ville skrive samtidsromaner i stedet.
Eksistentiel tråd
Det er den følelsesmæssige dybde og det filosofiske tankegods, der gør Blade Runner så fascinerende. Filmen igennem kredser Ridley Scott og hans manuskriptforfattere, Hampton Fancher og David Peoples, omkring det komplekse forhold mellem mennesker og replikanter, mellem skaber og skabning. Der løber en eksistentiel tråd gennem historien, som har at gøre med jagten på kærlighed, ensomhed og frygten for at dø.
Af sikkerhedsmæssige årsager er Nexus 6-replikanterne blevet udstyret med en levetid på fire år, og de er stukket af, fordi de kan mærke, at tiden er ved at løbe ud for dem, og de skal finde en måde at leve videre på. På samme måde er menneskene bange for replikanterne, fordi de er så perfekte; stærkere og mere udholdende end mennesker og i hvert fald lige så intelligente, som det lyder i en af filmens beskrivelser af Nexus 6-modellerne.
Roy Batty (Rutger Hauer), replikanternes leder, minder med sit hvide hår og på én gang rolige og frygtindgydende væsen om en falden engel, der er steget ned på Jorden for at tage hævn over sin fader, Eldon Tyrell. Tyrell er videnskabsmanden, der af grådighed og uhildet ambition har begået hybris ved at lege Gud og pille ved selve skaberværket uden tanke for konsekvenserne, hvorfor nemesis kommer efter ham. Batty er en brutal satan, men han er også uhyggeligt menneskelig, for hvad er mere menneskeligt end at kæmpe for overlevelse?
Da Batty til sidst i filmen som en anden Jesus har drevet et søm gennem sin hånd og sidder i regnen over for en bange og såret Deckard, leverer han en af filmhistoriens mest mindeværdige elegier: »Jeg har set ting, I mennesker ikke vil tro på (…) Alle disse øjeblikke vil gå tabt med tiden, som tårer i regnen.« Pludselig er det slet ikke så entydigt, hvem der er den mest menneskelige og empatiske af de to.
Ensomme eksistenser
Alle personerne i Blade Runner angler efter nærhed og kærlighed. J.F. Sebastian (William Sanderson), en af Tyrells nærmeste medarbejdere, lider af en sjælden sygdom, der ælder ham alt for hurtigt, hvorfor han ikke må komme med til rumkolonierne. I sin ensomhed omgiver han sig med legetøj, robotter, der holder ham med selskab, og således er han et nemt bytte for Batty og hans veninde, Pris (Daryl Hannah), en anden af replikanterne, da de opsøger ham for at få adgang til Tyrell og dermed en mulighed for ikke at skulle dø.
Deckard frygter replikanterne, og han er ikke bleg for at skyde dem ned med koldt blod, som i en af Blade Runners mest spektakulære og voldsomme scener, hvor han opsporer og uskadeliggør Zhora (Joanna Cassidy) i et inferno af smadret glas og blod. Men som det også antydes i det såkaldte ’final cut’ af filmen – der er Ridley Scotts foretrukne og det, som nu har repremiere – er Deckard måske selv replikant. Er det i virkeligheden det, der skræmmer ham mest – at han kunne være en af dem?
Han ender også med at være knap så hårdkogt og uforsonlig i forhold til replikanterne, ikke mindst fordi han forelsker sig i Rachael, der er så følsom og sårbar som noget menneske. Deckard og Rachael er to sårede og ensomme eksistenser, der har brug for noget at holde fast i, og som ender med kun at have hinanden i en kold og fremmedgjort verden, der ikke vil have noget med dem at gøre.
Filmisk mesterværk
Historien om tilblivelsen af Blade Runner er næsten lige så dramatisk og kompleks som filmen selv. Philip K. Dick, der aldrig fik noget godt forhold til det Hollywood, som efter Blade Runner gang på gang har brugt hans ideer, døde, inden filmen var færdig. Ridley Scott mistede sin bror, lige inden han gik i gang med optagelserne, hvilket også var en af grundene til, at han var så optaget af de mørke sider af historien.
Manuskriptforfatteren Hampton Fancher, hvis idé det var at filmatisere Dicks bog, blev på et tidspunkt smidt af filmen, fordi han ikke kunne levere det, instruktøren havde brug for, og i stedet kom David Peoples ombord. Selv Fancher erkender i dag, at den effektive og knap så tænksomme David Peoples var lige præcis, hvad filmen havde brug for. Scott, der er kendt for at stille høje krav til sine medarbejdere – og som kørte sit filmhold meget hårdt – var ikke nogen populær mand under optagelserne. Heller ikke hos Harrison Ford, der efterhånden blev så udmattet af natoptagelser og regnvejr, at han overvejede at give instruktøren en røvfuld. Han blev talt fra det.
Alle de historier og flere til kan man læse i Paul M. Sammons brillante bog Future Noir, der handler om tilblivelsen af Blade Runner, eller høre de involverede fortælle i den mere end tre timer lange dokumentarfilm Dangerous Days, der er med på Blu-ray-udgaven af Blade Runner.
Her får man også at vide, at filmen fik temmelig blandede anmeldelser ved premieren og ikke klarede sig særlig godt i biograferne. Sådan er det ikke længere. Blade Runner anses for en milepæl i science fiction-genren; et tidløst mesterværk, som man takket være dets filmiske kvaliteter, begavede og indfølte diskussioner af menneskelighedens og kærlighedens væsen og foruroligende præcise fremtids-/samtidsportræt aldrig bliver færdig med.
Blade Runner. Instruktion: Ridley Scott. Manuskript: Hampton Fancher og David Peoples. Amerikansk-britisk (Kan i en uges tid ses i Imperial i København og biografer i Odense, Aarhus og Aalborg).

