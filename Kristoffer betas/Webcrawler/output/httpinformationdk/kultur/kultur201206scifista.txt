Sci-fi-ståhej for de få
Mens fantasylitteratur populariseres blandt voksenpublikummet i Danmark, er fuldtidsfritidsdyrkerne i deres eget lille univers. Fantasticon er Danmarks største festival for science fiction, fantasy og horror
Fantasticon, Danmarks festival for science fiction, fantasy og horror, bød bl.a. på filmvisninger, workshops, kultserie-udklædte fans og quizzer.


 Trappen ved Vanløse Kulturhus er prydet af et sirligt ophængt A4-ark med en tegning af et jomfruhummerlignende monster med en slags mobiltelefon i grabberne. Den er i gang med at møve sig ud af en opslået bog, imens små raketter og planeter flyver omkring den i koncentriske cirkler. ’Fantasticon’ står der. En rød pil peger fra sci-fi-hummeren og op mod første sal, hvor Danmarks lille og største festival for science fiction, fantasy og horror afholdes. Der er filmvisninger, workshops, kultserie-udklædte fans og quizzer. Forlaget Ondskabens Flydende Vatikan holder tegnebattle. Den britiske sci-fi-forfatter Alastair Reynolds og amerikanske Ellen Datlow er gæstestjerner. Der diskuteres trends inden for ’cyberpunk’, ’the new weird’, ’steampunk’, ’new space opera’ og ’urban fantasy’. Første Fantasticon i 2005 trak 50 mennesker til. I år, opregnet søndag, har 150 personer været forbi over weekenden.
Det er et fint resultat, mener festivalarrangør Flemming Rausch. Fantasy har sjældent været så populært. Men den nørdede ståhej omkring det er for en særlig kerne.
»Det er så dejligt, at den handler om mig,« siger den svenske Carolina Gómez Lagerlöf om Jo Waltons prisvindende sci-fi-roman Among Others under søndagens ekspertdebat i kulturcaféen. Ved de farvede rundborde sidder 10-15 mænd og kvinder og lytter, før der er ’intergalaktisk frokost’.
»Mere end om feer handler den om, hvordan en pige kommer i gang med at læse science fiction,« siger hun. »Den store fryd er genkendelsen, når hovedpersonen læser samme bøger, som man selv har læst. Man tænker: Wow, endelig er der én som mig. Romanen handler ikke om min barndom, men alligevel gør den. Den handler om fanskab. Om de science fiction-fans, vi er.«
Der stikker en brun, nusset kæphest op af sidemanden, oversætter Stig W. Jørgensens, taske. Det er ikke en rollespils-gadget. Den skal forstås i overført betydning, forklarer han. Fordi han har sine ’kæpheste’, når man taler science fiction. Han er for eksempel træt af tendensen til selvreferentielle sci-fi-romaner som Among Others, der mest handler om deres egen genre og læsere. Han tager hesten i hånden, løfter den ironisk til vejrs og efterlyser så den science fiction, der handler om verden og fremtiden og de nye videnskaber. Den ’rigtige’ science fiction. Fanskabsdelen er et andet univers. De nævner de kritikere, der mener, at genren er ved at blive så kompliceret og referencemættet, at fanuniverset lukker sig om sig selv. At det er svært at komme ind i det udefra.
Voksenlitteratur
Fantasticon er de voksne genrelitteraters legeplads. Andre festivaler (cons, hedder det gerne) appellerer en smule bredere og til de yngre. Forrige weekends Star Wars-messe i Taastrup var spækket med Lego, legetøj og udklædte fans. Der var Star Wars-kendisser som trækplaster, klar til at signere autografbøger for de inkarnerede fans. Mest markant var Toby Philpott, som sammen med syv andre styrede kæmpeskurken Jabba the Hutt i 1983 i Jediridderen vender tilbage. Han spillede tungen og den venstre hånd.
»Pigerne fra skywalker.dk vil igen være på plads til Star Wars-weekend med deres flotte dragter og gode humør,« lød en reklame. »Har du, hvad det vil tage at slå en af disse toughe Jedis i Lyssværds Arenaen?«
På Fantasticon er der flere bøger end lyssværd. Der er et ’Dealers’ Room & Fan Room’ for små forlag og bogsamlere. ’HUF’ har sat en stander op: Det står for foreningen Håbefulde Unge Forfattere. Mange af dens medlemmer skriver genrelitteratur. Christian B. Johansen læser britisk ’voksenfantasy’, skriver selv en mørk en af slagsen, men oplever tit, at folk tror, at al fantasy er »et eller andet med børnebøger«. Det er en forestilling, som mange især danske fantasy-fans er forfulgt af, når danske forlag lancerer udenlandsk ’voksenfantasy’ som børne- og ungdomslitteratur. Christians stander-makker, Line Lybecker, skriver både fantasy og ’realisme’, som hun kalder det. ’Realisme’ er alt det, der ikke er sci-fi, horror eller fantasy.
»Det er nemmere at skrive. Man skal ikke selv til at opfinde hele universer. Man kan bare skrive om, hvordan det faktisk er ude i virkeligheden,« siger hun.
Til daglig læser hun Dansk på Københavns Universitet og har skrevet bacheloropgave om fantasy efter at have oplevet en litteraturanalyselærer, der sagde, at den eneste rigtige fantasy er Tolkien. Alt andet er børnelitteratur. Fantasy er også for voksne, mener Line. Og ingenlunde lav litteratur. Det beviser for tiden George R.R. Martins bøger, der danner forlæg for HBO’s kæmpepopulære, psykologisk nuancerede og sex- og voldseksplicitte Game of Thrones-serie.
»Og Michael Ende er noget af det mest højlitterære overhovedet,« siger hun. »Det er kunst.« Christian istemmer med et begejstret »ENIG«.
Grønt monsterøje
Bag dem pakker en gruppe futuristisk rød- og hvidklædte voksne deres stander sammen. De er ’V Foreningen’. Lørdag dukkede en større flok udklædningsentusiaster op til photo shoot – også nogle af dem fra Star Wars-messen. Søndag har kun ’V’erne’ holdt stand.
De dyrker den amerikanske sci-fi-tv-serie V fra 1984 om menneskelignende aliens, der invaderer Jorden med deres onde katteøjne og deler befolkningen i allierede og modstandsfolk. Den er en slags allegori over Anden Verdenskrig, forklarer formand Rune Thestrup. Han har en sølvfarvet og hvid militærdragt på, et grønt monsterøje klæbet på venstre kind og et badge på skulderen: ’The Scandinavian Fan Group’. Foran et baggrundsbillede af et røgfyldt, flyvende tallerken-invaderet London kan man mod betaling få taget sit billede sammen med ham og de tre andre V’ere. Alt overskud går til velgørenhed, de betaler selv deres rejser rundt til festivaler. »Det handler jo også om at være sammen. Vi snakker jo ikke kun V,« siger Rune. »Sidste uge havde vi premiere på vores hjemmeside, hvor vi diskuterer alt om sci-fi – også den nye Alien-film og sådan noget. Der er plads til alle. Vi ved jo godt, at V ikke er Jordens bredeste emne.«

