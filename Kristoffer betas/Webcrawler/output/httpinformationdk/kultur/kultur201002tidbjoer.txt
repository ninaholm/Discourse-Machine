Tid til bjørnetjenester
Det er et godt gæt, at vinderen af Guldbjørnen skal findes i det østlige Europa. Favoritterne er film fra Bosnien, Rusland, Rumænien og Tyrkiet. Den danske kortfilm 'Ønskebørn' modtog i går desuden rosende omtale i ungdomskategorien og kritikernes pris


 BERLIN - Salen genlød af snøften og pudsen næse efter pressevisningen af den danske instruktør Pernille Fischer Christensens hovedkonkurrencebidrag En familie i går på Berlinalen. Også på det internationale pressemøde bagefter gav flere journalister udtryk for, hvor dybt berørte de var af filmen.
»Jeg gennemlevede min fars død igen«, lød det blandt tilskuerne.
Det er et stærkt bidrag her i slutspurten, som Fischer Christensen leverer, og man spørger sig selv, om der findes bedre øjne på nogen dansk skuespiller, ja, om der findes bedre dansk skuespiller end Jesper Christensen?
Han spiller hovedrollen som Richard Rheinwald, der leder familiebagerdynastiet Rheinwald, i filmen en legende og som nævnt adskillige gange 'Kgl. hofleverandør'.
Fars pige er den ældste datter Ditte, vidunderligt spillet af Lene Maria Christensen, der er en succesfuld gallerist i København. Hun får tilbudt et job på et fint galleri i New York, men hendes planer på den anden side af Atlanten bliver forpurret, da hun finder ud af, at hun er gravid, lige før faderens kræftsygdom vender tilbage. For man kan ikke have en baby i New York, og som den ansvarsfulde ældste datter er det vel også hendes opgave at være ved sin fars side og føre familieforetagendet videre?
Manuskriptet er af Kim Fupz Aakeson, der hermed deltager med to film i årets hovedkonkurrence, idet han også har skrevet et ligeledes indfølt og morsomt manuskript til den norske film En ganske snill mann. En populær film blandt mange anmeldere, men for sjov til at vinde, siger nogle. En gruppe journalister brød imidlertid ud i spontane klapsalver, da Fupz' dobbeltrolle ved årets Berlinale blev nævnt.
Pernille Fischer Christensen vandt en Sølvbjørn, da hun deltog på Berlinalen med sin spillefilmsdebut En soap i 2006, og en bjørn i aften til en af hendes to hovedrolleindehavere burde ikke være utænkelig.
Heller ikke selv om kritikeren Stephan Karkowsky fra den lokale berlinsk-brandenburgske tv-station RBB efter visningen skrev:
»Guldbjørnen? Jeg ville hellere uddele en grå bjørn. En bjørn uden arme og ben. For den mest deprimerende film på denne Berlinale. Hver gang vi troede, at vi havde set den, kom der en ny, der trak os ned igen. En familie er naturligvis fra Danmark. Hvor man i løbet af to indfølte timer ser den kræftramte far dø pinefuldt af kræft«.
Kritikeren slutter dog af med at sige, at filmen er en af hans favoritter: »Den går til hjertet uden at være kitschet«.
Dansk film kunne i øvrigt i går aftes glæde sig over to udmærkelser: 'Rosende omtale' og og kritikernes pris gik begge til instruktøren Birgitte Stærmoses film Ønskebørn.
Filmen skildrer børn og unges hårde liv i Kosovos hovedstad Pristina. I juryens begrundelse for at hædre Stærmoses film lød det blandt andet: »Filmen fængsler os ved ubarmhjertigt at konfrontere hovedpersonerne, genopfinde objektiviteten og ved dens ekstraordinære iscenesættelse«.
Kvindernes comeback
Under Berlinalens første dage beklagede flere (kvindelige) journalister sig over, at alle filmene i hovedkonkurrencen var lavet af mænd med mænd i hovedrollerne. Det har de sidste dage rådet bod på. Både med Pernille Fischer Christensens film, men også med et af favoritbidragene, der kommer fra den bosniske instruktør Jasmila Zbanic, der i 2006 modtog Guldbjørnen for sin debutspillefilm Grbavica. Filmen Na Putu (På vej) foregår i Sarajevo og handler om det smukke og forelskede par Luna og Amar, der uden held forsøger at få børn. Hun er stewardesse, han er flyveleder. Han suspenderes fra sit job, da det afsløres, at han drikker på arbejdet. Gennem en gammel soldaterkammerat, de var i samme enhed i den bosnisk-serbiske krig i 1990'erne, får han et job med computerundervisning af børn i en slags sommerlejr langt fra hans og Lunas fælles bopæl. Lejren ledes af wahhabiterne, en ortodoks saudi-arabisk muslimsk trosretning, og her bliver Amar kureret for sin drikketrang. Desværre for Luna bliver han også troende, noget der ikke er foreneligt med hendes verdslige liv.
Luna spilles betagende yndigt af Zrinka Cvitesic, der er en af Berlinalens Shooting Stars. Men ikke kun det. Hun sagde på pressekonferencen efter filmen, at hun selv er en kvinde, der vil gå meget langt for sin kærlighed, men så vil hun alligevel bevare en lille rest tilbage til sig selv. Netop dette selvværd spiller hun Luna med, og det er ikke mindst på baggrund af hendes præstation, at Tagesspiegel kalder filmen »en hed bjørnekandidat« og skriver, at det ikke er usandsynligt, at den 35-årige Jasmila Zbanic modtager sin anden Guldbjørn for denne film.
»Det ville være en usædvanlig, men uhyre velfortjent udmærkelse«, skriver avisen.
Politiske korrekthed
Et anstrøg af politisk korrekthed har filmen, der vinder Guldbjørnen som regel, og en kritikerfavorit er den rumænske If I want to whistle, I whistle, der foregår på en opdragelsesanstalt i Rumænien.
Unge kriminelle fra den virkelige verden spiller rollerne som sig selv, og hovedrolleindehaveren George Pistereanu, der spiller den desperate Silviu, har fået megen ros for sin præstation.
Men også den russiske Kak ya provel etim letom (Hvordan jeg sluttede denne sommer) fra spillefilmsdebutanten Alexej Popogrebski, står til at modtage en pris.
Filmen har tre medvirkende: To mænd og naturen, der omgiver den polarstation i det arktiske hav, hvor de befinder sig. Endelig har et panel af tyske anmeldere fra blandt andet Berliner Zeitung og Frankfurter Allgemeine Zeitung den tyrkiske film Bal (Honning) af instruktøren Semih Kaplanoglu om forholdet mellem en far og hans seks-årige søn som favorit.



