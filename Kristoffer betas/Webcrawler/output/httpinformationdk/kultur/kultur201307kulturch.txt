Min kultur: Christian Sønderby Jepsen

 
	Christian Sønderby Jepsen, filminstruktør


 
– Hvilken kulturel udendørsaktivitet vil du gå til i sommerferien?

	»Jeg har været på Roskilde Festival de sidste 20 år. Men jeg har fået et barn, så i år var det bare en enkelt dag, mest for at høre Metallica. De har ligesom være soundtracket til min ungdom. Og de var klart bedre end Guns ’n’ Roses, dengang de spillede der.

– Hvad er den bedste/sjoveste/klogeste udendørs­aktivitet, du har været til?

	»Skal det være i Danmark? I 1999 var jeg et halvt års tid i Indien og Nepal, hvor jeg var på sådan et 16 dages trek. Det var rigtig fedt.«

– Hvilken bog vil du læse i sommerferien?

	»Jeg skal have aflivet Dostojevskijs Brødrene Karamazov 2. Nu har jeg læst etteren to gange. Den er god, men den er også rigtig tung, så når jeg har læst etteren, går der så lang tid, inden jeg kommer i gang igen, at jeg har glemt, hvad den handlede om. Men i år har jeg bare læst et resume af etteren på Wikipedia, så jeg kan springe direkte på toeren.«

– Hvilken bog, du har læst, vil du anbefale andre at læse i sommerferien?

	»F. Scott Fitzgeralds The Great Gatsby. Det er min yndlingsbog. Den siger enormt meget om de tanker, man gør om andre mennesker, som man ikke har mødt. Hvordan mennesket bare danner historier ud af halve sandheder, rygter og fordomme.«

– Hvilke aviser, magasiner og tidsskrifter læser du til daglig?

	»Jeg læser Politiken og en sjælden gang imellem Weekendavisen. Information ligger der midt imellem, og den får jeg aldrig rigtigt læst.«

– Hvad hører du af radio om sommeren?

	»Jeg hører faktisk aldrig radio, men sætter i stedet selv musik på. Jeg synes tit, at det er en sludder for en sladder i radioen, og jeg kan bedst lide at opsøge ting selv. Jeg er ikke så glad for at få stoppet ting ned i halsen, og det synes jeg, jeg får, når jeg hører radio.«

