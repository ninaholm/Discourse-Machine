FOLK



 Maniske tweetere
Ministeren for pop og pølse, Dan Jørgensen (S), udsender manisk tweets. Senest om, at han har udnævnt SF’s Lejreborgmester, Mette Touborg, til formand for sin ’Måltidstænketank’. Hun erstatter Venstres Søren Gade, der gled af flæsket.
Smagsdommere
Minister for løjer og langkål, Dan Jørgensen (S), tweeter, at man på nationalret.dk kan kåre sin regionale favoritret og siden den nationale. Kritikere mener, at de nominerede retter er så udsøgte, at de er fjernt fra det spisende Danmark og dets madvaner.
Dronningeskyggere
På Fødevareministeriets nyhedsside optræder ministeren for luftsteg og vindfrikadeller, Dan Jørgensen (S), på et foto smilende med to asiatiske magtmænd. Ministerens hoved skygger for dronningen, der ses bagved – med skeptisk mine.
Feinschmeckere
Måske har ministeren for overdådige anretninger, Dan Jørgensen (S), fået sin hang til bordets glæder under sin mangeårige EU-parlamentariske udlændighed. De spiser godt nede i Bruxelles og Strasbourg og bliver aldrig trætte af at snakke om det.

