Tilbage til muskler og savsmuld
Væk er motorcykler og vandinstallationer. Nu handler cirkus igen om muskelmennesker og dyr, der kan det utroligste. Med stærke øjeblikke både hos elefanterne i Cirkus Arena og hestene i Cirkus Benneweis – og med afrikanske kraftakrobater hos Cirkus Dannebrog


 Cirkus har haft en periode, hvor manegen gerne ville ligne en tv-scenografi. Hvor alverdens digitale videoprojektioner og tekniske anordninger har skullet få cirkusforestillingerne til at ligne tv-shows. Men i årets forestillinger er landets tre største cirkus vendt tilbage til basisvaren: stærke mænd, smidige kvinder, lydige dyr og vanvittige klovne. Forestillingerne er imponerende jævnbyrdige. Hvert cirkusshow har sin force, men netop i år er det svært at vælge, hvilken cirkusforestilling der er bedst.
Det er musklerne, som disse tre forestillinger har til fælles i år. Akrobater med så stor styrke og smidighed, at de rykker grænserne for, hvad man intuitivt mærker må være muligt. Når Arenas rumænske akrobater fra Catana Troupe hopper op på skuldrene af hinanden, så den brede mand allernederst til sidst bærer fire mennesker i lodret balance, så føler man godt nok respekt for muskelmasse; at slæbe et enkelt sovende barn op ad trappen kan jo føles uoverkommeligt for de fleste.
Når den ungarske mandetrio Bokafi hos Benneweis laver saltoakrobatik, hvor to mænd med et helt almindeligt springbræt skyder den tredje mand afsted, så han kan lave tredobbelt salto – og så de et splitsekund efter når at gribe ham – så mærker man suset. Og når Tanzania-truppen Hakuna Matata hos Dannebrog klatrer op ad glatte metalstænger, hvorefter de hænger sig fuldkommen vandret ud fra stængerne, så bliver man også lige nødt til at blinke. For de smiler frækt samtidig!
Afrika rykker
Cirkus Dannebrogs afrikanske tema er overraskende forfriskende. Æstetikken her er helt anderledes end hos artisterne fra Østlandene – friere og mere uforudsigelig. Pigetruppen Queen Sheba fra Etiopien overvældede med syv hypermobile teenagepiger, der ikke bare kan gå i split og spagat både vandret og lodret. Nej, de kan nærmest dreje hovedet rundt på halsen, som om deres rygsøjleled kan rotere frit i alle retninger – synkront!
Hos Benneweis er det hestene, der er helt fantastiske. Der er bevidst lagt et retro-look ind over Benneweis’ 125 års forestilling. Den veloplagte sprechstallmeister Judy Glosted dukker op i Diana Benneweis’ gamle pragtkjoler fra 1970’erne, så hatteslørene blafrer. Og Dianas yndlingsdyr bliver repræsenteret af to hestenumre.
Først russeren Yury Volodchenko, der får sin hest til at danse i et skoleridt, der gør hest og rytter til venner i et fælles stepnummer. Og siden den vilde, kirgisiske Eshimbekov-trup, der rider kosakridning, så det ligner tegnefilm. Mændene lader sig falde ned og slæbe i savsmuldet, mens hestene galopperer af sted – og så lykkes det dem alligevel at komme tilbage op i sadlen. Her må man også lige gnide øjne, når man ved, hvor svært det er bare at klatre op på en lavstammet pony i Dyrehaven.
Mig og min elefant
Hos Arena er familien Casselly igen i manegen med deres afrikanske elefanter. Men i år er teenagesønnen René ikke klædt ud som Mowgli. Til gengæld viser han luftakrobatik fra ryggen af elefanterne, så man bliver helt salig. Ikke kun fordi det er er imponerende, at han kan lave en tredobbelt salto fra et springbræt og op til ryggen af en elefant. Men fordi hans måde at bevæge sig rundt med de store dyr er så rørende. Det virker, som om både han og elefanterne tror, at de er samme slags. Han nusser dem på ørerne, og de justerer, så han kan ramme præcist – og så rutsjer han ellers ned ad stødtænderne. Både han og søsteren Merrylou og Patrick Berdino hos Arena er del af en ny generation med internationalt potentiale; elefantnummeret har da også lige vundet en Guldklovn ved cirkusfestivalen i Monte Carlo.
Cirkus Dannebrog scorer den bedste slutning. For den sydafrikanske sangerinde Nonhianhia Pretty Shangase jazzer og flirter med publikum på vejen ud, som om hun var en cirkusvild version af Caroline Henderson. Hun får orkestret til at jamme med, så cirkusshowet pludselig forvandler sig til cirkuskoncert. Med muskler.

