Vildand med nykogt Frankenstein
Så er der kongeligt tagselvbord. Det Kongelige Teater lancerede i går sit nye besparelsesrepertoire. Hvor skuespillet satser på klassikere, danser balletten to nye udstyrsballetter for fuld skrue


 »Nu skal vi endelig se frem,« sagde teaterchef Erik Jacobsen ved lanceringen af Det Kongelige Teaters repertoire for næste sæson. Egentlig virker det dog, som om de fire kunstneriske chefer først og fremmest ser frem til at sælge flere billetter. Repertoiret er lagt, så kendte klassikertitler stråler som favoritretter. Eksperimenterne er droslet ned. Nu gælder det mest om at få folk i teatret til fast menu som abonnenter – og abonnementssalget åbner allerede på torsdag kl. 10.
Alle kunstarter har skåret ned i antallet af nye forestillinger. Hos balletten stråler dog to lovende, pengekrævende ’russerballetter’ med kæmpescenografier.
»Alexei Ratmansky er en af de få klassiske koreografer, der kan fortælle en historie – og så har han humor,« sagde balletchef Nikolaj Hübbe om Ratmanskys gendigtning af Fokins ballet Den Gyldne Hane fra 1914 til Rimskij-Korsakovs musik. Desuden iscenesætter Hübbe selv den russiske klassiker La Bayadère – med indiske tempeldanserinder og engelske løjtnanter. Og så lokker nyindstuderinger af Bournonvilles La Ventana og Kermessen i Brügge: Solodanseren Gudrun Bojesen debuterer som instruktør af La Ventana, og tidligere solodanser Ib Andersen, der nu er balletmester ved Arizona Ballet, iscenesætter Kermesse-løjerne. For musikalske Bournonville-feinschmeckere lyder dette som en gourmetaften.
Ræv i mundvand
Både operachefen og musikchefen har sagt op. Derfor fik den konstituerede operachef, Sven Müller, rollen som tysk stjernekok, der nød at præsentere sine specialiteter – fra den bedste koloratursopran til den yngste dirigent …
Operaens nyheder bliver David Freemans nyopsætning af Händels Messias, en iscenesættelse af Rossinis Semiramis – og en familieversion af Janaceks Den lille fiffige ræv. Sven Müller talte ikke om penge. Han talte om råvarer og krydderurter i operaens verden og for Kapellets koncertprogram, så det satte godt gang i mundvandet. (Blandt de 41 ansøgere til stillingen som operachef må der gerne være én med Sven Müllers formidlingscharme.)
Lulu i rødt
Ud fra ugens Michelin-stjerner – nå, nej: Reumert-nomineringer – kunne skuespilchef Emmet Feigenberg konkludere, at hans miniensemble Det Røde Rum er blevet en succes. Instruktørerne Elisa Kragerup og Rune David Grue får da også fortsat frie hænder. Men inde på Store Scene vil skuespilchefen servere de sikre retter. Her kommer Wedekinds dekadente luderhistorie Lulu iscenesat af Katrine Wiedemann, og her kommer Ibsens Vildanden iscenesat af Thomas Bendixen. Nuvel, Thomas Vinterberg og Kasper Hoff & Kenneth Thordal får hver deres nye forestilling, henholdsvis Kollektivet og Frankenstein Genskabt. Men ellers dominerer klassikerne menuen.
Man kan dog stadig vælge a la carte. Personligt vil jeg snuppe mig en ’vildand med nykogt Frankenstein i guldhanelage og et drys af Messias’.

