Bagsiden: Blærerøven: Grønlands nationaldragt er en joke!
Det vækker vrede i Grønland, at Se og Hørs modepolitibetjent, Mads Christensen, har kaldt den grønlandske nationaldragt for en fastelavnsudklædning


 I sin anmeldelse af grevinde Alexandra i grønlandsk nationaldragt skriver blærerøven Mads Christensen i Se og Hør under overskriften »Fastelavn er mit navn«, at den fraskilte prinsesse ikke alene får årpenge for prinsernes skyld, men også »honoreres for de mange byrder, hun stadig løfter for Danmark. Som her i 1997 ved besøg på Grønland. Om det grønlandske kvindesyn ved Modepolitiet mindre end intet, men tøjet … er en joke! Og det er kun ret og rimeligt, at Alexandra bliver klækkeligt honoreret for at stå der fastelavnsfornedret«.
Stilvurdering
Den beskrivelse vækker – ikke overraskende – vrede i Grønland. Ifølge avisen sermitsiaq.ag startede debatten, da facebook-brugeren Brian Schlüter Fontain postede et billede af opslaget i Se og Hør. Ugebladet valgte at kaste sig ind i kampen ved at lægge afstand til deres skribent i kommentarsporet.
»Hej Brian. Det er Mads Christensens subjektive stilvurdering af den grønlandske nationaldragt. Det er kun selve dragten, han kommenterer. God weekend,« lød beskeden.
Hovedparten af læserne på Sermitsiaq.ag er utilfredse med den forklaring. Det handler om meget mere, skriver en bruger:
»Det beviser endnu engang bare, at mange danskere egentlig ikke ved særlig meget om Grønland. Vi bliver fra barns ben af belært om danmarkshistorien, det danske sprog og kultur, så det gør ondt, når det går op for en, hvor lidt de ved, og hvor lidt respekt de viser.«
Irmina Heilmann bruger lejligheden til en lille pointe om mode:
»Den grønlandske dragt har vist sit værd i årtier uden at falme; men den europæiske såkaldte mode holder i et par uger, og så bliver det umoderne.«

