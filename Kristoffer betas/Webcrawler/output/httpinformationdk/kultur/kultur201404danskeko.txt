Danske kort- og dokumentarfilm kan nu ses gratis på nettet
I dag lancerer Det Danske Filminstitut en ny streamingtjeneste – Filmcentralen – med indtil videre 1.400 gode, danske kort- og dokumentarfilm, som er tilgængelig for alle. Filmredaktionen anbefaler nogle af vores favoritter


 
	For en hel del moderne medieforbrugere, der ejer en anstændig internetforbindelse, er streamingtjenester som Netflix og HBO Nordic i stigende grad blevet den – overdådige – buffet, man vælger film og tv-serier fra.

	Det er herligt som filmelsker. Pludselig skal tv-kanalerne ikke længere diktere, hvad der skal ses – og hvornår. Men der er også utrolig mange film, der ikke udbydes – inklusiv det meste af vores danske kulturarv.

	 I dag lancerer Det Danske Filminstitut en filmdatabase, hvor man gratis, eller for et mindre beløb, kan streame en række danske kort- og dokumentarfilm. Det kan ses som en forlængelse af Filmstriben, som en række af landets biblioteker, men ikke alle, udbyder. Filmstriben inkluderer en mængde danske og udenlandske spillefilm, og her kan brugere se op til fem film om måneden via deres bibliotekskort. Filmcentralen, derimod, udbyder en stor bunke film, der er gratis og fri for alle, samtidigt med at de henviser til en lang række film, som kan ses via biblioteket eller betalingstjenester. Overblikket er nu samlet et sted - udelukkende dedikeret dokumentarfilm og kortfilm, primært danske.

	Der er lige nu over 1.400 film at vælge mellem – både spritnye og klassikere. Og der kommer løbende flere til. Filmredaktionen anbefaler hermed en håndfuld filmværker, som du bør overveje at se som et horisontudvidende alternativ til de kommercielle tjenester.

	Ai Wei Wei: The Fake Case

	Andreas Johnsens internationalt anerkendte og Bodil-vindende dokumentarfilm Ai Wei Wei: The Fake Case er et nysgerrigt og helt tæt på portræt af den kinesiske, kunstner og sociale aktivist, Ai Wei Wei, som giver et indblik i en mand, der løslades efter 81 dage i isolationsfængsel.

	The Act of Killing

	Joshua Oppenheimers lange, syrede og rystende dokumentarfilm The Act of Killing lader fortidens bødler rekonstruere det folkemord i Indonesien, som de medvirkede til i 1960’erne. Og den er en af de vigtigste og mest forfærdende filmoplevelser, man kan forestille sig. At den ikke vandt den Oscar, som den i år var nomineret til, er en stor skam. Alle mennesker, både verdens- og filminteresserede, bør se den.

	Jorden under mine fødder

	Af alle de film, som det danske supertalent Michael Noer har lavet, så er den mindre kendte dokumentarfilm Jorden under mine fødder fra 2007 hans mest rørende. Vi følger to tapre plejeforældre ved opholdsstedet Slettebjerggaard i Hundested, og deres sårede plejesønner. Det er poetisk og ekstremt nærværende menneskeportrætter.

	Det gælder din frihed

	Dansk dokumentarfilms enfant terrible, Theodor Christensen, ville den 6. april i år være fyldt 100 år. Hans Det gælder din frihed fra 1946 rejste dengang stor debat om den danske politik, der blev ført før og under besættelsen. Filmcentralen tilbyder nu en buffet af hans vigtige samfundsengagerede værker.

	Der er en yndig mand

	Martin Strange-Hansen vandt en Oscar for denne korte komedie fra 2002 om selvgode, uvidende danskere og deres alt andet end charmerende opførsel og fordomme over for fremmede mennesker og kulturer. Filmen handler om en arbejdsløs dansker, Lars Hansen (Martin Buch), der får sit personnummer forbyttet med indvandreren El Hassans og derfor skal på danskkursus. Nu begynder en morsom og ikke helt nem rejse for Lars, der giver sig ud for at være El Hassan og forelsker sig i sin dansklærer, Ida (Camilla Bendix), en af Lars’ tidligere skoleveninder, som til gengæld forelsker sig i El Hassan.

	Valgaften

	I slutningen af 1990’erne var Anders Thomas Jensen den ukronede konge af den danske kortfilm. Han blev Oscarnomineret for tre film i træk og vandt for den tredje, den skarpe Valgaften (1999), som handler om idealisten Peter (Ulrich Thomsen). Han insisterer på at ville gøre sin borgerpligt og stemme ved valget. Det er bare ikke så nemt at nå frem til valgstedet i tide, når de taxachauffører, Peter kører med, konstant udfordrer hans tolerance og demokratiske idealer, og han derfor må finde ud af, om stemmehandlingen er vigtigere end at holde fast i principperne.

Se film på Filmcentralen.dk

