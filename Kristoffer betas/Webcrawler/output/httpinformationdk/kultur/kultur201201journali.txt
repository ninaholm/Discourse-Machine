Journalisteksperter
Radio og tv lavet af journalister, med journalister, for journalister


 Måske er det taberagtigt at indrømme. Men jeg bekender gerne: Jeg er en del af en efterhånden forsvindende lille minoritet af journalister, der endnu ikke er blevet inviteret til at være eksperter i Radio24syv eller i Go’morgen Danmark. Flere gange ugentligt genkender jeg en kollegas spæde røst i radioen meddele sig om et eller andet ’oppe i tiden’-emne. Så godt som hver dag, når jeg logger på Facebook, bliver jeg orienteret om, at nu har den og den »haft sin debut på Radio24Syv. Hele to timers debat om den nye regerings udenrigspolitik« eller »har netop været gæst i Radio24syv for at kritisere, at de har for få kvindelige gæster« eller »er blevet interviewet i radioen for første gang! — sammen med mine to seje kolleger«. Der bliver også ofte rask væk linket til indslag med journalisteksperters optræden i blandt andet Go’morgen Danmark, som jeg ellers aldrig ser.
En ting er, at det journalistiske folkefærd er ret fermt til en god omgang selvpromovering — fred være med det — men spørgsmålet er, om man som radio- eller tv-station ikke har et problem, hvis de eneste, man kan fylde sendefladen med, er nok så dygtige journalistkolleger fra rundtomkring i branchen?
Radio24Syv har sat sig for kun at lave snakkeradio og har boykottet musikken, så et eller andet skal de jo fylde minutterne ud med. Og jo, vi er skolet til at formulere os, og jo, vi er hurtige til at lave en omgang allround-research og servere det lækkert og overbevisende for læsere, lyttere og seere. Men er Danmark i virkeligheden et for lille land med for få begivenheder og ægte eksperter til at have flere timers morgen-tv hver eneste morgen og sende radio uden musik? Eller er det, fordi det er så nemt bare lige at hive en kollega ind i studiet?
Nå, men tilbage til mig. I ringer bare, Radio24Syv og Go’morgen Danmark (p.s. jeg lover at promovere indslaget for mine 649 Facebook-venner), men jeg gider ikke, hvis jeg skal debattere denne klumme, for jeg er jo ikke ekspert på emnet.
Men hvis det eksempelvis handler om portvin, som jeg efterhånden har opbygget en reel ekspertise inden for, så står min mailadresse nedenfor.

