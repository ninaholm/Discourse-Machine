FAKTA: Verdens kultur- og naturarv
Lørdag fik Danmark to nye steder på Unesco's prestigefulde verdensarvsliste.


 Den sønderjyske by Christiansfeld og Parforcejagtlandskabet i Nordsjælland er lørdag blevet optaget på Unescos verdensarvsliste.
* 28. juni til 8. juli 2015 samles Verdensarvskomiteen i Bonn for at diskutere nye forslag til optagelse på FN-listen over kultur eller natur af enestående værdi for menneskeheden.
* Danmark stillede i år med to nye kandidater, som begge blev optaget på Unesco's verdensarvsliste: Brødremenighedsbyen Christiansfeld i Sønderjylland og Parforcejagtlandskaberne i Nordsjælland (Jægersborg Hegn og Dyrehave, Store Dyrehave og Gribskov).
* Desuden indstillede Danmark sammen med Island, Norge, Letland og Tyskland et fælles projekt om vikingetidssteder i Nordeuropa, men der blev ikke plads til projektet på Unesco's liste i denne omgang.
* Kongeriget Danmark har i forvejen fået anerkendt seks steder som verdensarv: Kronborg, Roskilde Domkirke, Jelling-stenene med høje og kirke, Stevns Klint, Vadehavet og Isfjorden ved Ilulissat i Grønland.
* Listen over verdensarv (World Heritage) administreres af Unesco, FN's organisation for uddannelse, videnskab og kultur.
* I alt 191 lande har tilsluttet sig Unescos Verdensarvskonvention fra 1972. Der er i øjeblikket 1007 steder på listen.
* Blandt kulturverdensarven er udenlandske perler som pyramiderne i Giza, Taj Mahal i Indien, Akropolis, Den Kinesiske Mur og Operahuset i Sydney.
* Steder kan miste deres status som universelle for menneskeheden, hvis de misligholdes. Det er sket to gange: Oman (2007) reducerede et reservat for oryx-antiloper, mens Tyskland (2009) anlagde en motorvej hen over Elb-dalen ved Dresden.
Kilde: Kulturstyrelsen, Unesco.
