Otte ph.d.’er viser vejen for formidling af forskning
De otte vindere af Informations Ph.d. Cup er fundet. Et svært udskillelsesforløb, siger medlem af juryen
Fra venstre, øverst: Ruben Schachtenhaufen, Copenhagen Business School; Laura Vang Rasmussen, Institut for Geovidenskab og Naturforvaltning, KU; Agnes Ringer, Institut for Psykologi og Uddannelsesforskning, RUC; Eva Greibe, Institut for Klinisk Medicin, AU; Annette Olesen, Juridisk Institut, Syddansk Universitet; Carsten Kirkeby, DTU Veterinærinstituttet; Asmus Leth Olsen, Institut for Statskundskab, KU; Louise Kruse Jensen, Institut for Veterinær Sygdomsbiologi, KU (nederst th)

Ud af 34 deltagere er otte ph.d.-forskere nu blevet kåret som vindere af Ph.d. Cup 2014. De otte vindere dækker et bredt felt: psykiatri, mitters bevægelse, resocialisering, landbrugsprogrammer i Den Tredje Verden, vitaminer i modermælk, sjusk i talesproget, strategisk brug af politiske tal og biologiske ligheder mellem mennesker og grise.Fælles for de otte vindere er dog en eksemplarisk evne til at formidle et vanskeligt forskningsområde, så det bliver forståeligt for enhver.Her er de otte Ph.d Cup-vindere»Det var et svært udskillelsesforløb. Dem, som blev valgt ud, var helt exceptionelt gode til at formidle, hvad de lavede, og forklare det med nogle billeder, der var særligt interessante,« siger Anja Andersen, der er medlem af juryen.Hun har selv en ph.d. i astrofysik og havde derfor ikke svært ved at forstå de tekster, som deltagere med naturvidenskabelig baggrund har skrevet. Det var der til gengæld andre medlemmer af juryen, der havde, fordi de har en anden baggrund. Det kendetegner derfor de otte vindere, at de har kunnet begejstre en samlet jury.»Vinderne har formået at forklare det, så det har begejstret både en humanist, en filosof, en fysiker og en læge,« siger Anja Andersen.At vende det på hovedetFor Carsten Kirkeby, der er blandt de otte vindere, har det været øjenåbnende at være med i årets Ph.d. Cup.»Jeg har fået bedre indblik i, hvordan man kan gøre tingene spændende for folk. Og så har jeg fået træning i at skrive og formidle ting bedre. Det er noget, jeg skal tænke meget over, men som jeg også er blevet bedre til,« siger han.Carsten Kirkeby er biolog og har i sin ph.d.-afhandling undersøgt mitters bevægelse – et kompliceret naturvidenskabeligt stofområde, hvor der ikke er en stærk tradition for at formidle viden, så den er let at forstå for den brede befolkning.»Som videnskabsmand skriver man en lang smøre om metode osv., og så kommer konklusionen til sidst. Når man skal prøve at formidle noget til et bredere publikum, skal man vende det fuldstændig på hovedet. Det er sværere, end man lige tror,« siger han.Ifølge Carsten Kirkeby er det oplagt for andre forskere at tænke over, hvordan de kan blive bedre til at fortælle om deres forskning, så det bliver interessant for den brede befolkning.»Jeg synes klart, at det er noget, man skal tænke over. Som videnskabsmand bliver man målt på publikation af videnskabelige artikler. Men jeg synes, man har forpligtelse til også at formidle sin viden til et bredere publikum.«Netop den brede befolknings adgang til forskningen er vigtig, mener Anja Andersen:»Der er noget smukt i, at når skatteborgerne betaler for gildet, så får de også at vide, hvad de har betalt for. At man giver noget igen til samfundet ved at fortælle, hvad man har lavet, hvorfor det er interessant, og hvad der er kommet ud af det.«Og ifølge Anja Andersen bliver der kun mere brug for dygtige formidlere i fremtiden.»Efterhånden som vi ved mere og mere, bliver forskningen mere og mere kompleks og detaljeret. Det gør også, at det bliver sværere og sværere at formidle. Det kræver flere gode formidlere. Derfor er det også en glæde at se, at der er flere, der vil kaste sig ud i det. Det er jo et stort arbejde at tænke igennem, hvordan man formidler det på en god måde.«
