Bedste og værste
Thomas Bernhards 'Udslettelse' er en af de vigtigste bøger, der er skrevet om nazisme. Søren Espersens biografi om Valdemar Rørdam en af de værste. Det mener forfatteren Mette Moestrup, som er aktuel med romancollagen Jævnet med jorden


 - Hvilken bog ville du ønske, at alle ville læse?
»Den østrigske forfatter Thomas Bernhards Udslettelse (1986) er 395 tætskrevne siders nådesløst nonstop nej til ublu og dulgt nazisme i alle afskygninger. Fortælleren er en østrigsk aristokrat, som hader sin overklassefamilie og sine landsmænd af et godt hjerte. Det er en roman, som vrænger ad den germanske syntaks' skønhed på en måde, som er grufuld, hudflettende, morsom og hjerteskærende og - for mig - dybt inspirerende i forhold til arbejdet med mit blåøjede, blonde modersmål. Alle bør læse den, fordi nazisme og racisme stadig ikke er udslettet.«
De betydningsfulde
- Hvilken bog har haft størst betydning for dig?
»Mange, mange flere, end jeg kan nå at nævne her: Sapfos fragmenter i Anne Carsons oversættelse If not, winter, fordi jeg elsker disse antikke brudstykker, der lyser op, som var de skrevet i går. Lyn Hejinians My Life (1980/ 87) (findes i tosproglig oversættelse på dansk, Mit liv), fordi den bog fik mig til for alvor at fatte, at poesi er et spørgsmål om tankeform (ikke verslinjer), og at jeg'et i skriften er en kontekstuel størrelse. Paul Celans digte, fordi de handler om smerten og rædslen i sproget, når man forsøger at vidne med ord for dem, som har vidnet med blod (på dansk findes Du behøver hvert strå (1997)). Ivan Malinowskis Poetomatic (1965) (hallo: omslaget på min 2. digtsamling Golden Delicious gør gestus til Poetomatics æble!)«
- Hvad er den værste bog, du har læst?
»Dansk Folkepartis Søren Espersens på et utal af måder rædselsfulde tryksag: Valdemar Rørdam. Nationalskjald og landsforræder (2003). På omslaget: min oldemors halvbroders portræt (ja, langt ude er jeg beklageligvis i familie med Rørdam), vajende Dannebrog, marcherende soldater. Til trods for ordet 'landsforræder' i undertitlen, forsøger Espersen tydeligvis at rehabilitere Rørdams rygte. Helt ærligt, manden skrev et fucking hyldestdigt til Hitler! Nej, dét, man burde granske, er, hvordan det kan være, at danskerne var så ellevilde med Rørdams svulstige nationalromantik og kvalmende lovprisning af den nordisk-germanske arv, indtil han skrev sit tåkrummende Hitler-digt. Ved at udpege Rørdam som syndebuk, slap man for at kulegrave den mentalitet eller tradition, som gjorde det muligt at udråbe Rørdam til nationalskjald in the first place.«
Utålmodighed
- Hvilken type læser er du?
»Øh. Type? Hm. En skrivende læser. En umættelig læser. En utålmodig læser. En idiosynkratisk læser. Læser for at blive inspireret. Læser sindssygt hurtigt. Læser det samme lille brudstykke 1.000 gange.«
-  Hvornår læser du?
»Jeg læser mildt sagt ikke på bestemte klokkeslæt. Hvis jeg er meget opslugt af en skriveproces, læser jeg lidt mindre, end jeg plejer. Lige for tiden er jeg ved at læse Marina Abramowich The House with the Ocean View (2002), hvor hun har transskriberet sine bevægelser fra en performance, som blev optaget på video. Det er virkelig en mærkelig tekst, jeg'et dér henviser så blotlagt til kroppen: 'I rock my head from side to side.'«


