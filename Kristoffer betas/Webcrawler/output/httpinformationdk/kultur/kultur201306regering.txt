Regeringspartier er positive over for forslag om billigere boliger
Københavns overborgmester, Frank Jensen (S), vil have regeringen til at ændre planloven, så kommuner kan stille krav til private bygherrer om at bygge billige boliger. De radikale, Socialdemokraterne og Enhedslisten er positive, mens Venstre og Liberal Alliance siger klart nej


 
	Frank Jensen (S) møder forsigtig opbakning blandt regeringspartierne til sit forslag om at ændre den såkaldte planlov, så det er muligt for kommunerne at stille krav til private bygherrer om, at de skal bygge billige boliger.

	Ændringen af planloven skal hjælpe med at indfri den københavnske overborgmesters mål om, at en femtedel af de nye boliger i kommunen i fremtiden skal være almene.

	Det skal sikre billig husleje, modvirke ghettodannelse og sikre diversitet, samtidig med at København oplever en historisk vækst i antallet af indbyggere.

	»Vi kan forsøge at lave aftaler med private, men vi har brug for nye værktøjer, hvis vi skal nå vores mål. Det, jeg foreslår over for regeringen og Folketinget, er, at vi igennem planloven får mulighed for at stille krav til bygherren om, at der skal bygges billige boliger, når der udvikles. Det vil medvirke til at sikre blandede boligformer. Det er afgørende, at vi får skabt det her redskab, så vi kan løfte den store udfordring,« sagde Frank Jensen i går til Information.

	By- og boligminister Carsten Hansen (S) svarede i gårsdagens udgave af Information, at han ser positivt på forslaget og er ved at undersøge, om han kan imødekomme ønsket om at kunne øremærke byggegrunde til alment boligbyggeri.

	Enhedslistens boligordfører, Lars Dohn, støtter Frank Jensens forslag.

	»Der er et stort behov for betalige boliger især i København og Aarhus. Vi ved, at der ved studiestart igen kommer stor efterspørgsel på billige boliger, og med den tilflytning, der er til København, er det lige før, at det snart ikke kan gå for hurtigt med at komme i gang med byggeriet af billige boliger,« siger han.

	Radikale Venstres boligordfører, Liv Holm Andersen, skriver i en sms til Information, at partiet også gerne vil se på planloven som et redskab til at skaffe billige boliger.

	»I Radikale Venstre er vi meget positive over for at se på, hvad der kan lade sig gøre for at få flere almene, og dermed billigere, boliger. Herunder også at se på planloven.«

	Hos SF er man helt enig i Frank Jensens mål om at skaffe flere billige boliger, men vil ikke lægge sig fast på forslaget endnu. Boligordfører Eigil Andersen ser dog frem til at drøfte ønsket om billigere boliger med regeringspartierne.

	»Hvis der er enighed blandt partierne om ambitionen, må vi finde ud af teknikken bagefter. Det afgørende er, om der er politisk vilje bag,« siger han.

	Borgerlige imod

	I Liberal Alliance er man derimod modstandere af Frank Jensens forslag om at ændre af planloven.

	»Forslaget fratager grundejerne noget af deres grundværdi. Med andre ord eksproprierer man noget af deres grundværdi og laver en indskrænkning på brugen af grundene. I Danmark synes jeg, at folk, der ejer jord og grunde, skal kunne have tillid til, at politikerne ikke gør dem mindre værd med den slags forslag,« siger Ole Birk Olesen, der er boligordfører for Liberal Alliance.

	Også Louise Schack Elholm, boligordfører for Venstre, er imod forslaget.

	»Det er ikke en ændring af planloven, som vi er åbne over for. Frank Jensen vil have lov til at tvinge virksomhederne, og han vil have frihed til at tage frihed fra andre. Det er ikke en form frihed, jeg bryder mig om,« siger hun og fortsætter:

	»Da Venstre var i regering, lavede vi en finansierings-reform, der gjorde det billigere at bygge almene boliger med det mål at få bygget flere. Den vej vil jeg hellere gå frem for at give kommuner lov til at tvinge virksomhederne.«

	 

