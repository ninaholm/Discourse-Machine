Billedkrigeren, der selv blev et billede
Osama bin Laden skabte et stærkt brand for sin terrororganisation gennem brugen af billeder. For tilhængerne blev han en Che Guevara, for modstanderne en Hitler


 På billedet i FBI's forbryderalbum ser man en turbanklædt herre med et mildt ansigt og antydningen af et smil bag det karakteristiske gråsprængte skæg. Men det er ikke sådan, de fleste vesterlændinge ser Osama bin Laden. De ser personificeringen af ondskab, den konkrete manifestation af en ellers usynlig og diffus fjende.
»Vil du have ham i live eller død?,« spurgte en reporter i Det Hvide Hus præsident Bush blot seks dage efter terrorangrebene i New York og Washington den 11. september 2001.
»Jeg vil have retfærdighed,« svarede præsidenten, »og så vidt jeg husker, er der en gammel plakat ude vestpå, der siger '
Wanted dead or alive'.«
Næsten ti år skulle der gå, før George Bushs efterfølger i embedet, præsident Obama, i en tv-tale natten til i går kunne meddele, at missionen omsider er fuldført. Osama bin Laden, USA's ærkefjende nummer ét og leder af terrornetværket al-Qaeda, er død, dræbt af skud i hovedet i en koordineret aktion udført af amerikanske specialstyrker i en herskabsvilla uden for den pakistanske hovedstad, Islamabad.
Billedet i FBI's forbryderalbum blev i går tilføjet en rød bjælke med ordlyden: »Afdød«.
Men islamisterne ser ikke Osama bin Laden som en afdød forbryder. De ser ham som en martyr, som personificeringen af retfærdighed og det håndgribelige ikon for de undertryktes kamp mod den vestlige imperialisme.
Osama bin Laden nåede inden sin død at blive større end sig selv. De, der elsker ham, vil huske ham som en Che Guevara. De, der hader ham, som en Hitler. En helt og antihelt i samme person.
»Det er bemærkelsesværdigt, at bin Laden også rent visuelt fremstår som en slags tvillingebror til Kristus. Der er noget uhyggeligt over, at de ligner hinanden som billeder, men symbolsk er det interessant, at det gode og det onde ligner hinanden,« siger forfatteren Sven Holm.
Han udgav i 2002 romanen
Den anden side af Krista X, som tager udgangspunkt i billederne af de brændende tvillingetårne på Manhattan. Selv husker han med knivskarp tydelighed, hvordan han modtog nyheden om angrebet i New York over telefon i sit hus i Svaneke.
»Samme nat vågnede jeg flere gange, mens navnet Osama bin Laden kørte i hovedet på mig. Når der bliver skabt så voldsomme portrætter inden for fjendebilledvirksomheden, så rager de ind som kæmpe søjler i ens bevidsthed. Dét har bin Laden gjort i ti år. Men nu er han væk, og det er lige som at få en modbydelig tand i ens kæbe trukket ud. I lang tid efter vil tungen søge hen til dét hul og måske ligefrem savne, at der er noget,« siger Sven Holm, der dog understreger, at det er et savn, der er til at leve med.
»Men man sidder alligevel tilbage med en tanke om, at når det centrale bilede på terrorismen eksploderer, så splintres billedet til en masse små udefinerbare stykker, der så kan føre den samme krig,« siger han.
Billeder som branding
Ifølge reklamemanden Frederik Preisler er der mere end én grund til, at Osama bin Laden fra sin ydmyge bopæl i de afghanske bjergkæder over de seneste ti år har formået at forvandle sig til et politisk superbrand. Det handler om ord, om det, han siger, men det handler mindst lige så meget om billeder, om det, han ligner.
»Osama bin Laden ligner jo vores forestilling om Jesus. Min afdøde mormor sagde, hun syntes, det var underligt, at han havde så smukke øjne. Han er gjort af det samme stof som en Che Guevara. Det er også det, der gør, at hans ansigt ville gøre sig godt på en T-shirt. De har begge noget genkendeligt over sig, og dét er væsentligt for at blive et ikon,« siger han.
Men Osama bin Laden var ikke kun selv et billede han skabte dem også, mener Mikkel Bolt Rasmussen, kunsthistoriker ved Institut for Kunst- og Kulturvidenskab på Københavns Universitet.
»Osama bin Laden var en billedkriger og en enorm indsigtsfuld en af slagsen. Han var klar over, at det er med billeder, man kan mobilisere folk til politiske terroraktiviteter. Med sin sindrige iscenesættelse af 11. september 2001 med først det ene og så det andet fly demonstrerede han en enorm indsigt i, hvordan billeder spiller en helt central rolle i det senkapitalistiske samfund,« siger han og fortsætter:
»Det var også derfor, at krigen mod terror i så høj grad udspillede sig i de visuelle medier: Saddam blev hentet op af et hul i jorden. Bush landede på et hangarskib i den persiske golf. Statuen af Saddam blev væltet i Bagdad. Det var alt sammen modtræk til de billeder og videoer, der konstant cirkulerede af Bin Laden i det afghanske bjerglandskab, og som han brugte til at holde liv i den visuelle kamp,« siger Mikkel Bolt Rasmussen.
Som kulturelt ikon har Bin Laden samtidig spillet en fremtrædende rolle i det ophedede debatklima, som har kendetegnet terrordebatten i nullerne både internationalt og herhjemme.
»De fleste politiske valg blev i en periode reduceret til en falsk opposition mellem bin Laden på den ene side og George Bush på den anden,« siger Mikkel Bolt Rasmussen.
»Jeg husker Søren Espersen (DF) i en debat med Margrethe Vestager (R) blev ved med at sige, at hun gik terroristernes ærinde, fordi hun tvivlede på vores engagement i Afghanistan og Irak. På den måde har bin Laden spillet en rolle som et frygtpolitisk ikon, man kunne hive frem og lukke diskussionen med. Hvis man ikke var med Bush, var man med bin Laden og den rene ondskab.«
Død eller levende
Kort efter præsident Obamas tale natten til i går brød tusindvis af patriotiske amerikanere ud i jubelråb og -sang foran Det Hvide Hus i Washington, og på Times Square i New York blev bin Ladens død fejret som en triumf på størrelse med verdensmesterskaberne i fodbold.
Men der er muligvis mindre at fejre, end den umiddelbare retfærdighedsfølelse giver anledning til, mener The Guardians Ghaith Abdul Ahad, som i en årrække har rapporteret om de islamistiske grupper i Irak, Afghanistan, Somalia og Yemen. På sin blog maner han forestillingen om, at bin Ladens død er enden for al-Qaeda, i jorden:
»Bin Laden kan meget vel være mere værd for al-Qaeda død end levende. De har netop fået sig en martyr, og det rummer meget mere symbolik end at erhverve sig en håndfuld raketter. Han har været ineffektiv i sin ledelse af organisationen, men nu kan de pege på ham og sige : 'Dette er, hvad Osama bin Laden ville have, du skulle gøre',« skriver han på sin blog.
Den vurdering deler Helle Lykke, lektor på center for mellemøstlige studier på SDU imidlertid ikke.
»Osama bin Laden er et symbol på det onde. Men der er ikke den store forskel på, om han er ikon eller martyr, for han har hele tiden været vigtig for organisationen, og han vil fortsat være det. Levende eller død gør ingen forskel. Bortset fra at organisationen nu ikke længere ligner en levende organisation,« siger hun.
For Mikkel Bolt er der også en vis symbolik i Osama bin Ladens død. Den kamp, han var involveret i, er blevet overskygget af de arabiske revolutioner, der peger på nogle mere produktive udgange end den fastlåste situation, Bush og bin Laden stod for, mener han.
»Der er skabt nogle nye billeder, som har gjort bin Laden mindre interessant. Så på sin vis passer det meget godt, at han dør blot få måneder efter, at den arabiske revolution er brudt ud. Det er et årti, der slutter med hans død.«



