Ulydige kvindekroppe
Kan usminkede ansigter og nøgne, ikke-manipulerede kroppe være vejen til et mere mangfoldigt kvindeideal? En ny tendens vinder frem internationalt og herhjemme
 ’Vi bliver præsenteret for så mange billeder af perfekte kroppe, at man til sidst synes, at ens egen krop er grim eller forkert,’ siger Sanna Sarromaa, der sammen med en række andre nordmænd viste sin ’nøgne, naturlige’ krop i forbindelse med serien ’Kroppen Min’ i avisen VG.


 Ægte, nøgne kroppe og usminkede ansigter portrætteret i naturligt lys, uden Photoshop og med rynker, fregner og bumser bliver massedelt på de sociale medier, hvor tidens sociale oprør manifesterer sig først. Dusken er på vej tilbage sammen med hængebrysterne, den store røv og dellemaven indrammet af et par nylonstrømpebukser.
Og både kendte kvinder, kunstnere, kultiske filmidoler og helt almindelige kvinder deltager med billeder, kunstprojekter, bøger og film, der tolkes som et opgør mod tidens seksualiserede og retoucherede kvindelige kropsideal. Selv Barbie udkommer nu i en udgave, hvor den kendte dukke har fået rundere hofter.
Alt sammen et forsøg på at vende den dominerede selfie-kultur på vrangen. Men spørgsmålet er, om den internationale tendens, som diverse medier inklusive Dagbladet Information rapporterer om, har det oprørspotentiale, den postulerer, og reelt kan være med til at promovere et mere ’ægte’ kropsideal – hvad det så end er.
Eller som sexolog Jakob Olrik skrev i et læserbrev i Politiken oven på debatten om, hvorvidt realitystjernen Kim Kardashians store bagdel er et nyt kropsideal:
»Selvfølgelig bliver det ikke det. Det kunne da være interessant, hvis det blev moderne at have kurver. Men det er det jo ikke. For nogle år siden var det heroin-looket. Nu er det sundhedslooket.«
Mit sande jeg
Karen Dich, kønsdebattør og anmelder, ser tendensen som et opgør mod det sminkede, det kunstige og det sundhedsideal, der tilsiger, at spiser og træner du rigtigt, så får du også en krop og en hud, du kan vise frem.
»Der er en søgen efter ægthed, der er meget tidstypisk. Man leder efter det, der er under overfladen, som ikke er iscenesat og manipuleret,« siger hun peger på de sociale mediers retoucherede virkelighed, som et af de primære omdrejningspunkter for bevægelsen.
Men til gengæld mener hun ligesom Olrik, at det kan være så som så med det frigørende potentiale, i hvert fald når det handler om popstjerner som Beyoncé, Nicki Minaj, Miley Cyrus og Kim Kardashian, der svinger deres olieindsmurte popoer (som Kardashian) eller bare nøjes med at ryste den eftertrykkeligt i offentligheden (Cyrus), mens de hævder, at de som kvinder er i gang med at tage deres seksualitet tilbage.
Derfor gik hun også og ventede på det ’rigtige’ modfænomen, en popo dækket af appelsinhud i stedet for popstjernernes veltrænede kroppe?
Men da det kom i form af fotobogen Usminket, der blev sendt på markedet for nylig, blev hun irriteret. I bogen står 60 kendte danske kvinder »frem« uden Photoshop og make-up, et resultat af en kampagne sat i gang på Instagram under hashtagget #mitsandejegudenfilter af musikerne Szhirley og Saseline.
»Jeg synes, det frigørende potentiale er forbeholdt en meget lille klub, og dermed er det ikke fuldt ud forløst. Jeg savner mere mangfoldighed. Når man siger: ’Vi kan være smukke uden make-up’ og så næsten udelukkende bruger skuespillere, modeller og andre kendte, så er det med til at reproducere ideen om, at kvinder skal være smukke – at skønhed er den ypperste kvindelige egenskab,« siger Karen Dich.
En af dem, der har forsøgt sig med at vise dele af kvindekroppen, som normalt ikke nyder fremme i den velfriserede del af medierne, er stand- upperen Sanne Søndergaard, der viste kønshår på forsiden af avisen Politiken. Men hun ønsker ikke at blive set som en del af den nye ’ægte’ kropstendens.
»Jeg gider ikke at være en del af den tendens. Jeg tegner mine øjenbryn op, for ellers har jeg ikke nogen. Jeg barberer ikke min fisse, fordi jeg synes, det er grimt. Og så er det jo også sindssygt pinefuldt. Jeg har ikke lyst til at torturere mig selv for at være med på moden. Men jeg synes, det er synd, at kønshår bliver gjort ulækre. Men at reagere ved at gå i den modsatte, ekstreme grøft, synes jeg også er underligt. Min pointe er mere, at der ikke er noget, der er rigtigt eller forkert,« siger hun og henviser til plakaten for sit nye show, hvor den ene del af hendes ansigt er fregnet og usminket, og den anden er sminket.
 ’Vi bliver præsenteret for så mange billeder af perfekte kroppe, at man til sidst synes, at ens egen krop er grim eller forkert,’ siger Sanna Sarromaa, der sammen med en række andre nordmænd viste sin ’nøgne, naturlige’ krop i forbindelse med serien ’Kroppen Min’ i avisen VG.
Line Møller
Kun krop
Sidste år kørte nærværende dagblad en foto- og interviewserie ’Mig og min krop’, hvor fire danskere lod sig fotografere – nogle nøgne, andre delvist afklædte – og desuden fortalte om, hvordan de brugte deres krop. Og i foråret gik den norske kønsforsker Sanna Sarromaa samme vej, da hun sammen med en række andre nordmænd i avisen VG viste sin »nøgne, naturlige« krop i forbindelse med serien ’Kroppen Min’.
Sanna Sarromaa ser til gengæld bevægelsen som et feministisk opgør med forventningerne til kvindekroppen.
»Det er feministisk og frigørende, fordi jeg stiller op med flade ammebryster og strækmærker. Er det ikke tydeligt?« spørger Sanna Sarromaa.
Sarromaa har forklaret, at ’aktionen’ er tæt forbundet med hendes arbejde med unge pigers fokus på udseendet og deres kropskomplekser.
»Vi bliver præsenteret for så mange billeder af perfekte kroppe, at man til sidst synes, at ens egen krop er grim eller forkert,« siger Sanna Sarromaa, der mener, at kropspres er den nye folkesygdom.
Sanna Sarromaa har selv lidt af en spiseforstyrrelse, da hun var yngre.
Men hun fremhæver samtidig, at de nøgne, naturlige kroppe i VG’s serie ikke kun blev fremstillet i deres nøgenhed. Men at man også fik de menneskelige historier bag kroppene, der var afbildet i deres hverdagslige omgivelser, så fokusset ikke bare var på nøgenhed.
Og netop det faktum, at billederne er blottet for pornoreferencer, som ellers er udbredt i de fleste sammenhænge, hvor nøgenhed bruges til at sælge alt fra nyheder til armbåndsure, har et frigørende potentiale, mener Kine E. Ervik, skribent på det norske feministiske tidsskrift Fett.
Ifølge Ervik har kroppen nemlig en større formidlingskraft, når den fremstilles uden hentydninger til sex. Men samtidig er billederne nødt til at repræsentere mere end bare krop:
»Selv om billederne af ’rigtige’ og ’naturlige’ kroppe, der massedeles på nettet, tilbyder mere realisme end de retoucherede billeder, vi ofte ser, mister de deres formidlingskraft, fordi de kun til er til stede som krop. Det bliver hurtigt for meget krop og for lidt menneske, uanset hvem der ejer den krop, eller hvordan den ser ud.«
Samme metode benytter skuespiller og instruktør Lena Dunham i tv-serien Girls, når hun udleverer sig selv og demonstrativt bruger sin ikke-perfekte (ofte nøgne) krop selvironisk og sårbart. Som når hun f.eks. sidder i et badekar og kaster op på sig selv, beskrives kroppens fysiske reaktioner, pinligt og selvudleverende. Noget man normalt ikke ser i mainstream-serier, ligesom nøgenheden i Girls ofte er en naturlig del af de hverdagssituationer, serien beskriver.
En mere mangfoldig, humoristisk og grænsesøgende leg med kvindeidealet ser man også hos kunstnere som finske Iiu Susiraja. I ’anti-selfier’ affotograferer hun sin overvægtige krop i hjemlige omgivelser med forskellige husholdningsartikler og i ret uortodokse poseringer. F.eks. et par karklude stukket ned i kjolen foran på brystet, med en kagerulle mellem benene eller en kost sat fast på tværs under brysterne. Fotografierne er blevet et viralt hit og bliver nu vist på en udstilling på Fotografie Forum i Frankfurt.
Karen Dich mener, at denne leg med »grimheden« i højere grad kan bane vejen for den egentlige normale anderledeshed.
»Det er ikke, fordi jeg er imod æstetik eller smukke kvinder. Men jeg synes, frigørelsen ligger et andet sted. Jeg synes, at alle skal have lov til at se ud, som de gør, og mener, at det er lige så slemt, hvis de usminkede disser de sminkede, som hvis det var omvendt,« siger hun.
Endelig kan man også få nok af al den snak om kroppen som Inga Ragnhild Holst, der tweetede på hashtagget #kroppen efter VG’s serie om kroppen:
»Kroppen min dit og kroppen min dat. Gud, hvor er jeg træt af aviser, der skriver om folk, som accepterer, elsker eller hader deres kroppe. Giv mig noget politik.«

