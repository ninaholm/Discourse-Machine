Partisk film om fransk karikatursag
Med dokumentarfilmen 'It's Hard to be Loved by Jerks' insisterer instruktøren Daniel Leconte på, at der kom en konstruktiv debat ud af retssagen om trykningen af de danske Muhammed-karikaturer i den satiriske ugeavis Charlie Hebdo


 "Man får aldrig lov at være i fred!" klager profeten Muhammed nederst på den seneste forside af den franske ugeavis Charlie Hebdo, mens avisens redaktion på billedet oven over profeten ses buldrende op af Cannes' røde løber i kameraernes skudlinje.
Forsiden henviser til Daniel Lecontes dokumentarfilm It's Hard to be Loved by Jerks, som lørdag aften havde premiere ved filmfestivalen.
Filmen skildrer den injuriesag, der i 2006 blev rejst mod Charlie Hebdo, efter at chefredaktøren, Philippe Val, valgte at trykke de danske karikaturer fra Jyllands-Posten. Tegningen af profeten med en bombe i turbanen samt den med de stadig rygende martyrer på vej til en himmel uden flere jomfruer på lager var grundlaget for klagen sammen med Charlie Hebdos egen forsideillustration, hvor en fortvivlet Muhammed med henvisning til islamiske fundamentalister udtaler filmens titel.
Retssagen kom hurtigt til at handle om mere end tre tegninger, og Daniel Leconte filmede allerede tidligt i forløbet i redaktionslokalerne med de interne diskussioner om satire og sagen. Siden dokumenterede han selve retssagen, men uden adgang til at filme i salen. Han genfortæller derfor centrale dele af vidneudsagnene gennem interviews, men det er mindst lige så interessant at opleve hans materiale fra de ophedede diskussioner mellem almindelige mennesker uden for salen.
Subjektiv skildring
Daniel Leconte lægger ikke skjul på, hvis side han er på. Faktisk går han i interviewene f.eks. ret hårdt til Francis Szpiner, advokaten for moskeen i Paris, som var den ene af de tre muslimske parter bag sagsanlægget. 
Filmen er åbenlyst partisk og temmelig forelsket i sin egen betydning med lovlig bombastisk brug af speak og musik, men man bliver alligevel fascineret af dens næsten to timer lange præsentation af retssagen og dens argumenter. Balancen mellem ytringsfrihed og respekt for hinanden, religion og politik, bliver diskuteret på et begavet plan, mens filosoffer som Elisabeth Badinter og politikere som Francois Hollande blander sig i sagens gang. Nicolas Sarkozy melder sig også på banen med en afgørende støttefax.
Undervejs bliver der samtidig tegnet et tankevækkende billede af situationen i den franske presse, hvor redaktøren for France Soir blev fyret efter at have trykt tegningerne en uge inden Charlie Hebdo, og ugeavisen L'Express blev solgt efter offentliggørelsen af de omstridte streger. Som Daniel Leconte og Philippe Val konstaterede med et fast blik på de fremmødte journalister ved filmens pressemøde i Cannes, må pressen huske at granske sin rolle i sager som denne, for de har oplevet både frygt og selvcensur undervejs. Det var ikke mindst overraskende, at ingen fransk tv-station var interesseret i at lave en film om emnet.
Sund debat 
Efter at have oplevet filmens mange argumenter fyge frem og tilbage, var det næsten rørende at se Francis Szpiner og Philippe Val side om side ved pressemødet, hvor Szpiner efter at have tabt sagen og trods den hårde behandling i filmen kaldte helheden for intellektuelt ærlig. Som han understregede, har filmens bagmænd ikke lagt skjul på, at de har markant andre holdninger end ham, men filmen præsenterede efter hans mening sagens akter og argumenter på en måde, så man selv frit kan drage sine konklusioner. Han betragtede som helhed retssagen som et positivt forløb med en pædagogisk værdi, fordi diskussionerne aldrig blev middelmådige.
Filmen bruger meget krudt på at etablere retssagen som en stor sejr for demokratiet og den frie debat i den franske republik, og Philippe Val erklærede den desuden som et fremskridt for de franske muslimer, fordi den netop fremhævede forskellen på almindelige og ekstremistiske muslimer. For ham er filmen en præsentation af vigtige diskussioner, som langt fra er forbi. Som seneste udgave af Charlie Hebdo vidner om, har den avis fortsat tænkt sig at bruge humor til at skildre både islam og andre religioner, og i Cannes har Lecontes film i hvert fald været med til at sætte samtaler om andet end stjernestøv i gang.


