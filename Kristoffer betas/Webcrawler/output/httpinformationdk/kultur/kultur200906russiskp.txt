Russisk politi stormer udstilling
Russisk politi har stormet en kunst udstilling og arresteret én af kunstnerne bag. 'Vi bliver ved med at spytte dem i deres grimme vampyrfjæs, så længe de sidder på deres bureaukratiske kontorer', giver kunstnerne igen


 Den officielle kunstudstilling  Russisk Lettrisme  er blevet stormet af det russiske politi. Gruppen War havde udstillet billeder, som myndighederne ikke syntes om. Politiet greb derfor ind og arresterede gruppens førende aktivist, Peter Verzilov, og War's udstillede værker blev efterfølgende fjernet.
Udstillingen finder sted i Ruslands største udstillingsbygning, Kunstnernes Centrale Hus, Kunstnerforeningens lokaler i Moskva, og War var blandt de officielt inviterede kunstenere.
Gruppen har imidlertid en kontroversiel fortid. I maj 2008 stormede den en politistation og hængte et portræt af præsident Dimitrij Medvedev op på fængselsgitteret. I november projicerede den et laserbillede af et kranium op på regeringsbygningen. War, der primært består af tidligere og nuværende studerende fra det filosofiske fakultet på Moskvas Statsuniversitet, har i alt 11 sigtelser bag sig for kriminelle handlinger.
Intet fjernet
Andrei Erofeev, udstillingens kurator, har selv en dom på cv'et for »opvigling til racemæssigt, nationalt og religiøst had« på grund af sin kunst har. Han havde lovet War frie hænder.
Men det havde gruppen altså kun, indtil myndighederne greb ind.
På spørgsmålet om, hvor Wars værker var blevet af, leverede direktøren for Kunstnernes Centrale Hus' pressesekretær et kunststykke i fornemste apparatnik-tradition, uanfægtet af, at de fire vægge, hvor gruppens billeder var udstillet, står gabende tomme:
»Desværre kan vi ikke kommentere situationen, direktør Vasily Bychkov er på ferie, og desuden er ingen af Wars værker blevet rørt. De befinder sig alle i udstillingen.«
Wars chefideolog, ordbogsforfatteren Alexei Plutser-Sarno, sagde efterfølgende: »Vi bøjer os ikke for myndighederne, vi afspejler magten. Og autoriteterne vil altid kræve fordømmelse af kunstnerne, når de ser de vellignende portrætter af sig selv. Vi bliver ved med at spytte dem i deres grimme vampyrfjæs, så længe de sidder på deres bureaukratiske kontorer, og de skal konstant komme til at græde.«


