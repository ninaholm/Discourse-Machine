'Jeg har altid haft det svært med salmevers'
Dostojevskij og Kafka har givet direktør i Danske Bank Peter Straarup et mere nuanceret syn på dagligdagens tildragelser


 — Hvilken bog ville du ønske, at alle ville læse? 
»Svært at vælge en enkelt titel. Derfor bliver det tre: 1) Kafkas Processen. Uhyggelig og velskreven roman om et samfunds overdrevne bureaukratisering, en afsporet og utransparent statsmagt og individuel ensomhed. 2) Dostojevskijs Forbrydelse og Straf. Eminent velskreven bog om samvittighed. 3) Marylynne Robinsons Gilead. Vidunderlig og ’langsom’ bog om en ældre mands refleksion om livet.« 
— Hvilken bog har haft størst betydning for dig? 
»Også her må det blive flere. Jeg har læst litteratur siden barndommen. Som ung gjorde Somerset Maughams Of human bondage stort indtryk. Og da jeg blev lidt ældre Tom Kristensens Hærværk. Men ellers må det være gengangere fra første spørgsmål, især Kafkas og Dostojevskis bøger. Jeg tror, bøgerne har givet mig en mere nuanceret holdning til dagligdagens tildragelser.«
— Hvad er den værste bog, du har læst? 
»Sandsynligvis en bog, jeg holdt op med at læse efter 100 sider, hvilket plejer at spændvidden for min tålmodighed. Kan dog ikke huske en enkelt ’kasseret’ titel, som har gjort livslangt negativt indtryk. Men jeg har altid haft det svært med salmevers. Og antallet af managementbøger, som jeg har henlagt efter at have skimmet forordet, er betydeligt.«
— Hvilken type læser er du? 
»Jeg læser for at slappe af. Bogvalget er bredt og omfatter klassiske romaner, nyere litteratur og biografier. I disse kategorier har jeg inden for de seneste år bl.a. nydt Isaac Singer, (f.eks. Hu set Jacoby),  Zafons roman Vindens Skygge og David McColloughs biografi om Amerikas anden præsident John Adams.«
— Hvornår læser du? 
»Jeg har altid en bog med mig, som jeg tager fat på, hvis der opstår ’pauser’. Men på grund af dagligdagens tunge dagsordener er det især om aftenen, i weekender og på ferier.«

