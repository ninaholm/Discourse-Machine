Den oprindelige 'Schindlers liste' fundet i australsk arkiv
Et uvurderligt historisk dokument fra den nazistiske jødeudryddelse er dukket op i en kasse med gamle avisudklip


 SYDNEY - Under gennemrodning af kasser med gamle papirer i kælderarkiverne under Library of New South Wales blev en gruppe historikere forbløffede, da de opdagede et gulnet manuskript med 801 navne. Det viste sig at være et dokument af uvurderlig historisk betydning for det 20. århundrede, nemlig selveste Schindlers liste. 
Den tæt beskrevne liste på 13 sider blev opstillet af den tyske industridirektør Oskar Schindler, der satte sit eget liv på spil for at redde omkring 1.200 jøder fra døden i kz-lejrenes gaskamre. 
Lidet var kendt om denne historiske velgerning, før den australske forfatter Thomas Keneally i 1982 udgav bogen Schindler's Ark, som siden blev filmatiseret af Steven Spielberg i den Oscar-vindende film Schindlers Liste.
  Keneally skrev sin bog efter at have mødt Leonard Pfefferberg - en polsk jøde, der skyldte Schindler sin overlevelse - ved et heldigt tilfælde. Forfatteren var gået ind i Pfefferbergs butik i Beverly Hills for at købe en ny rejsetaske, og da butiksindehaveren hørte, at Keneally var forfatter, viste han ham listen, som indgik i det omfattende arkiv, han havde samlet om sin redningsmand. Og Kenneallys forfatterinstinkt blev omgående vakt.
Lavede emaljevarer
Men efter at have udgivet historien Schindler's Ark, som vandt Booker-prisen i 1982, solgte forfatteren dokumentet og andre forskningspapirer til en manuskripthandler. 
Ad diverse omveje endte den maskinskrevne liste herefter på State Library i Sidney, som købte seks kasser med Kenneallys papirer fra manuskripthandleren i 1996.
Listen blev for nylig genopdaget mellem et bundt tyske avisudklip og forfatterens egne researchnotater til bogen, fortæller Olwen Pryke, arkivar på biblioteket.
Kun ganske få kopier af den originale liste, som blev udarbejdet af Schindler selv for at overtale nazisterne til at skåne hans jødiske arbejdere, har overlevet. Et af dem findes i Holocaust-museet Yad Vashem i Jerusalem.
  Dr. Pryke blev særdeles overrasket over at støde på den liste, som hun betegner som "et af de mest fascinerende dokumenter fra det 20. århundrede". 
"Det er et utroligt bevægende stykke historie," siger hun. Schindler var medlem af det nationalsocialistiske parti, krigsspekulant og alkoholiseret skørtejæger, og han brugte i hundredvis af jøder i sine fabrikker, som fremstillede emaljevarer, køkkengrej og ammunition. 
Ramt af samvittighedskvaler efter at være blevet vidne til en aktion imod Krakow-ghettoen i Polen, brugte han sin charme og list til at overbevise de nazistiske ledere om, at hans arbejdere var af vital nødvendighed for krigsindsatsen og bestak sågar højt stående SS-officerer med penge og alkohol. 
Hans liste opregner navne, nationaliteter, religion, fødselsdato og kompetencer hos de jøder, han beskæftigede som mekanikere og metalarbejdere. 
Pfefferberg, der opfordrede Keneally til at fortælle disse arbejderes historie, var selv opført som arbejder nr. 173 på listen. Også hans kone, Ludmilla, blev reddet. 
Schindler, der spilles af Liam Neeson i Spielbergs film fra 1993, havde næsten ingen penge tilbage ved krigens slutning. 
Schindler hædret
Han døde i Tyskland i 1974, og han og hans kone, Emilie, blev senere hædret i Yad Vashem blandt de ikke-jøder, der risikerede deres liv for at redde nogle af Europas millioner af jøder fra det nazistiske folkemord. 
© The Independent og InformationOversat af Niels Ivar Larsen

