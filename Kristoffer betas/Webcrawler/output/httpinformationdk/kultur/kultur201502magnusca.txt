Magnus Carlsen måtte kæmpe i Armageddon
Den norske verdensmester sejrede til sidst i Baden-Baden


 Magnus Carlsen vandt ikke uventet den internationale turnering i den sydtyske kurby Baden-Baden, men først efter omkamp mod den tyske stormester Arkadij Naiditsch. Begge endte med en score på 4,5 points og måtte efterfølgende ud i to omgange lynskak for at finde den endelige vinder. Og da det herefter stadig stod lige, måtte man spille et såkaldt armageddon-parti for at finde en endelig vinder.
Armageddon er virkelig det rette navn for sådan en slutkamp – ifølge Johannes’ Åbenbaring (16,16) i Bibelen navnet på det sted, hvor det ultimative slag mellem Gud og hans dæmoniske fjender kommer til at stå. Fra min barndom husker jeg et ægtepar, der var Jehovas Vidner og forsøgte at få mine forældre til at fordybe sig i Vagttårnet. Forgæves. De truede dem ellers med, hvordan alle vi andre, der ikke var med i ’Vidnerne’, ville blive tilintetgjort i dette Armageddon. Glubske dyr ville blive sluppet ud af Zoologisk Have og mæske sig i alle de vantro.
I skak foregår det ikke helt så blodigt. Det drejer sig om, at man spiller lynskak med fem minutters betænkningstid til hvid og kun fire til sort, der til gengæld bliver erklæret vinder i tilfælde af remis. Lodtrækningen gav Carlsen de hvide brikker, og han var altså pisket til at vinde - og gjorde det sålunde:
1.e4 c5 2.Sf3 d6 3.d4 cxd4 4.Sxd4 Sf6 5.Sc3 a6 6.g3 e5 7.Sde2 Le7 8.Lg2 0–0 9.0–0 Sbd7 10.a4 b6 11.Sd5 Sxd5 12.Dxd5 Tb8 13.Sc3 Sf6 14.Dd3 Le6 15.Dxa6 Dc7 16.De2 Lc4 17.Df3 Lxf1 18.Lxf1 d5 19.exd5 e4 20.Df5 Tbd8 21.Lf4 Dc5 22.Td1 Db4 23.Le5 Lc5 24.Lxf6 gxf6 25.Sxe4 Dxb2 26.Ld3 ...
Se diagrammet.
Sort er helt færdig, der er simpelthen sluppet alt for mange vilde dyr ud af burene i Carlsens zoologiske have.
26. - Tfe8 27.Sxf6+ Kf8 28.Sxh7+ Ke7 29.Te1+ Kd6 30.Df4+ Kxd5 31.Sf6+ Kc6 32.Sxe8 ...
Og hermed vandt Carlsen, der ud over at være verdensmester i klassisk skak, hurtigskak og lynskak, nu også har fået status som helt i et nyere nummer af Anders And-bladet. Der er ganske vist tale om en fiktiv figur, men ansigtet ligner grangiveligt Carlsens – og navnet gør det endnu lettere at gennemskue: Den storspillende tegneseriefigur, som Anders And skal prøve kræfter mod, hedder Makspuls Clarsyn. Eksverdensmesteren Viswanathan Anand er også med i historien - under navnet And-and. Samme And-and skuffede for øvrigt fælt i Baden-Baden. Med blot 2,5 points blev han næstsidst i det otte mand store felt.

