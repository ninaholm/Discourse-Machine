De røde hyklere
Er den lille mand virkelig forarget over, at Enhedslistens medlemmer får dækket deres udgifter i forbindelse med deres politiske arbejde, eller er det mon bare Ekstra Bladet, der er?


 Det er velkendt, at Enhedslistens medlemmer af Folketinget afleverer den del af deres årsløn, der overstiger en københavnsk metalarbejders. Det aftvinger respekt hos nogle, men for andre virker det voldsomt provokerende. De helligpetere! tænker de sidste. Men nu viser det sig, at de trods alt beholder et skattefrit omkostningstillæg til dækning af rejseudgifter, kost mv. Og at de i øvrigt, i deres private liv, foretager økonomiske dispositioner som alle andre borgere i landet. Det har fået Ekstra Bladet op i det røde (!) felt og fået avisen til at tale om 'de røde hyklere'.
Tja. Hvis man går langt tilbage i tiden, mon så ikke selv Robin Hood beholdt lidt af rovet for at kunne bekoste buer, pile og bespisning, til sig selv og sine raske svende, før han fordelte resten til de fattige? Knap så langt tilbage i tiden fortælles det om Karl Marx, at han en sen nattetime var på vild flugt for politiet i Londons mere skumle stræder og baggyder. Den lærde filosof og økonomiske tænker hjulede af sted, kan man forestille sig, mens hårpragten og det uplejede skæg vajede i nattevinden. Der var ikke tale om politisk forfølgelse, sagen var bare den, at Karl havde frekventeret et ikke så pænt værtshus, som politiet pludselig stormede, fordi der var blevet klaget over uro og ballade. Karl smuttede i en fart, hans opholdstilladelse var vist ikke helt i orden, så han havde bestemt ikke lyst til at tale med politiet. Et par betjente løb efter ham, men Karl kendte kvarteret som sin egen bukselomme og slap væk.
Det tilkommer ikke os at dømme ham som en fordrukken sut, men han havde smag for skumle værtshuse, det er en historisk kendsgerning. Det kan i øvrigt godt undre en anden én, hvordan en tysker kunne have fornøjelse af at drikke sig fuld i engelsk øl (så skulle det da lige være Fullers 'London Pride'), men heller ikke det tilkommer det jo os andre at blande os i.
Men han var nu ellers ikke en helt almindelig værtshusbisse, forlyder det. F.eks. kunne han ikke lide at høre på sjofle historier. Især hvis der var kvinder tilstede, skulle de have fået ham til at rødme 'som en ung, uskyldig pige'. Det træk gør jo næsten den revolutionære filosof lidt nuttet som historisk skikkelse. Men det var for resten ikke, fordi han ellers var kysk i forhold til kvinder. Han havde mindst én søn på gule plader  en søn, der voksede sig stor og stærk og lignede sit fædrene ophav på en prik. Det kunne tilmed ikke skjules  at Karl havde været på grisestien  for sønnen blev formand for de engelske jernbanearbejdere og dermed tilpas kendt til at det engelske proletariat godt kunne lægge to og to sammen.
Karl Marx levede med andre ord på ingen måde op til den offentlige moral, der var gældende på hans tid. Som familiefar var han noget af en spidsborger. Hans største bekymring var, at en af hans døtre skulle finde på at gifte sig under sin stand  måske ligefrem, oh gru, med en jernbanearbejder! Hvilken stand han selv tilhørte, kan det være svært at sige. Han var ludfattig, men han var jo dog en lærd mand, en intellektuel, og hans kone stammede fra en vældig fin familie, så alt i alt hørte han vel mentalt til i det højere borgerskab. Og han så altså helst, at døtrene holdt sig til denne klasse, når de skulle giftes.
Er den lille mand forarget?
Spørgsmålet er så, om det gjorde ham til en ringere marxist, at han havde sin tids og sit miljøs almindelige sociale fordomme? Jeg synes det ikke. Det gør ham en smule latterlig måske, som menneske, men ellers er det vel en betænkelig sag at kræve absolut renhed af folk, der giver sig af med at tænke over, hvordan verden kan blive et bedre sted at leve. Hvorfor skulle de i grunden være renere end alle andre? Uanset hvem man er, uanset om man gør sig tanker om verdens forbedring eller ej, er man selvfølgelig påvirket af de fordomme, man er vokset op med. Uanset hvilket socialt miljø, man stammer fra. Hvordan skulle det kunne undgås?
Polerede dydsmønstre afholder sig måske nok fra synd i almindelighed, men en enkelt dødssynd gør de sig nu grueligt skyldige i: de er kedelige. Så hellere en fordrukken tysker med politiet i hælene gennem Londons gader. Det var rå hjernekraft, intellektuel kapacitet, der gjorde Karl Marx til Karl Marx. Ikke det uplejede skæg, det nussede tøj eller smagen for at gå på værtshus. Eller hans spidsborgerlige bekymring for, om døtrene nu blev standsmæssigt gift. I sammenligning er det vel til at leve med, at Johanne Schmidt-Nielsen har taget lån i sin andelslejlighed på Nørrebro, selv om hendes parti er imod, at den slags økonomiske transaktioner overhovedet er lovlige. Som hun slagfærdigt svarede Ekstra Bladets journalist, så benytter hun sig også, uden nogen form for anger, af Storebæltsbroen, når hendes rejseaktivitet gør det påkrævet. Selv om Enhedslisten i sin tid stemte imod, at broen blev opført.
Ekstra Bladet omtaler jævnligt sig selv som avisen for 'den lille mand'. Den lille mand kender man bl.a. på, at han ikke tjener ret mange penge. Han har en lille årsløn. Meget mindre end Ekstra Bladets medarbejdere, vil jeg tro. Men gad vide om den lille mand virkelig synes, det er forargeligt, at Enhedslistens folketingsmedlemmer får dækket deres omkostninger i forbindelse med deres politiske arbejde. Eller at de i deres privatliv indretter sig efter gældende love og regler. Ligesom den lille mand selv gør.

