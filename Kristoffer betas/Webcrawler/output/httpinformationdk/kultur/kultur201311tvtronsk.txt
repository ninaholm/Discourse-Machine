Tv-tronskifte



 
	I 20 år har brødrene Stig og Peter Thorsboe, sammen eller hver for sig, domineret dansk tv-dramatik. Det begyndte med Landsbyen, fortsatte med Taxa, Rejseholdet, Krøniken, Ørnen og Livvagterne, og undervejs har brødrenes lærling, Søren Svejstrup, markeret sig med Nikolaj & Julie og Forbrydelsen. Ingen har som de tre kunnet trække danskerne hen foran tv-skærmene. Og Danmarks Radio har sat sig tungt på sendefladen søndag aften kl. 20 med velproduceret mainstream-underholdning for det meste af familien.

	Enkelte andre har forsøgt sig med noget lidt anderledes, mere udfordrende – for eksempel Nicolas Winding Refns De udvalgte og Per Flys Forestillinger – men seerne har ikke været lige så mange, og DR er straks vendt tilbage til de driftssikre brødre, lærlingen og senest Adam Price. Efter en årrække på TV 2 viste han sig med Borgen at være leveringsdygtig i den form for velfærdsdrama, som er blevet DR’s varemærke. Succesen har været sikker, men fornyelsen er udeblevet.

	Man kan altså sige meget godt om brødrene Thorsboe og deres professionalisering og modernisering af dansk tv-drama; det er dem, der har ført DR fra let støvet tv-teater til visuelt forankret, vedkommende samtidsdrama og samtidig sat det på verdenskortet.

	Man kan også mene, at det var på tide, at der på DR blev plads til nogle andre forfattere, andre måder at tænke og skrive på, en anden form for dramatik, der tør tage chancer med hensyn til form og indhold.

	Det er lidt ligesom diskussionen om Filmskolens rektor, Poul Nesgaard, der har siddet 21 år på posten og nu skal søge sin egen stilling. Uanset, hvor godt han har gjort det, så kræver enhver form for kunst og kreativitet en vis dynamik, energi og fornyelse for ikke at stivne i (selv)tilfredshed over egne resultater.

	Nu sker der dog noget i tv-verden. DR har fået en ny dramachef, og til nytår er der premiere på en ny serie, Arvingerne, skrevet af Maya Ilsøe, der tidligere har vist sig at have et godt tag i de yngre seere med julekalenderne som Absalons hemmelighed og Pagten.

	Stig Thorsboe? Ja, han laver en serie, Badehotellet, til TV 2 i stedet.

