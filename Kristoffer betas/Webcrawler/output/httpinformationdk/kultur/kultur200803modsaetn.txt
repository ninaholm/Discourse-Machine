Modsætninger mødes
Skønheden og udyret i én og samme person: Oscar-vinderen med den meget omtalte hjelmfrisure i Coen-brødrenes 'No Country for Old Men', Javier Bardem, har et af filmverdens mest fascinerende ansigter


 Javier Bardem tog ikke telefonen, da hans idol Al Pacino ringede. Det var midt om natten i Madrid, så skuespillerlegenden fik fat i sin unge spanske kollegas telefonsvarer. Pacino havde just set Bardem som den forfulgte, homoseksuelle cubanske digter Reinaldo Arenas i Before Night Falls (2000) og fået hans nummer af filmens instruktør, Julian Schnabel. Pacino lagde en skamrosende besked på svareren, og Bardem fortalte for nylig The Guardian, at han stadig har båndet.
Pacinos begejstring er ikke svær af forstå, men udover et talent af de helt iøjnefaldende har Bardem også et bomstærkt visitkort i form af et ansigt så særegent, at det synes at sprænge alle eksisterende opfattelser af, hvad der er smukt, og hvad der er grimt, til atomer: Massive, næsten næsehornsagtige træk sameksisterer på forunderlig vis med ynde, sarthed og naivitet. Måske derfor er han lige overbevisende, hvad enten han spiller offer eller - som det er tilfældet i No Country for Old Men - ondskaben selv i skikkelse af lejemorderen (og dårlig stil-ikonet) Anton Chigurh.
I en medieverden, der ellers ofte falder i svime over glat og karakterløs skønhed, blev Bardem sidste år forfriskende nok kåret som verdens niende mest sexede mand af People Magazine. Hvis hæderen er steget ham til hovedet, skjuler han det godt. Selv mener han nemlig, at han ligner "én, der har fået tæsk med et baseballbat."
Porøs huggeblok
Da han blev født for 39 år siden, var det med en filmstrimmel som navlestreng: Bardem-familien har præget spansk film gennem generationer, og begge hans søskende er også skuespillere.
Javier er dog den første Bardem, der opnår international stjernestatus. Hans præstation i Before Night Falls begejstrede andre end Al Pacino, og som den første spanier nogensinde blev han nomineret til en Oscar for Bedste Mandlige Hovedrolle. Dengang blev han forbigået, men i år vandt han som bekendt for sin birolle som psykopatiske Chigurh. Selv om Bardem bestemt forstår at lægge sit fjæs i fæle folder, har fysik som en huggeblok og en fortid på Spaniens rugbylandshold, er han samtidig eminent til at udtrykke sårbar- og skrøbelighed - mental som legemlig. Reinaldo Arenas, der efter en kort eksiltilværelse i New York døde af aids i 1990, er blot en af flere radikalt fysisk svækkede figurer på cv'et. I Pedro Almodovars erotiske hævndrama Kødet skælver (1997) spillede han en ung strisser og ægtemand, som efter en skudepisode havner i rullestol, og siden kommer ud i en maskulinitetskrise.
Mindre er mere
Bardems vel nok største udfordring var det autentiske drama Mit indre hav (2004), hvor han i allerbogstaveligste forstand havde en hovedrolle. Her spillede han nemlig nu afdøde Ramón Sampedro, som var lam fra halsen og ned og ønskede at gøre en ende på det, han opfattede som et uværdigt liv. I Spanien er aktiv dødshjælp dog forbudt, så i strengt overført betydning tog Sampedro sagen i egen hånd og gik rettens vej for at få de spanske myndigheders tilladelse til at dø.
Bardems uhyre udtryksfulde ansigt bar ubesværet filmen, men omvendt ligner han som Chigurh og også i andre roller et deadpan-talent af samme kaliber som Buster Keaton og Timothy Spall. Jo færre de ydre tegn på indre aktivitet er, des mere overbevist er man om, at der er betydelig travlhed derinde. Bardems præstation som den svært aflæselige vendekåbe broder Lorenzo var således den eneste formildende omstændighed ved Milos Formans historiske Goya's Ghosts (2006). Rollen var som skræddersyet til bredtfavnende Bardem, fordi Lorenzo i løbet af filmen både frastøder og vækker sympati, ligesom han både gør fortræd og selv gøres fortræd.
På det seneste har flere store instruktørnavne fået øje på Bardems store talent og unikke fysiognomi. Han medvirker i dette års Woody Allen-film, Vicki Cristina Barcelona og er efter sigende også med i Francis Ford Coppolas kommende projekt Tetro. Og mens Anton Chigurh måske kan ligne den ultimative skurkerolle, vender Bardem tilbage til samme nedrige nabolag, når han skal spille den berygtede narkobaron Pablo Escobar.

No Country for Old Men har dansk premiere i dag

