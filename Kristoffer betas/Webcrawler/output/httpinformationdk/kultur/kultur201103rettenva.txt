Retten til at være barsk
Kritikken skal trække en grænse og kende sin egen grænse, men tage høfligt hensyn skal den aldrig


 Bragt ned til frimærke­format handler den såkaldte kritikerfejde om, hvorvidt de skønlitterære forfattere skal have lov til at regulere den offentlige samtale om litteratur. Det skal de naturligvis ikke. 
Hvad der både kan og bør styre hver enkelt kritikers virke, er hans eller hendes personlige og faglige etik, og hvad der hele tiden vil sætte rammer for kritikernes aktiviteter, er det omfang af spalteplads, sendetid og debattid, som henholdsvis aviser, elektroniske medier og kulturelle institutioner vælger at stille til rådighed for drøftelse af bøger. 
Hvad man derimod ikke behøver at tage hensyn til, er de fine følelser hos dem, der skænker deres værker til den læsende verden og dermed én gang for alle overlader bøgerne til en muligvis omtumlet skæbne.
I samme øjeblik som kritikken retter ind efter forfatternes ønsker om en hensynsfuld og sober formidling, har kritikken suspenderet sig selv. Dens eventuelle positive smagsdomme vil på forhånd være ugyldiggjorte og i læsernes øjne reducerede til lammefromme forsøg på at please den ene eller den anden.
Mere er der egentlig ikke at sige. Men når det er sagt for 117. gang, kan jeg dog ikke dy mig for i al korthed at kommentere den del af debatten, der involverer min egen person.
Det drejer sig om den passus i Jens Christian Grøndahls indlæg »Slagsmålet om kritikken« (Politiken den 25. februar), hvor han citerer mig for i nærværende blad at have citeret unavngivne kilder for at have ønsket Grøndahl selv »en tagsten i hovedet«. 
Tagsten som et lille rusk
Artiklen, hvortil Grøndahl refererer, skal i den kontekst, han stabler op, angiveligt dokumentere, hvorledes dagbladskritikken i de senere år har bevæget sig væk fra et tilbud om tolkning og vurdering af et givet værk, og hvordan anmelderne svigter den ædle opgave, »der ligger i at karakterisere en bog og dens tematiske og kompositoriske intentioner«.
Rent bortset fra, at enhver og dermed også Grøndahl må vide, at det at tænke i ­»intentioner«, forfatterens eller bogens, lynhurtigt kan blive en glidebane, der havner i hensyntagen til forfatteren som person, bliver jeg nødt til at anholde Grøndahls frække citatfusk. For hvad han refererer til, er følgende indledningsafsnit i min anmeldelse »Uhelbredeligt melankolsk« (Information den 8. april 2010) af hans erindringsbog Om en time springer træerne ud:
»For 20 år siden var det i litterære snirkler en billig spøg at ønske for forfatteren Jens Christian Grøndahl, at manden en skønne dag ville blive ramt af en tagsten, helst dog bare en lillebitte én, akkurat tilstrækkelig til, at han ville mærke den og således, langt om længe, få et eller andet at skrive om.«
At Jens Christian Grøndahl kan læse denne joke som udtryk for et ønske (hos mig eller andre) om at tilføje ham fysisk overlast, vidner ikke alene om en sørgelig mangel på humor, det udstiller også hans ukendskab til det 20. århundredes danske dramatik. For som den alment dannede læser kan se, spilles der naturligvis på Soyas skuespil Bare en tagsten, der havde premiere på Det Ny Teater nytårsaften 1959 og siden (1966) tryktes i bogform sammen med ­Afdøde Jonsen.
Ultrakort refereret handler Bare en tagsten om en gymnasielærer, som en skønne morgen bliver ramt af en faldende tagsten og på stedet forvandles fra mavesur misantrop til lalleoptimist og ven med alle og enhver. Ved stykkets slutning sker den modsatte forvandling, tilbage til vrissende gnavpotte, men i mellemtiden får Soya med høj humor anskueliggjort, at ligesom en sag som regel har to sider, kan et menneske, her lektor Sigfred Tvebo, sagtens rumme flere personligheder end én.
Dette gælder også litteraturkritikere. En ordentlig smagsdommer må på den ene side være en skønånd, der elsker og brænder for litteratur, men han eller hun må samtidig på den anden side kunne og turde sige tydeligt fra over for alt det, der simpelt hen ikke fortjener at blive læst overhovedet. 
Kan man ikke, hvor det er nødvendigt, lave en præcis nedrakning, bør man holde sig langt væk fra anmelde­riet. Har man ikke evnen til, bare midlertidigt, at forvandle sig til den barske børste, bør man søge sig en mere fredsommelig beskæftigelse. 
Og stillet over for Jens Christian Grøndahls vision af kritikeren som en Artig-Verner, der høfligt med hatten i hånden og vandkæmmet hår træder ind i forfatterens forkontor med »et tilbud om tolkning og vurdering«, gaber jeg på forhånd kæberne af led.
Når dette er sagt, kunne jeg dog godt finde på at vende på min tallerken og blot for en kort stund forsøge at tage Ib Michael og hans supporter Jens Christian Grøndahl en lille smule alvorligt. For noget har de trods alt fået helt rigtigt fat i. 
Det er korrekt set, at der findes en række danske forfattere, som tidligere har været ret populære og opnået såvel pæne salgstal som rosende anmeldelser, men som i de senere år af og til har fået stryg af adskillige kritikere.
Magelighed straffes
Denne medfart skyldes, vil jeg hævde, i vidt omfang, at de pågældende prosaister har fundet sig mageligt til rette i den skrivemåde, der solgte, og forestiller sig, at den kan bruges, lige indtil de stiller træskoene. Men jeg tror samtidig, at de er rendt frontalt ind i en eksperimentfikseret fundamenta­lisme og en i virkeligheden bagstræberisk formdyrkende æstetik, der uberettiget giver sig ud for at være avantgarde, og som hos nogle kritikere er stivnet til personhetzende litteratur­politik. Kritikken skal sætte grænser og lade bøger støde imod disse grænser. Men man må som kritiker også være i stand til at forholde sig til bøger, der er skrevet på præmisser, man ikke selv går ind for principielt. Man kan udmærket på samme tid lytte til en mainstream-roman, i forståelse for hvad projektet går ud på, og bevare kritisk distance.
For at kritikken skal trække en grænse, betyder, at den også bør kende sin egen grænse. Den skal holde den mulighed åben, at et nyudkommet værk vitterlig er nyt og formår at overraske én. Den åbenhed forsvinder, hvis kritikeren på forhånd har rubriceret forfatteren i nullitetskategorien.
Anderledes sagt gælder det om at holde forfatter og værk så meget ud fra hinanden, at der bliver plads til at undres, og om at holde sit eget principrytteri tilpas meget i ave til, at man kan kapere andre bøger end dem, der laves på den ’rigtige’ teori.
»Glem ikke at forny jeres undren!« skrev Frank Jæger for mange år siden. Det gælder også for kritikere, ja, i særlig grad os. Hvilket dog ikke rokker det mindste ved vores forpligtelse på, når det gælder, at være barske og derved løbe den risiko, at nogle, der ikke vil tåle et andet, et fremmed blik på deres litterære produkter, vil anse os for nogle dumme svin. 
esn@information.dk

