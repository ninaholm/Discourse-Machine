Hvad der siges om Grass
Litterær, neoantisemitisk dødssynd eller bare et dårligt digt? Blandt forfatterkollegerne er der delte meninger om, hvorvidt Grass har ret i – og til – den kritik af Israel, som han ytrede i sit nyligt offentliggjorte digt
Antisemitisme? De forfattere og kunstnere, der støtter Günter Grass, fokuserer mere på hans ret til at skrive digtet end på digtets litterære kvalitet. Flere påpeger, at kritik af Israel og dets udenrigspolitik ikke er lig antisemitisme.


 »Endnu før swastika-sporene forsvandt fra hans tøj, sluttede Grass sig til korstoget mod staten Israel.« Den jødiske forfatterforening er stærkt oprørt over det digt, Günter Grass fik trykt i en række aviser i sidste uge. Hvad der må siges er titlen på digtet, som retter skarpe skyts mod den israelske udenrigspolitik.
Den jødiske forfatterforening har bedt PEN International, den verdensomspændende forfatterorganisation, der blandt andet arbejder for ytringsfrihed, om »offentligt at distancere sig fra Grass’ udtalelser og til at protestere mod al delegitimering af Israel og det jødiske folk«. Foreningens formand, Herzl Hakak, har desuden opfordret forfattere verden over til at fordømme Günter Grass. Nobelpriskomitéen bør også komme på banen og tage afstand fra Günter Grass, mener man. Og sidst men ikke mindst bør forfatteren selv stå frem: »Grass burde rense sit tøj og sin fortid, angre de dage, hvor han gjorde tjeneste i den nazistiske dødshær, for hans forfærdelige udtalelser har kastet en mørk skygge over hele hans forfatterskab.«
Nobelpriskomitéen har endnu ikke ladet høre fra sig, men det har til gengæld den tyske forfatter – og nobelprismodtager – Herta Müller. Hun mener, at Günter Grass ikke bør kritisere Israel, fordi han i en ung alder var medlem af Waffen-SS. »Når man har kæmpet i SS-uniform, er man ikke længere i stand til at vurdere neutralt,« sagde forfatterinden på en pressekonference på Goethe-instituttet i Prag. Herta Müller har i øvrigt ikke meget tilovers for Hvad der må siges som digt: »Hvis han havde været mere ærlig, ville han have skrevet en artikel. Vil han gerne have, at det er litteratur og dermed giver mulighed for fortolkning? Der står ikke en eneste litterær sætning i det (digtet), altså er det en artikel.«
Andre ser digtet som et udtryk for, at der er lavvande i den kunstneriske kilde, og at Günter Grass derfor tyr til provokation for provokationens skyld:
»Når der ikke kommer flere originale ideer til én som kunstner, forsøger mange sig – som Grass – med et kunstigt tabubrud.« lyder det fra Günter Grass’ landsmand, lyriker og sangskriver Wolf Biermann i den tyske ugeavis Welt am Sonntag.
’Med Goethe forsvarer jeg Grass’
De forfattere og kunstnere, der støtter Günter Grass, fokuserer mere på hans ret til at skrive digtet, end på digtets litterære kvalitet. Flere påpeger, at kritik af Israel og dets udenrigspolitik ikke er lig antisemitisme. Leder af Kunstakademiet i Berlin, Klaus Steck, siger i Mitteldeutschen Zeitung: »Man må have lov til at sige tingene klart uden at blive stemplet som fjende af Israel.«
Den tyske forfatterforening var hurtigt ude med støtte til det tyske litterære koryfæ: »Den, der læser digtet Hvad der må siges, kan sagtens forstå, at det ikke ensidigt tager parti,« udtaler forfatterforeningens formand, Imre Török, i en pressemeddelelse. Kritikken af Grass har været ensidig og overdreven, mener han. »Med Goethe forsvarer jeg Grass,« siger han i en pressemeddelelse og citerer den store tyske digter: »Den, som kender sig selv og andre, vil også erkende: Øst og Vest kan ikke adskilles.«
Som repræsentant for engelsk PEN medgiver kampagnemedarbejder Robert Sharp i The Guardian, at mange vil opfatte Grass’ digt som både ufølsomt og krænkende, men understreger, at dette ikke retfærdiggør censur. Han opfordrer i stedet israelske forfattere til at give Grass igen med hans egen medicin: »Hvis Grass har skrevet et polemisk digt, burde det israelske litterære samfund svare med deres egen poesi, som parodierer og piller Grass’ digt ned. Litterær dialog er – i modsætning til vredesudbrud fra officielle talsmænd – en langt mere raffineret måde at diskutere disse vanskelige emner.«
Neoantisemitisme
I det franske ugemagasin Le Point leverer filosoffen Bernard-Henri Lévy i vanlig bombastisk stil en heftig kritik af Günter Grass. Med klummetitlen Günter Grass’ første død mere end antyder den franske filosof, at Grass ikke længere er i åndelig topform.
I essayet argumenterer Bernard-Henri Lévy for, at Grass burde have skrevet om en hvilken som helst anden stat end Israel: »Vi lever kort sagt i en verden, hvor det ikke burde være svært at få øje på truende pyromannationer. Og her vælger en europæisk forfatter, en af de mest eminente, eftersom det drejer som Nobelpristageren Günter Grass, så at offentliggøre et digt, hvori han forklarer, at kun én trussel hviler over vores hoveder, og at denne trussel udgår fra et ganske lille land, et af verdens mindste og mest sårbare – og sagt i forbifarten: et demokrati: den israelske stat.«
Heller ikke Bernard-Henri Lévy mener, at Grass’ fortid er sagen uvedkommende: »Det er umuligt ikke at læse Grass’ udfald mod Israel i lyset af, at han i så mange år fortav sin fortid i Waffen-SS. (...) Med sit digt har han sluttet sig til de kræfter, der vil sætte lighedstegn mellem ’at være jøde’ og statens Israels påståede forbryderiske identitet, og dermed gjort sig selv til talerør for vor tids neoantisemitisme.«
En forfatter, der selv kender til bandlysninger og voldsom kritik, kommer Grass til undsætning via Twitters skarptskårne formkrav. Efter det er kommet frem, at Israel d. 8. april forbød Günter Grass at rejse ind i landet, skriver britiske Salman Rushdie på sin twitter-profil: »OK ikke at synes om, ja, endda at blive frastødt af Günter Grass’ digt, men at forbyde ham (indrejse) er en barnlig provokation. Svaret på ord må altid være andre ord.«
Og over for dem, der bringer Günter Grass’ fortid i Waffen-SS ind i billedet, understreger Rushdie: »At være værnepligtig i Waffen-SS er ikke det samme som at være nazist.« Og han spørger en twitter-Grass-kritiker: »Ville du – hvis du var teenager, og en nazist troppede op for at indkalde dig til hæren, og du ville dø, hvis du nægtede – ville du så vælge at dø?«
Salman Rushdie minder sine twitterfølgere om, at det er en stor og vigtig forfatter, vi her har med at gøre: »Lad os ikke glemme, at Günter Grass er forfatteren til de største litterære svar til nazismen; Bliktrommen, Katten og Musen, Hundeår.«
Til påstandene om, at Hvad der må siges skulle være et udtryk for antisemitisme, siger Rushdie: »Ingen kan seriøst tro, at Günter Grass er antisemit. Det handler om et dårligt digt og Israels dårlige reaktion på det.«

