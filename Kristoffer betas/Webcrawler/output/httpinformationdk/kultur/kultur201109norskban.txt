Norsk band dropper sang efter den 22. juli
Yoga Fire fjerner sangen 'Terror i Oslo' fra bandets kommende album. I kølvandet på Anders Breiviks terrorangreb er flere kunstnere begyndt at læse og skrive tekster på en ny måde


 Terrorangrebet i Oslo og på Utøya den 22. juli har fået flere norske kunstnere til at gennemtænke deres produktion og genlæse deres tekster. Terrorangrebet er tema i NRK's kulturprogram, Trygdekontoret, og blandt gæsterne er forsangeren i rockbandet Yoga Fire, Esben 'Dansken' Selvig:
»Det føles som en ny alvor. I dagene efter den 22. juli begynder man at tænke alle sangtekster, man har skrevet, igennem. Pludselig begynder alt at betyde noget lidt andet,« fortæller han i udsendelsen.
Særligt en sang vil for altid være gemt langt væk:
»Der er en sang, som ikke kommer med. Det var en underlig sang, som hed Terror i Oslo. Det var en slags beskrivelse af, hvordan det havde været, hvis det skete noget. Jeg får helt kuldegysninger af at tænke på det nu,« siger Esben 'Dansken' Selvig, som har fået sit tilnavn, fordi han er født i København. Han var tidligere rapper i gruppen Klovner i kamp, men er nu skiftet til rockmusikken.
Ikke sjovt
I udsendelsen siger skuespiller og debattør Odd-Magnus Williamson, at han også har tænkt sine tekster nøje igennem efter angrebet. Bl.a. opfører han sig markant anderledes på twitter, hvor han er en af de mest aktive i Norge:
»Mine tweets har haft chokeffekt som et eksistensgrundlag, noget jeg synes har været meget vigtigt i et samfund, som jeg frem til den 22. juli syntes var lidt overfladisk og tandløst. Men efter den 22. juli har man ikke et lige så stort behov for det mere. Vi har følt det på kroppen, nu ved man, hvad det er. Så det har nok forandret rigtig meget af min stil.«
Williamson fremhæver også vigtigheden af, at kunstnere tør behandle de vanskelige temaer:
»Det er meget vigtigt ikke at gå i moralsk panik. Det gælder både musikalsk, litterært og komisk,« siger han.
Men han vil ikke selv lave sjov med terrorangrebet:
»Jeg kommer aldrig til at lave sjov med det, som skete den 22. juli. Det hændelsesforløb er så bundløst og mørkt, at jeg har ikke en gang har villet prøvet på det.«

