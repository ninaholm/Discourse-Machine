Afgjort i første runde
Carlsen triumferede også i London Chess Classic


 London Chess Classic blev den sidste store turnering i det gamle år. Arrangørerne havde lavet et mix med Englands fire førende stormestre og fire udenlandske stjerner: Magnus Carlsen, Kramnik, Nakamura og Ni Hua - med de to førstnævnte som oplagte favoritter. Lodtrækningen havde maget det således, at de mødtes allerede i første runde - med Carlsen som hvid:
1.c4 Sf6 2.Sc3 e5 3.Sf3 Sc6 4.g3 d5 5.cxd5 Sxd5 6.Lg2 Sb6 7.0-0 Le7 8.a3 0-0 9.b4 Le6 10.Tb1 f6 11.d3 a5 12.b5 Sd4 13.Sd2 Dc8 14.e3 Sf5 15.Dc2 Td8 16.Lb2 a4 17.Tfc1 Sd6 18.Sde4 Se8 19.De2 Lf8 20.f4 exf4 21.gxf4 Dd7 22.d4 c6 23.Sc5 Lxc5 24.dxc5 Sc4 25.Td1 Dc7 26.Lc1 Sa5 27.bxc6 bxc6 28.Sxa4 ...
Ligesom Carlsen ikke er bleg for at ofre en bonde selv mod folk af Kramniks kaliber, går han heller af vejen for at nappe en - i den stil, man kalder lommetyveskak.
28. - Txd1+ 29.Dxd1 Td8 30.Dc2 Df7 31.Sc3 Dh5 32.Se2 Lf5 33.e4 Lg4 34.Sg3 Df7 35.Lf1 Le6 36.Dc3 Ta8 37.Tb4 Dd7 38.f5 Lf7 39.Lf4 Dd1 40.Kf2 Sb3 ...
Kramnik har i tidsnøden fået malet sig selv op i et hjørne. Sådan plejer den lange russers brikker altså ikke at stå!
41.Le2 Db1 42.Lc4 Txa3 43.Se2 ...
Carlsens sidste træk var nærmest af sadistisk karakter, og Kramnik opgav, selvom stillingen endnu er materielt lige. Efter afbytningen af de hvidfeltede løbere er sort værgeløs over for det tunge hvide skyts. Der er et vist komisk skær over de tre deplacerede sorte officerer på dronningfløjen. Om Kramnik så kunne se komikken, er en anden sag, for dette parti afgjorde i realiteten turneringen.
Man anvendte i London det samme pointsystem som i fodbold, dvs. 3 for gevinst, 1 for remis og 0 for tab, og det medførte denne slutstilling: 1. Carlsen, Norge, 13 p. 2. Kramnik, Rusland, 12 p. 3.-4. Adams og Howell, begge England, 9 p. 5. McShane, England, 7 p. 6.-7. Nakamura, USA, og Ni Hua, Kina, begge 6 p. 8. Short, England, 5 p.
Carlsen forblev - som i de andre store turneringer i Nanjing og Moskva - ubesejret og lagde yderligere alen til sin vækst. Nu topper han verdensranglisten med 2810 (forventet tal pr. 1. januar 2010). De fem stærkeste spillere i verden er ved indgangen til det nye år: Carlsen, Topalov, Anand, Kramnik og Aronian - både ifølge de kære ratingtal og efter de sagkyndiges opfattelse. Anand skal til foråret forsvare sin VM-titel mod Topalov, og i så henseende kan Carlsen tidligst komme til fadet i 2011. Men også i London bekræftede den 19-årige nordmand sin status som verdens stærkeste spiller.

