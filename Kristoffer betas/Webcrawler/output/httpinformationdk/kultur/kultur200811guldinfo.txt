Guld til Information
Information opnåede tirsdag den fornemste pris ved kåringen af Årets Avissider for en forside fra dagen efter folketingsvalget sidste år


 Ved Danske Dagblades Forenings årlige generalforsamling i Århus tirsdag opnåede Information den absolut flotteste placering, guld, i konkurrencen om Årets Avisside. 
Det drejer sig om forsiden fra 14. november sidste år, dagen efter folketingsvalget. 
Siden, der er lavet af nyhedschef Claus Overgaard Knudsen, forestiller, som det kan ses her på siden, Anders Fogh Rasmussens ansigt som et spillekort med henholdsvis overskriften 'Taberen' eller 'Vinderen' for at illustrere, at valget kunne tolkes på to måder.
I dommerkomiteens begrundelse hed det blandt andet: 
"Sidste år ved den her tid havde vi folketingsvalg. Anders Fogh beholdt som bekendt statsministermagten - men vandt han eller tabte han valget? Det kan diskuteres, og det var, hvad Information valgte at gøre med sine læsere. Grafisk kom det til udtryk i denne både enkle og fantastisk godt tænkte forside med et spillekorts stramme symmetri som skabelon. Hvis der blandt Informations læsere skulle være nogle, der helst ser vor statsminister som vinder, så vender de avisen som her, mens alle de andre kan vende den på hovedet. 
Sølv til nekrolog
Der blev i alt uddelt 20 priser i konkurrencen, heraf kun to af guld. Ud over Information opnåede Dagbladet Politiken guld for en sektionsforside, der blev skabt til en artikel i anledning af bolle-å'ets 60 års fødselsdag.
Fem aviser fik sølv, blandt andet Ekstra Bladet for et fantastisk sportsopslag om løbefænomenet Usain Bolt ved OL og B.T. for et lige så fængende opslag i anledning af Mogens Glistrups død. Journalisten havde valgt at skrive to nekrologer - en om den folkelige, idealistiske Glistrup og en om de mere dæmoniske sider af manden. Tanken føres helt igennem i layoutet, som det kan ses.
Endelig opnåede 13 aviser hæder for lige så mange avissider.
Samtlige belønnede avissider kan ses her.

