Forlag sætter sit 'brand' over styr
Når et forlag udgiver bøger, der er medfinansieret af selvsamme virksomheder, som bøgerne handler om, er vildleder det ikke alene læserne. Forlaget sætter også sit eget brand over styr, mener forsker


 I sidste uge udgav Gyldendal bogen Nørgaard på Strøget. Den er medfinansieret af selvsamme modetøjsbutik, som den handler om, fremgår det diskret af kolofonen.
Lørdag kunne Information så berette, at Gyldendal havde ladet Jørgen Nørgaard få stor indflydelse på udformningen af bogen. Selv om forlaget i første omgang brugte det som et argument for udgivelsens lødighed, at modemanden intet havde med planlægningen af udgivelsen at gøre.
I sig selv er der imidlertid ikke noget ualmindeligt ved, at forlagene udgiver bøger, der er medbetalt af de virksomheder, som de handler om, fortæller Gyldendals litterære direktør, Johannes Riis. 
"Vi har også udgivet den slags bøger om Øresundsbroen, Magasin, Georg Jensen og Carlsberg," forklarer forlæggeren.
Også Børsens Forlag udgiver sådanne bøger, fortæller forlagsdirektør Jacob Harregaard, der samtidig gør meget ud af, at læseren skal informeres, hvis der står erhvervsinteresser bag udgivelserne. 
"Vi plejer at skrive det i forordet. Som det allerførste. Vi skriver også noget om samarbejdet, om hvordan det har fundet sted", siger Jacob Harregaard.
En dyr fornøjelse
Og det gør de klogt i på Børsens Forlag, mener Bent Meier Sørensen, der er lektor på Institut for Ledelse, Politik og Filosofi ved Copenhagen Business School. Som han ser det, må det nemlig være forlagets ansvar at sikre sig, at læserne forstår interesseforholdene bag udgivelsen.
"Jeg synes, de store forlag, der sætter standarden i branchen, har et særligt ansvar for ikke at sænke den generelle overligger", siger Bent Meier Sørensen. "Og når Gyldendal nøjes med at skrive om Nørgaards økonomiske bidrag i kolofonen, synes jeg ikke de sætter den overligger så højt. Man mærker jo hensigten og bliver forstemt. Når forlaget nedtoner Nørgaards finansieringsrolle, så er det vel, fordi de ved, at det stikker i øjnene på den almindelige læser."
Men også strategisk kan det være uklogt af forlagene at udgive bøger, der er betalt af samme virksomheder, som bøgerne handler om.
"Det sker jo ofte, at virksomheder laver festskrifter til sig selv. Men i tilfældet med Nørgaard låner Nørgaard som virksomhed brandet Gyldendal til at styrke sit eget brand. Og det skal Gyldendal jo overveje. Er det værd for dem at udgive bogen? Jeg er ikke sikker på, det er smart for dem at blive spændt for sådan en hest," siger Bent Meier Sørensen og uddyber:
"Det kan jo meget vel blive en dyr fornøjelse for forlaget at blive hjulpet af økonomiske investorer, som køber sig ind på brandet. For man må jo spørge sig selv: Hvad er det egentlig, Gyldendal får ud af sådan en udgivelse som Nørgaard-bogen ud over at blive smurt ind i nogle lidt uldne relationer, som sætter den hæderlighed over styr, som deres brand er forbundet med?"


