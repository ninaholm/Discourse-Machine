Døden kan også være smuk
Nøgternheden og nænsomheden redder Sara Roepstorffs debut fra at ende som ren selvterapi


 »Man bliver så mærkeligt saglig / når nogen dør«, skrev Klaus Rifbjerg (Amagerdigte, 1965) som optakt til det smukke, nøgternt konkrete digt om dengang, han skulle sige endegyldigt farvel til sin far. En lignende, sobert afklaret nøgternhed finder man i 31-årige Sara Roepstorffs debutroman, hvor hun skildrer sin fars kræftsygdom og død i en alder af 63 år. Beretningen holdes i præsens, er henvendt til kæresten Jonathan og følger med tæt præcision forløbet, fra diagnosen netop er stillet og til den dag, det uafvendelige sker.
Jeg havde nær sagt »det trods alle opløftende lyspunkter og fælles lykkestunder uafvendelige«, for skønt facit er dystert, bæres Sara Roepstorffs lille værk af den indsigt, at der selv i Apokalypsen altid er noget at frydes over. Sygdommen og smerten bringer familiens medlemmer tættere på hinanden, men det er også, som om sorgen gør alting mere virkeligt. Derfor hænder der da også det tilsyneladende paradoksale, at da der takket være stamcelletransplantation midlertidigt indtræffer en forbedring af farens tilstand, bliver det hele i jegfortællerens bevidsthed vendt på hovedet. For man kan, som der står, komme til at længes efter helvedet.
Ukendt ritual
Paradoksal bliver ligeledes bogens erkendelse af, at døden undertiden ligefrem kan forekomme smuk, og at den under bestemte forhold kan komme som en befrielse. Først snævres rummet sammen i et punkt, siden kan familien eller resterne af den igen træde ud i det åbne. Imellem disse to stationer, diagnosechokket og døden, ligger bogens nutid, dette smertens interval, hvori det dyrebareste sættes på spil, og hvori familien pludselig befinder sig »i en højtid, vi ikke kender opskriften på, i et ritual vi lige har fået opridset«.
Smukkest i romanen er nok den måde, hvorpå faren i sin datters øjne undervejs bliver mere rund og hel. Mens han var rask, blev han alt for hurtigt og alt for nemt vred; men nu er han blevet »et mysterium« for hende: »Jeg er fascineret af ham, og jeg kan tage mig i at stirre på ham, på hans nye, rolige ansigt og hans plyssede hår. Jeg er vidne til en transformation, der er utallige retninger, der udgår fra ham, der er usynlige hjortespor i skovbunden.«
Hjortesporene henviser til farens fag, biologi. Og der er, det kan man fastslå, masser af liv i Sara Roepstorffs sorgbog om døden – ikke bare pattedyr som hjorten, men også fugle, insekter, træer, blomster og svampe: »Han lod os lugte og smage og spytte ud, vi lærte at se forskel på de giftige og de spiselige og de virkelig gode spisesvampe.«
Velanbragt alvor
På denne erindrede baggrund må forfatteren takke for, at fremtiden dengang så nænsomt var skjult: »Jeg havde aldrig overlevet barndommen og min tidlige ungdom, hvis jeg vidste, det her ville ske.« Et voldsomt udsagn, jovist, men det forekommer velanbragt her, hvor alle livets proportioner formes af sygdommen, og hvor dødens nærhed for en tid ændrer tingenes farve.
Hvorvidt Sara Roepstorff (som i anledning af debuten har droppet ’Poulsen’) har stoffet i sig til noget stort som forfatter, står efter Min far er en tiger stadigvæk som et ret åbent spørgsmål. Ganske vist sker der til sidst et spændende skift fra episk til lyrisk register, men hvad hun primært får demonstreret, er den saglige, nøgterne tilgang til stoffet og evnen til at fremstille vigtige nuancer i de stemninger, der skifter så voldsomt. Lad mig konkludere, at hun har skrevet en bog af den slags, som alle kan skrive, men kun få ville have kunnet skrive den så renfærdigt som hun.
Min far er en tigerSara RoepstorffGladiator154 sider230 kroner

