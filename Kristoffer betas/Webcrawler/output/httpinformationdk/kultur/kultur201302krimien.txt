Efter krimien



 For tiden kan man næsten sammenligne bogbranchen med vindmøllekoncernen Vestas: De dårlige nyheder vælter ud. Så fyrer Gyldendal 25 medarbejdere. Så lukker Arnold Busck sine butikker i Helsingør, Hellerup og Hundige. I 2012 er 18 boghandler blevet lukket, i 2011 lige så mange. Og for at det ikke skal være løgn, kunne MetroXpress i denne uge meddele, at selv krimibølgen nu rutsjer ned i bølgedalen: Hos Saxo.com er salget gået tilbage med 35 procent de seneste fire år, samme tendens ses hos Arnold Busck, ligesom både Gyldendal, Lindhardt & Ringhof og krimiforlaget Modtryk mærker den dalende interesse.
I debatten om faste kontra frie bogpriser har optimisterne gjort gældende, at de frie bogpriser, der i stigende grad har flyttet salget fra de traditionelle boghandler til supermarkederne og nethandlen, ganske vist har favoriseret genrer som netop krimien på bekostning af det øvrige litterære landskab, men at de samtidig har fået tag i en ny, stor gruppe, der ikke før læste bøger. Nu stirrer så også dette lovende, nye segment bogdøden ind i de tomme øjenhuler. For hvis heller ikke krimier til en billig penge længere lokker, hvad er der så tilbage?
»Den brede spændingsroman,« foreslår en forlagsredaktør spagt. Men det er jo blot at fortsætte ned ad den sliske, der har bragt hele branchen ud i uføre, nemlig den ukritiske satsning på bestsellerne, der er fulgt i kølvandet på de frie bogpriser.
Dansk tales af fem-seks millioner mennesker, bøgerne kan ikke klare sig på et frit marked. I Sverige er bogmomsen på seks procent, lad os få sådan en i Danmark. I Norge har de faste bogpriser. Med en bogmoms på seks procent, kunne vi også genindføre dem i Danmark, om så bare det første halve år af en bogs levetid. Bøger ville ikke blive så hundedyre, forlagene ville turde satse på mangfoldigheden, boghandlerne bevare deres levebrød, og Danmarks forfattere få arbejdsro til at fordybe sig i det menneskelige vilkårs mange krinkelkroge. Det har vi alle behov for.

