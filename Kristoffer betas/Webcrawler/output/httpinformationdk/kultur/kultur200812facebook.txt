AF, Facebook og gratis
Danskernes søgevaner på nettet afslører, at danskeren 2008 er fanget i det ængstelige spind, som finanskrisen har spundet. Men også, at nye værdier vinder hævd
Danskerne går på nettet som ingensinde før. En opgørelse over de mest søgte sider og ord er tv, Facebook og Arbejdsformidlingen.


 Nu, hvor året går på hæld, er det tid til at gå på opdagelse i danskernes sjæl 2008 og undersøge dens kendetegn. Nemlig via en analyse af danskernes foretrukne søgeord på Google det seneste år.
De præsenteres i undersøgelsen Google Zeitgeist, som viser, at den typiske dansker har været mest interesseret i 'AF'. Og inden statsministeren får storhedsvanvid, må vi hellere afsløre, at AF ikke står for Anders Fogh, men for ArbejdsFormidlingen. 
Umiddelbart en paradoksal interesse. Ikke kun fordi AF i 2007 blev udskiftet med de såkaldte Jobcentre, men også fordi den offentlige fortælling hele foråret lød, at Danmark nød godt af en historisk lav arbejdsløshed. Og hvem har brug for AF, når vedkommende er arbejdsramt? Her kommer AFR ind i billedet.
Fortællingens omvending
"Dansk økonomi er blandt de stærkeste i Europa. Aldrig har så mange været i arbejde i Danmark," udtalte statsministeren under Folketingets afslutningsdebat i juni.
Men som det går med enhver fest, så melder ansvaret sig dagen efter, når tømmermændene trænger sig på. Så da AFR vendte tilbage efter sommerferien i oktober, annoncerede han i åbningstalen i Folketinget, at "mørke skyer er ved at trække op i horisonten. Bankkrak, faldende boligpriser, høje oliepriser, dyre fødevarer - det gør mange mennesker bekymrede for deres private økonomi". 
Bekymringen betyder, at "gratis" er et andet ord, som rangerer højt på listen over populære søgeord. Nu er det selvfølgelig ikke nogen hemmelighed, at i hvert fald vi jyder er utroligt glade for gratis glæder. Dog er ordets popularitet en understregning af, at angsten for at miste job og få mindre mulighed for at fejre forbrugsfesten har manifesteret sig helt ned i googlesøgningerne. 
Samtalekøkken
De øvrige ord, der rangerer på listen over de ti mest populære søgeord, kan grupperes i to. Den ene gruppe tæller 'YouTube', 'Facebook' og 'TDC', mens den anden tæller 'spil', 'tv' og 'TV2'. Og mens førstnævnte står for det sociale og for kontinuerlig kommunikation, står sidstnævnte for underholdning. 
Dermed cementerer Google Zeitgeist, at 2008 har været et år, hvor fortællingen ændrede sig fra at tematisere forbrugsfest til at omhandle ansvar. Fra at inkarnere individets vilde ridt til at bringe relationer på banen som det bærende. 
Følger fortællingen en rød tråd, må det forventes, at danskeren på den anden side af julens ædegilde og nytårets brag vil sætte samtalen over samtalekøkkenet og dyrke kulturen i stedet for at affyre vådeskud med litterære kanoner på kulturkampens slagmark.

