Hvem er bange for Amazon?
Amazon tilbyder enhver at udgive bøger på Amazon og selv fastsætte prisen. Men forfatternes og læsernes tilsyneladende paradis kan ende som sin modsætning: et monopollignende marked, hvor det er Amazon, der bestemmer, hvad der udgives og til hvilken pris. Stik imod hvad selvudgivelsessystemet lovede
Succes. Amazons grundlægger og administrerende direktør, Jeff Bezos, viser den nye Kindle frem ved en konference i denne måned i Californien.


 Amazon, det er da en netboghandel, ikke sandt? Delvis sandt, ja, for Amazon er også et supermarked med alt fra brødristere til motionscykler. Men for et år siden blev Amazon tillige et forlag. Med egne talentspejdere, redaktører og forfattere. Og det kan revolutionere et bogmarked, der i forvejen er inde i store omvæltninger.
På visse områder ligner Amazons historie Apples. Grundlagt 1995 af en enkelt mand, Jeff Bezos, som en lille onlineboghandel, der imidlertid blev en megasucces og førende i onlinehandel på verdens største bogmarked, USA. I det forløbne år er Amazon den virksomhed, der har solgt flest bøger overhovedet.
Amazons e-bogslæser Kindle er desuden godt på vej til at erobre læserne for ... Amazon. For har man først en Kindle, er man som læser bundet til Amazons e-bogformat. I USA udgør e-bogmarkedet nu 15 procent af bogsalget, hvad angår skønlitteratur hele 30 procent. Amazon havde tidligere 90 procent af dette marked. Så forsøgte Apple i samarbejde med en række store forlag at gnave sig ind på Amazons monopollignende status ved selv at bevæge sig ind på e-bogmarkedet. Det reducerede Amazons andel til 60 procent, mens Barnes & Nobles med e-bogslæseren Nook solgte omkring 25 procent og Apple ti procent. Men så blev Apple og de forlag, som samarbejdede med Apple, anklaget for karteldannelse, en anklage, som den amerikanske forfatterforening mener skyldes Amazon. Fem af forlagene indgik forlig med Amazon, kun Penguin og Macmillan har endnu ikke kastet håndklædet i ringen.
Selvudgivelser
Nu går Amazon så til angreb på forlagsvirksomheden. Enhver, der har et færdigt manuskript, kan nemlig selv offentliggøre det på Amazons CreateSpace, selv designe bogen som e-bog og selv fastsætte prisen. Sælger den, kan den blive optaget i Amazons katalog, og så får forfatteren 70 procent i royalty. Hos andre amerikanske forlag er det normalt 25 procent for en e-bog. Til sammenligning starter store danske forlag som Lindhardt og Ringhof og Gyldendal ifølge Dansk Forfatterforening på 25 procent, for at nå op på henholdsvis 50 procent (over 3.000 solgte eksemplarer) og 30 procent (over 3.500 solgte eksemplarer).
Tidligere gav Amazon 35 procent, men da Apple og forlagene bag trådte ind på markedet, hævede man udbetalingen til det dobbelte. Og som eksemplet Fifty Shades of Grey, E.L. James’ erotiske megabestseller, der oprindelig udkom som e-bog, viser, så er det ikke kun usælgelige bøger, forfattere selv udgiver. I august måned i år var der syv selvudgivne bøger på New York Times’ e-bog-bestsellerliste. Ud over Fifty Shades of Grey.
Kæden forfatter-forlag-boghandler-læser forkortes med Amazon-systemet til forfatter-læser. Det kunne jo ligne en kæmpe fordel for både forfattere og læsere, men ser man på udviklingen i USA, er det knap så indlysende. Amazons monopolstatus truer, og de, der har forsøgt at anfægte den, er åbenbart ved at tabe slaget. Og opnår Amazon stort set monopol i den engelsksprogede verden, vil forfatternes royalty næppe holde sig på 70 procent, ligesom forfatternes ophavsret vil befinde sig i lommen på Amazon.
Pres på priserne
På boghandlersiden ser det ligeledes noget blakket ud: USA’s næststørste boghandlerkæde, Borders, har drejet nøglen, først i Storbritannien og i juni i år også i USA. Angiveligt som et resultat af både e-bogens fremmarch og onlinesalg. I januar 2011 lukkede den største kæde, Barnes & Noble, sin boghandel i New York.
Foreløbig er det en engelsksproget historie, men også i Danmark er boghandlerne en truet art. De faste bogpriser blev givet fri i 2005, supermarkedssalget er siden eksploderet med pres på priserne til følge, læserne vil ikke betale det samme for en elektronisk bog som for en trykt, og mange af de oplysninger, man tidligere hentede i bøger, ligger nu gratis på nettet. Desuden har de store forlag selv etableret online-salg, som ligeledes konkurrerer hårdt på prisen. Det truer selvsagt den fysiske boghandler. Allerede i 2009 erkendte Lars Østergaard, direktøren for Danmarks største boghandlerkæde, Indeks Retail, at det ikke var salget af bøger, men derimod salg af kædens andre produkter, der reddede sommeren.
Fremtiden kan komme til at byde på færre og færre boghandler og på forlag, der er trængt af selvudgivelser. Udgives bøgerne som papirbøger, vil det være der, hvor e-bogen har banet vejen. Direktøren for det verdensomspændende forlag Macmillan udtaler til den tyske ugeavis Die Zeit, at Amazons monopol vil være det farligste, der er sket for bogmarkedet. Så er det nemlig den samme aktør, der kontrollerer begge sider af ligningen: Produktionen af indhold og distributionen. Forfatterne vil ikke kunne modsætte sig, hvis deres royalty daler, mens Amazon bestemmer, hvad der skal udgives, og hvordan det skal distribueres. Og så har man det perfekte kredsløb: Amazon får en masse selvudgivne bøger. Men det er kun succeserne, der optages i forlagets katalog. Alle e-bøgerne skal læses på Kindle og bestilles hos Amazon i trykt udgave. Hvad sker der så med prisen? Den fastsætter Amazon. Og det, der udgives? Det bestemmer Amazon. Stik imod hvad selvudgivelsessystemet lovede.
Forretningsfører for den amerikanske forfatterforening Paul Aiken advarer. »Jeg kan kun sige til alle de lande, hvor udsigterne endnu ikke er så truende som her: Se nøje på, hvad der sker i Amerika, og gør så nøjagtig det modsatte!«

