’Jeg ville aldrig adskille min kunst fra min sorte arv’
Den afroamerikanske kunstner Kerry James Marshall anerkender og arbejder med sin sorte identitet i stedet for at kamoflere den. Kun sådan kan kunsten bidrage til at forbedre de sortes position i samfundet, mener han
Kerry James Marshall maler sorte malerier og bruger sort lys i sine fotografier. Normalt oplyses motivet bedst muligt for at forbedre detaljerne. Sort lys svarer omvendt til at fotografere i mørke, hvilket giver billedet et dunkelt, mystisk skær. Sorte mennesker i hans malerier er malet på sort baggrund, men kan dog skimtes.

Kerry James Marshall er ikke i tvivl om sin egen identitet. Han er sort kunstner, og han laver sort kunst. Nu står han midt i et overbelyst udstillingsrum på Charlottenborg og betragter en væg, der er tæt beklædt af hans egne fotografier: En sort kvinde på en vej. En sort husfacade.Med armene ned langs siden og en slap ansigtsmuskulatur ser den 59-årige afroamerikanske kunstner fra Chicago ud til at være opfyldt af sin egen ro.Kerry James Marshalls politiske strategi er at producere billeder, der har sorte mennesker og sort kultur som det centrale motiv.Han tror på, at flere billeder af sorte inden for kunstinstitutionerne vil give os en forventning om også at se flere sorte mennesker i samfundet. For hvis sorte ikke er visuelt tilstede i kunsten, så er de ikke tilstede i samfundet.»Billeder er indekser for magt. Dem, der producerer billeder, og hvordan billeder er situeret, afspejler, hvem der sidder på magten. Hvis du ikke kan se dig selv i en magtposition eller som en person, der har indflydelse på at forme fremtiden, så afspejler disse billeder kun din egen magtesløshed,« siger Kerry James Marshall.Sorte strategierSorte kunstnere har i tidens løb forsøgt at opnå anerkendelse og få fodfæste i kunstens verden ved at skjule deres sorte identitet bag abstrakte penselstrøg. Disse kunstnere undgik bevidst at afbilde sorte mennesker og faktisk alt det, der kunne pege tilbage på deres egen etnicitet. Kerry James Marshall mener, at mange sorte kunstnere har forsøgt at skjule deres identitet, fordi sorte generelt opfattes som magtesløse.»Sorte blev bragt til den vestlige verden som slavegods over en 400 år lang periode, og her udgjorde de den absolutte bund i samfundet. De tjente overklassen. Der er altså gode grunde til, at sorte ønsker at distancere sig fra den del af deres historie, men at distancere sig har aldrig været en løsning for mig,« siger Kerry James Marshall, der selv mener, at hans succes som kunstner skyldes valget af den komplet modsatte strategi.I stedet for at undertrykke sin sorte identitet spiller han den åbent ud.»Man skal holde fast i sin tilstedeværelse, magt og autoritet på ens egne betingelser og ikke vige fra sig selv for at passe ind i et bestemt paradigme,« siger han og vender tilbage til dem, der forsøgte at gøre det modsatte:»De sorte kunstnere, der forsøgte at skjule sig bag abstrakt kunst, opnåede ikke mere repræsentation i kunstverdenen af den grund. Deres strategi var at vise, hvad de kunne som kunstnere, og da man ikke anså det for foreneligt at være kunstner og sort, så fejlede projektet selvfølgelig i længden,« forklarer han.Ingen sorte ’grand old masters’Kerry James Marshall opdagede tidligt, at hans sorte brødre var underrepræsenterede i kunstverdenen. Mens han gik rundt med sin skoleklasse på et kunstmuseum, slog det ham, at her var noget af det ypperste, som mennesket var i stand til at skabe, og han var ikke selv en del af det.Skoledrengen, der på det tidspunkt boede i Los Angeles, var stor beundrer af mestre som Leonardo da Vinci og Michelangelo, men selv de dygtigste malere var ikke i stand til at forløse ham på et centralt punkt i hans voksende bevidsthed. Deres succes kunne ikke løfte den unge Kerry James Marshalls tro på sin egen formåenhed.»Hvem er heltene på museerne, på tv og i tegneseriehæfterne? Som sort er du ikke blandt den gruppe Det skaber et stort problem for dig, fordi det ser ud, som om det kun er andre mennesker, der har superkræfter og får lov til at lave de fantastiske ting, som kunstværker er,« siger Kerry James Marshall og fortsætter:»Når du som sort kommer ind i kunsthistorien, så følger du altid et eksempel, der er sat af en anden. Du er altid sekundær, du er altid bagud, du er aldrig i førertrøjen, og du opfinder aldrig noget.«For Kerry James Marshall at se har en af de største udfordringer for sorte kunstnere været, at de ikke historisk er blevet indskrevet i kunsthistorien og ikke har været med til at sætte kriterierne for, hvad der er god kunst.Mangler en sort traditionDer er ingen sorte mestre i kunsthistorien, fordi der ikke er nogen sorte, der kan anerkendes for at have opfundet en stilart eller lagt grundstenen til et paradigme.»Sorte mennesker har selvfølgelig altid lavet kunst, men selve kunstens historie er blevet struktureret omkring primært vesteuropæiske entrepriser og kommercielle markeder for billeder. Kunsthistorien er en refleksion af vesteuropæernes magt til at repræsentere verden i deres eget billede,« fortæller Kerry James Marshall.At den vesteuropæiske fortælling har været dominerende i kunstens verden i de seneste 600-700 år, skyldes ifølge Kerry James Marshall, at de vesteuropæiske lande har været dominerende økonomiske og politiske magter i denne periode. Op til det 20. århundrede var der ingen, der havde tænkt over, om mennesker lavede kunst i Afrika, Japan eller Kina.At der blev skabt kunst i disse lande, gav ikke umiddelbart anledning til at ændre i fortællingen om kunstens historie, og det var først i den sene del af det 20. århundrede, hvor økonomier havde vokset sig stærkere rundt om i verden, at ikkevestlige kunstnere begyndte at få betydning i et større omfang.»Her kommer jeg ind i billedet, hjulpet på vej af et skift i det politiske klima i verden. Folk begyndte at sige, at det ikke længere var acceptabelt at udelukke visse mennesker fra samtalen, og at nu var tiden kommet til at tale om, hvad de mennesker faktisk havde skabt,« erindrer Kerry James Marshall.Sort identitetKerry James Marshall blev færdiguddannet i 1978 fra Otis College of Art and Design i Los Angeles. I de efterfølgende årtier var hans kunst meget inspireret af sortes frihedskamp og borgerrettighedsbevægelsen. Det afstedkom hans centrale placering af det sorte menneske og sort kultur i både maleri og fotografi.Trods Kerry James Marshalls deltagelse i demonstrationerne på gaden var målet at få foden inden for hos museerne.»Jo mere sort kunst, der kommer inden for på museerne, des mere vil det forandre status quo. Hvis du ser mange billeder af sorte mennesker, når du går på museum, så forventer du også at se sorte mennesker alle mulige andre steder. Omvendt, hvis du ikke ser en sådan kunst, så bliver det i langt mindre grad normen, at sorte mennesker dukker op,« uddyber han og tilføjer, at sorte bør være mere synlige på alle sociale niveauer i samfundet. I dag er det derfor stadig ikke nok for Kerry James Marshall, at hans sorte brødre og søstre kan være stolte af deres rolle som opfindere inden for eksempelvis det musiske domæne, hiphop og jazz for bare at nævne nogle få, for det er den visuelle repræsentation, der tæller i en visuel verden.Ved at anerkende historien og de langsigtede konsekvenser, som den har for sortes position i nutidens samfund, har Kerry James Marshall lagt sin strategi an på at forandre det billede, som historien har malet gennem sin kunst.Sort teknikFarvevalget er i både maleri og fotografi ofte domineret af rød, sort eller grøn – farverne i det pan-afrikanske flag fra 1920, der symboliserer forening og frihed for sorte af afrikansk oprindelse. Farverne er på den måde en teknisk strategi, der bringer de politiske og sociale dimensioner ind i kunsten.Sort maling i Kerry James Marshalls malerier bliver til sort lys i hans fotografier. Normalt fotograferes under hvidt lys for at oplyse motivet bedst muligt og forbedre muligheden for at se detaljerne i et billede. Sort lys svarer omvendt til at fotografere i mørke, hvilket giver billedet et dunkelt, mystisk skær.Han peger på et fotografi af en sort afroamerikansk kvinde. Et sort subjekt i et sort lys.»Ting ser anderledes ud i mørke. I fotografiet bliver omstændighederne for det, det at det er taget i sort lys, et bidrag til vores idé om, hvad sort betyder. På den måde er der en politisk, social og æstetisk dimension i det samme værk,« forklarer han.At Kerry James Marshalls kunst favner på flere niveauer har gjort ham til en succesfuld kunstner, der fortsat vil stræbe efter at give verden adgang til sort kultur.»Det vigtigste for mig er at bidrage til at skabe en mere dynamisk verden, hvor der kan være mere give and take. Alle skal have en chance for engang imellem at være først, andre gange midt imellem og til tider i baggrunden,« siger Kerry James Marshall og afrunder sin pointe:»Det værste er at være fikseret i én position.«Kerry James Marshall er personligt lykkedes i at ændre sin egen position gennem at udøve sit talent og være tro mod sine rødder. Kunsten er i kroppen, som han siger.
