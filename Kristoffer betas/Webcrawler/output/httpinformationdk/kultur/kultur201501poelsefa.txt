’En pølsefabrik fornyer ikke filmsproget’
2015 står i genkendelighedens tegn. I hvert fald hvis man ser på flertallet af de danske spillefilm, der får biografpremiere i år


 Genkendelighed er et nøgleord for filmåret 2015. I foråret kommer Skammerens Datter, der er baseret på Lene Kaaberbøls roman af samme navn. Derudover byder året på både en ny Far til Fire-film, Min søsters børn, Klovn 2 og to film om Anden Verdenskrig. En stor del af filmene rummer altså universer eller personer, vi i forvejen kender fra tidligere film, verdenshistorien eller fortællinger i andre medier.
Den tendens ser lektor i film- og medievidenskab på Københavns Universitet Johannes Riis som en afspejling af udviklingen i Hollywood, hvor alle film i år er såkaldte sequels, dvs. film, hvis univers vi kender fra et tidligere nummer i rækken, eller film som i et eller andet omfang bygger på et forlæg eller handler om historiske begivenheder eller personer.
»At se film er blevet del af en eventkultur, som kræver en hurtig succes og mange solgte billetter inden for kort tid. Tendensen er udtalt i USA, hvor film i den grad er båret af markedsføring. Og så er det en fordel at lancere film, der i forvejen har et publikum,« siger han.
Strømmer folk ikke til biografen inden for det første par uger af en films levetid, bliver den i dag taget af til fordel for en mere sikker blockbuster. For 15-20 år siden fik film som Nattevagten (1994)længere tid til at vokse sig store gennem andre biografgængeres positive omtale, påpeger Johannes Riis. Dermed ikke sagt, at sequels er mindre gode film eller giver publikum en ringere filmoplevelse. Spørgsmålet er bare, hvad færre originalfilm gør ved filmkulturen på længere sigt?
Fantasiens grænser
Rektor på Den Danske Filmskole Vinca Wiedemann understreger, at hun intet har imod film, der er adaptationer, men »skal filmen som selvstændig kunstform flyttes nye steder hen, er det vigtigt, at fortællinger stadig skabes specifikt til filmmediet. Så hjælper det ikke at iklæde sig andres fjer,« siger rektoren, der selv blev uddannet som klipper fra Filmskolen i 1987. For hende står Sult fra 1966 og Ordet fra 1955 som nogle af filmhistoriens bedste film. Sult bygger på en roman og Ordet på et teaterstykke.
Ikke desto mindre har fantasien sine grænser og hvert medie sine styrker og virkemidler. En stærk romanfortælling bliver ikke nødvendigvis lige så stærk i en filmversion. »Man mærker tydeligt, hvis en historie er skabt først til ét medie og bagefter et andet,« siger Vinca Wiedemann.
Udfordringen er dog, at det kan være mere risikabelt at satse på originalt materiale. For filmmagere, producenter og investorer er det mere sikkert at satse på et værk, hvis univers allerede har et publikum og dermed gode udsigter til indtjening. Ligesom den enkelte biografgænger risikerer at spilde sin dyrebare tid og 100 kroner, når de bruges på en film, hvis forgænger var en succes.
Særligt i krisetider tøver mange ifølge filmproducent og direktør for Meta Film, Meta Louise Foldager, med at kaste sig ud i det originale. Men det gør ikke filmene dårligere. Det afgørende er, at filmmagere gør sig umage, uanset om de arbejder ud fra en original ide eller laver Klovn 2.
»Hvis folk gør, som de plejer eller laver en film tæt på noget allerede fortalt, er der risiko for, at filmkulturen bliver forfladiget. En pølsefabrik fornyer ikke filmsproget,« siger Meta Louise Foldager, der har været producent på blandt andre Nordkraft og Antichrist. I øjeblikket arbejder hun på en filmatisering af bind 2, 3 og 4 af Martin Andersen Nexøs romanserie Pelle Erobreren fra 1906. Første del filmatiserede Bille August i 1987, og filmen vandt Den Gyldne Palme og en Oscar.
– Men er det ikke at lukrere på en gammel succes frem for at forny filmsproget?
»Nej, originalfilm har ikke nødvendigvis en særlig styrke. Denne her historie, som grundlæggende handler om, hvordan velfærdssamfundet blev skabt, trænger til at blive genfortalt i en krisetid, hvor velfærdssamfund bryder sammen,« siger Meta Louise Foldager. »Her er der endnu mere at leve op til, så vi gør os kun ekstra umage.«
Fattigere filmkultur
Færre originalfilm fortsætter bevægelsen væk fra den franske nybølges ideal om filmskaberen som en auteur, der skaber sit helt eget kunstneriske udtryk, et ideal, som vandt frem fra slutningen af 1950’erne.
Siden 1990’erne er der sket en professionalisering af filmmiljøet, og blandt andet manuskriptforfatterens rolle har vokset sig større. Samtidig er instruktøren i højere grad blevet en håndværker på linje med et filmsets andre aktører. Ifølge Johannes Riis er det sværere for talentfulde instruktører med personlige universer at slå igennem, i takt med at det genkendelige prioriteres. Og det sætter en ellers rig og mangfoldig filmkultur i Danmark under pres.
»Det er et problem, hvis film som Lars von Triers forsvinder til fordel for Far til fire eller film med en kendt standupkomiker i hovedrollen. Mere af det samme gør filmkulturen fattigere,« siger professoren.
Tilsvarende går man måske mindre overrasket ud af biografen, hvis dele af historien er set eller læst før. Omvendt behøver genrerne ikke at være færre eller fattigere, fordi flere film bygger på noget i forvejen kendt. Men i en tid, hvor det sikre bliver mere populært – både at se, producere og finansiere – er det en udfordring for filmen at bevare sin berettigelse. Og her må alle branchens aktører være på dupperne. Staten, uddannelsesinstitutioner, pengemænd og kunstnere. Alternativet er for mange lånte fjer, siger Vinca Wiedemann:
»Filmkunsten risikerer at blive en sekundavare, der leverer illustrationer til andre kunstformer. I stedet for at være en kunstform på egne præmisser.«

