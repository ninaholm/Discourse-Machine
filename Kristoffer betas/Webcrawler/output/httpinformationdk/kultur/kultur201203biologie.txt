Vi er i biologiens vold
Alt, hvad vi gør, er bestemt af vores hjerner, siger Christian Jungersen. Efter otte års litterær tavshed er bestsellerforfatteren tilbage med et 500 siders biologistisk bogværk om en kvinde og hendes hjerneskadede mand. Det er på tide, litteraturen tager neurologien alvorligt, mener han
’Jeg har forsøgt at bringe det nye menneskebillede ind i litteraturen ved at bygge et univers op, hvor folk ikke nødvendigvis er formet af deres barndom og sociale miljø, men hvor de i stedet befinder sig i en konstant personlighedsmæssig udskiftning, fordi flere af dem render rundt med små og store hjerneskader – og de andre er lige så styrede af deres hjernekemi,’ siger Christian Jungersen.


 Vi står midt i en videnskabelig revolution. Det er Christian Jungersen overbevist om. De næste 30 års hjerneforskning vil medføre større ændringer i vores menneskesyn, end de seneste 300 års filosofihistorie har gjort. Og vi er stadig kun i begyndelsen.
»Vi er vidner til en ny renæssance, en fuldstændig omvæltning i forståelsen af, hvad det vil sige at være menneske,« siger han.
Forskere finder hele tiden nye beviser for, at vores handlinger, følelser og personlige egenskaber er bestemt af neurale funktioner i hjernen. Et nyt verdensbillede er under udformning – men litteraturen er ikke en del af det, for den hænger stadig fast i fortidens fortælleformer.
»Naturvidenskaben buldrer derudad og skaber helt nye menneskebilleder, mens litteraturen står ovre i hjørnet og hygger sig med sig selv,« siger han og tilføjer med et smil:
»Det holder ikke en meter.«
Velkommen til en ny, biologistisk udgave af Christian Jungersen.
Efter otte års litterær tavshed er forfatteren bag Undtagelsen (2004) igen aktuel med, hvad der bedst kan beskrives som en neurofilosofisk kærlighedsroman. Du forsvinder handler om at fare vild og finde vej i kærligheden, om at være mand og kvinde, men først og fremmest handler den om at være tøjret til sin krop, udleveret til biologien og underlagt hjernens kemiske kommandocentral.
»Det kan godt være, det lyder så ambitiøst, at det nærmest er grinagtigt,« siger Christian Jungersen og retter sig op i stolen.
»Men hvis man som forfatter kunne være en af de første, der fik det nye neurologiske menneskebillede ind i litteraturen, så ville man reelt kunne føre litteraturen et nyt sted hen. Og jeg siger ikke, at det er det, jeg er lykkedes med at gøre. Men det har været min ambition.«
Vi sidder på Rigshospitalets bibliotek på Blegdamsvej i København, omgivet af bøger og læger i hvide kitler. Kombinationen af litteratur og lægevidenskab synes at udgøre den ideelle symbolske ramme om en roman, der handler om hjernesyge mennesker:
Handlingen tager sin begyndelse på Mallorca: Mia, der er lærer, og Frederik, der leder en privatskole, er på ferie med deres 16-årige søn Niklas, da Frederik – efter et biluheld – får diagnosticeret en svulst i hjernen. Gradvist begynder han at ændre karakter, men er det svulstens skyld, eller har Mia bare aldrig rigtig kendt ham? Da Frederik afsløres i et millionbedrageri, begynder et spil om skyld og ansvar, for er den skyldige ham selv eller hjerneskaden? Er vi i det hele taget andet end kemi? Og hvis ikke, hvordan kan nogen af os så nogensinde være ansvarlige for noget?
Dødssyg lyseslukker
Der er mange og store spørgsmål på spil i Du forsvinder – men alle kredser om dette ene: Hvad er det, der gør os til dem, vi er?
For Mia Halling er der ingen tvivl: Jo mere hun læser sig ind på sin mands orbitofrontale hjerneskade, jo mere bliver hun overbevist om, at vi hverken er rundet af barndommen, de sociale omstændigheder eller den kulturelle opdragelse, men at vi altid allerede er et produkt af vores hjerners kemi. Som det hedder i romanen: »Udover hjernen er der ingenting«. Men er det også sådan, forfatteren Christian Jungersen tænker?
»Ja, det er det – og det er også sådan, samfundet i stigende grad tænker. Før i tiden ville man sige om sin depressive faster, at hun var en dødssyg lyseslukker, der burde tage sig sammen. Og man ville sige om sin alkoholiske fætter, at han bare skulle mande sig op og stille flasken fra sig. Men vi er begyndt at se på mennesker på en anden måde, som produkter af deres hjerner – og om 20 år er det måske ikke kun angst og afhængighedslidelser, vi vil diagnosticere,« siger han og udkaster et tænkt fremtidsscenarium:
»Måske der vil være piller mod selvoptagethed, kortsynethed, lyststyrethed og dovenskab. Og spørgsmålet er: Hvordan bliver vores verden, når man begynder at kunne regulere på alt dét også – og hvordan skal vores litteratur se ud?«
Gensyn med Brideshead
– Og dit eget bud er?
»Jeg har forsøgt at bringe det nye menneskebillede ind i litteraturen ved at bygge et univers op, hvor folk ikke nødvendigvis er formet af deres barndom og sociale miljø, men hvor de i stedet befinder sig i en konstant personlighedsmæssig udskiftning, fordi flere af dem render rundt med små og store hjerneskader – og de andre er lige så styrede af deres hjernekemi.«
– Opfatter du udelukkende din roman som en støtte til det biologistiske livssyn, eller rummer den også en kritik?
»Lad mig svare på den her måde,« siger Christian Jungersen og tager luft ind til en omvej.
»Da Evelyn Waugh skrev Gensyn med Brideshead i 1946 – om en katolsk kvinde, Lady Marchmain, der med sin insisterende tro presser alle folk omkring sig ud i mislykkede liv – var han selv lige konverteret til katolicismen, og alle hans nye katolske venner sagde til ham: ’Hvad har du dog gjort, hvordan kunne du skrive den her roman?’ Og han svarede: ’Jamen, Lady Marchmain havde jo ret!’ Men alligevel satte han sit eget verdenssyn på spidsen og udfordrede det – og det er det samme, jeg forsøger at gøre. Personligt er jeg ret biologisk orienteret, men jeg har det helt fint med, hvis nogle læsere synes, romanen ligefrem tager afstand fra og udstiller det synspunkt.«
Grundig research
På afsnit 2092 på Rigshospitalet, ni etager over, hvor vi sidder, finder man Nordeuropas største neurokirurgiske behandlingsklinik. Her har Christian Jungersen været på besøg flere gange i forbindelse med researchen til sin roman – og det er langtfra det eneste sted, han har samlet viden og information.
»Jeg har brugt meget længere tid på at researche denne roman end mine to foregående. Om vi har en fri vilje, er jo et temmelig omfattende spørgsmål, som ikke alene involverer filosofihistorien, men også hele det neurologiske område, plus lidt genetik og evolutionsbiologi oveni – og det har taget lang tid at sætte sig bare nogenlunde ind i,« siger Christian Jungersen.
Det er nu ikke hele grunden til, at der er gået otte år siden hans sidste roman. Processen har været hård: Han har arbejdet med bogen i fem år, skrevet den om fire gange og kasseret op mod tusind sider undervejs.
»Jeg kom nok til at lytte for meget til nogle af mine udenlandske redaktører. De var meget inspirerede af Hemingways stil, hvor alt det overflødige skæres fra. Så sådan prøvede jeg at skrive i starten – også for at få tempoet op, for der var flere læsere, der var irriterede over, at Undtagelsen var for langsom. Men efter jeg havde prøvet forgæves på det flere gange, måtte jeg bare erkende, at det ikke var min skrivestil.«
– Vil du sige, at du har haft en skrivekrise?
»Det kan man måske godt kalde det, men det var ikke nogen skriveblokering. Jeg har skrevet massevis sider, hvor jeg bare har bevæget mig ned ad nogle forkerte veje. Og faktisk vil jeg gerne have lov til at være lidt stolt af, at jeg ikke fik trykt noget af det lort, jeg fik skrevet undervejs. Mange ville formentlig have sendt bogen i trykken efter et par år og have sagt: ’Så bliver det ikke bedre’. Men jeg blev ved med at skrive om og om og om,« siger Christian Jungersen.
Ateistisk åbenbaring
Du forsvinder er bygget op over 33 kapitler, der hver er adskilt af billeder og affotograferede kronikker, pjecer og fiktive tekststykker fra fagbøger, tidsskrifter og mailkorrespondancer, der alt sammen afspejler Mias forsøg på at forstå sin mand og hans sygdom.
»Man kan næppe forestille sig noget værre, end at ens elskede bliver hjerneskadet. Og for Mia bliver det en slags stresshåndtering at få fat i så meget information om sygdommen, som hun overhovedet kan. Men det er også med til at ændre hende. Jo mere hun bliver overbevist om, at ’der ikke er andet end hjernen’, jo mere kold bliver hun. Og det synes jeg er en kæmpe fejlslutning fra hendes side. For selv hvis vi bare er en samling neutroner og elektroner – er der så ikke stadig grund til at vise hinanden medfølelse?,« spørger Christian Jungersen.
Situationen bliver sat på spidsen, da hun i noget, der minder om en ateistisk åbenbaring – men som i romanen beskrives som »et epileptisk anfald i temporallapperne« – ser opfinderen af MRI-scanneren, Peter Mansfield, for sig i et syn:
»Du kan hvile nu, mit barn. Du er uden skyld. Naturen bærer din skyld for dig, du er uskyldig igen,« siger han.
Dén form for ansvarsfraskrivelse er decideret farlig, mener Christian Jungersen.
»Mia forvilder sig længere og længere ind i et rent neurologisk verdensbillede. Og selv om meget af den viden, hun får, er korrekt, så synes jeg, hun drager de forkerte konklusioner på dem. Hun begynder at se på alle mennesker, som om de er viljeløse robotter, fritaget for ansvar. Og det er en fejl, for selv om der ikke eksisterer en gud og selv om vi alle er kemi, kan man godt holde hinanden fast på et personligt ansvar og en fri vilje,« siger han.
 
’Du forsvinder’ udkommer den 27. marts og anmeldes her i avisen samme dag

