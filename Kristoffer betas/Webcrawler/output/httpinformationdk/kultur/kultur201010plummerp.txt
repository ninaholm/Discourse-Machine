Plummer presset af kontroversiel lydfil
Presset stiger på DR's generaldirektør, Kenneth Plummer, efter at lydfil afslører, at han forsøgte at bestikke forfatter. Bestyrelsesformand kræver redegørelse


 Danmarks Radios generaldirektør, Kenneth Plummer, er kommet i stormvejr.
Sagen kredser sig om en lydfil, som B.T. lagde ud på sin hjemmeside tirsdag aften. Her kan man høre en båndet samtale, hvor Plummer forsøger at bestikke forfatteren Kurt Lassen til ikke at skrive om sit privatliv i en biografi. Som modydelse vil Plummer give Lassen "en belønning" i form af to gode historier.
Oplysningerne har fået DR's bestyrelsesformand, Michael Christiansen, til at kræve en skriftlig redegørelse fra Plummer.
Mens generaldirektøren arbejder på sin forklaring til bestyrelsen, kan han umiddelbart ikke glæde sig over megen støtte fra dens næstformand, Ole Hyltoft (DF).
- Det er meget ubetænksomt og ikke en handlemåde, der er en generaldirektør ved Danmarks Radio værdig, siger Hyltoft, der tøver med at udtrykke sin fulde tillid til Plummer.
- Jeg vil læse hans redegørelse og læse bogen, før jeg svarer på det spørgsmål, siger Hyltoft.
Næstformanden kan læse biografien "Plummer - summen af kardemommen" fra på torsdag, hvor den udkommer.
Den mangeårige DR-vært og bestyrelsesmedlem på stationen Mogens Rubinstein afventer også bogen og Plummers egen redegørelse. Men på linje med Hyltoft er han umiddelbart ikke begejstret for lydfilen.
- Det er naturligvis ikke rart at høre, at der er sådan en lydfil med det indhold, siger Mogens Rubinstein.
En af Plummers "belønninger" til Kurt Lassen er, at han vil fortælle, hvem der har været i spil til jobbet som generaldirektør på stationen.
- Det ligger helt klart for mig, at ansøgere til stillinger i DR har krav på fortrolighed, både når de bliver vurderet som ansøgere, og efter at de eventuelt ikke fik jobbet, siger Rubinstein.
Tirsdag indrømmede Kenneth Plummer, at han har omtalt andre kandidater til jobbet som generaldirektør i DR for forfatteren til portrætbogen.
- Det er korrekt, at jeg har talt om navne på kandidater i forbindelse med generaldirektørstillingen i 2005 over for Kurt Lassen. Han havde en fornemmelse af, hvem de øvrige kandidater var, hvilket passede meget godt med de navne, som også jeg havde hørt rygter om. Men det burde jeg selvfølgelig have holdt for mig selv. Ikke mindst fordi det involverer andre personer end mig selv - og det beklager jeg selvfølgelig over for de pågældende, siger Kenneth Plummer i en meddelelse på DRs intranet, Inline.
Ifølge Mogens Rubinstein modtager bestyrelsen Plummers redegørelse senere på ugen.

