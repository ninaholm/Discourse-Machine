Fyrrenålelikør og hornmusik
Få steder på Europakortet er så klichébehæftet som Tyrol. Det er en skam, for selvom mange tyrolere går i lederhosen, spiser knödel til alting og ville give deres sidste cent for en Edelweiss, er der mere end lakeret fyrretræ at beundre i alpehøjderne. Tyrol, der har haft en omskiftelig tilværelse, er nemlig også et gammelt kulturland
Tyrol byder på germanske gastronomiske dyder med pæne mængder øl og kød – produceret af et i øvrigt meget mere økologisk landbrug end det danske.


 På vej op overhales jeg af et par højfjeldsbrune nisser, der har luft til et klingende »Griass Di«, mens jeg selv koncentrerer mig om en regelmæssig vejrtrækning og derfor nøjes med at nikke under kasketten. Det værste ved at vandre i Tyrols fantastiske bjerge er den topform, som de lokale befinder sig i. Muligvis fordi de tit og ofte tager turen op ad det nærmeste bjerg. Bjergvandring er en folkesport i Østrig, men i Tyrol er det nærmest en religion. Tyrolerne elsker Tyrol.
Brennerpasset, alpeovergangen imellem Nord- og Sydeuropa er grundstammen i Tyrols historie. Allerede romerne benyttede vejen, når de skulle nordpå til Germanien. I modsætning til så mange andre steder fandt de det dog knapt nødvendigt at gøre holdt her midt i Alperne. Muligvis på grund af befolkningens manglende interesse for alt udenfor bjergene.
Tyrolerne har i hvert fald altid været kendt for at være et ret så stædigt og egensindigt folk, der ikke lod sig diktere ret meget, og som derfor, selv i dag, holder fast i deres kulturelle egenart. Før man er østriger, er man tyroler. Der er derfor også en enorm stor regional bevidsthed, som rækker langt ind i køkkenet. Egnsretter og lokale produkter, både dyrkede og vildtvoksende, er udgangspunktet for en stor del af den mad, der stilles frem på fyrretræsbordene. I modsætning til i Danmark er der dog ikke tale om en modetrend, men derimod en bundfast tradition. Man spiser gemser, for det har man altid gjort.
Røgning med zirbe
Som så tit kan EU-statistikker her hives frem i vidneskranken: Den østrigske delstat Tyrol har fem produkter, der er geografisk beskyttede af EU (Østrig har i alt 19), mens Danmark har seks. Særligt anbefalelsesværdig er selvfølgelig Tiroler Speck, røget skinkespæk, der fås i flere variationer og absolut ikke behøver at være en fed sag. En af hemmelighederne bag god Tiroler Speck er røgningen, hvor bøg tit spiller en vigtig rolle. Oftere optræder dog et andet træ i det tyrolske kulinariske landskab, nemlig zirben.
Zirbe er en slags alpefyrretræ og det velduftende træ siges at være godt mod mangt og meget. Ikke bare kan man bruge det til de populære hjørnebænke, som østrigerne elsker at have i deres køkkener, det kan også fyldes i puder, så man sover bedre. I køkkenet kan man bruge de friske skud til at lave snaps eller likør af eller benytte koglens små frø som et alternativ til pinjekerner. Skulle der stå Zirben på menukortet, så slå til.
Går vi tilbage i historien, var Tyrol længe et grevskab under først Bayern og siden Østrig, altså familien Habsburg. Området var strategisk vigtigt, fordi det var her, man hurtigst kom syd- eller nordpå over Alperne. Også Inn-floden blev brugt til transport af træ, hvilket betød, at flere af byerne langs vandet blev meget velhavende. Især Rattenberg, Schwaz og Hall kan i dag bryste sig af smukke gamle bymidter.
Dikket under hagen
En særstilling indtager Tyrols hovedstad Innsbruck. Habsburgerne forstod nemlig at dikke tyrolerne under hagen ved at sørge for at betone det nære og særlige forhold til landsdelen. De sørgede jævnligt for at opholde sig og bygge flittigt i Innsbruck. Byen, der bogstaveligt talt har bjergene helt inde i centrum, er derfor en kulturjuvel med en fantastisk historisk bymidte, domineret af Hofburg, kejserslottet. Det lykkedes også tyrolerne at forhandle sig frem til flere rettigheder og mere selvstændighed end andre landsdele. F.eks. havde de våbenfrihed. At det var noget, som de var parate til at dø for, beviste de under Napoleonskrigene.
Napoleonskrigene og Tyrols historie hænger i øvrigt tættere sammen, end man måske umiddelbart tror. Faktisk er Napoleon indirekte skyld i, at Tyrol blev opdaget som turistdestination: Allerede i 1798, da han ellers sejrede overalt, forsøgte Napoleon at erobre Tyrol – men han blev slået tilbage af de lokale skyttekorps. Da Østrig i 1805 tabte slaget ved Austerlitz til franskmændene, måtte de afgive Tyrol til Bayern, og da Bayerns konge ikke ville opretholde tyrolernes særlige rettigheder, udbrød der en opstand ledet af den ærkekonservative Andreas Hofer.
Opstanden blev støttet af den katolske kirke, der var en ihærdig modstander af Napoleon, og, i det skjulte, af Habsburgerne. Sidstnævnte lod dog i sidste ende tyrolerne i stikken: I 1809 blev oprøret slået ned af franskmændene, hvorefter landet blev indlemmet i Napoleons rige. Andreas Hofer blev ført til Mantua, som også var en del af Napoleons område, og henrettet. Den dag i dag er Tyrols nationalsang historien om, hvordan Hofer, i kæder, føres til Mantua. Hvor meget hjerteblod, der stadig knytter sig til teksten, understreges af, at man i 2004 lovfæstede, at en omskrivning af teksten, eller misbrug af melodien til andre tekster, kan straffes med op til 2000 euro. Det er vist ret enestående i Europa.
Et sår at kradse i
Da Napoleon i 1815 mødte sit Waterloo, vendte Tyrol tilbage til Østrig, og en ny invasion, der ikke er ophørt siden, satte ind: Nysgerrige englændere begyndte nemlig at rejse til Tyrol for at møde det folk, der havde gjort så ihærdig modstand mod franskmændene. De tilrejsende havde stor interesse for oprindelige folkeslag og vild natur, og der passede Tyrol som fod i hose. Så tyrolerne kunne stort set leve som altid og tjene penge på det. Allerede i 1837 udkom den første rejsebog om Tyrol.
Sådan set kunne det have været idel lykke derefter, hvis det ikke lige havde været for Første Verdenskrig. Tyrol nord og syd for Brennerpasset er kulturelt og historisk en enhed, men med nederlaget i Første Verdenskrig blev Østrig tvunget til at afgive området syd for Brenner til Italien, i dag kendt som Südtirol-Trentino. Tilovers blev også det fattige Osttirol, Østtyrol, der i dag hænger som et appendix på delstaten Kärnten og lige er forbundet med Nordtirol, i daglig tale bare Tirol. Osttirol har altid været og er den mindst turistede del af Tyrol. At stedet i dag er meget charmerende i sig selv, skyldes bla. at en stor del af Nationalparken Hohe Tauern ligger hér.
Tabet af det frugtbare Südtirol var ét af de sår, som Hitlertyskland kradsede i, da de tog magten i Østrig, og det har pint tyrolerne langt op i dette århundrede. Så sent som i 1980’erne kom det til bombeanslag mod italienerne. Først efter at begge lande er kommet med i EU, er forholdet blevet mindre anspændt. Med den fælles mønt og oprettelsen af Euroregion Tirol-Südtirol-Trentino i 1998 er stemningen blevet bedre. Italienske turister, som der er mange af, bliver der ikke længere set skævt til, og mange unge fra Südtirol vælger at tage en uddannelse i Innsbruck, for flertallet i Südtirol har nemlig tysk som modersmål.
Bjergbondsk økologi
Turismen er i dag den største indtægtskilde. En velsignelse for delstatens pengekasser og en udfordring for miljøet. Med den udprægede kærlighed til hjemegnen er miljøspørgsmål noget, som ofte tages op og går på tværs af alle partier. Der har f.eks. været store diskussioner om, hvordan man så skånsomt for naturen som muligt kan sluge den enorme transittrafik, og om, hvordan man mest miljøvenligt kan tackle turiststrømmen. Stifteren af foreningen Biohotels, den største forening for økohoteller i Europa, er selvfølgelig også tyroler.
Den økologiske tanke er ligeledes oplagt for bjergbønderne, der har ret hårde arbejdsbetingelser: Groft sagt består Tyrol af en hoveddal, Inntal, et par mindre sidedale og så masser af bjerge, hvoraf de højeste ligger mellem 3000-4000 meter over havets overflade. Geologien sætter en stopper for mange maskiner, og geografien udelukker lukrative storbrug. Det er ikke arbejdsforhold, som man kan leve med i dag, men nød lærer som bekendt nøgen tyroler at spinde, og 20% af landbrugene er derfor i dag økologiske. Det er næsten tre gange så mange som i Danmark.
Når man vandrer i bjergene, kommer man derfor tit og ofte forbi et sted, hvor der sælges friske mælkeprodukter eller hjemmebagt brød. En mere autentisk alpeidyl kan man næsten ikke få.
Christine Proksch bor i Wien og er forfatter til ’Turen går til Østrig’.

