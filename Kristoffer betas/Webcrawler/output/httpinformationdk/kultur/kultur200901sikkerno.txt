Jeg er ikke sikker nok på mig selv til at have et motto
Lydhørhed kan godt være en fejl, hvis den får alting til at støje, skriver Juliane Preisler, der er aktuel med romanen 'Privatpersoner'


 - Hvad er dit mest udtalte karaktertræk? 
Hjælp! Dem er der alt for mange af ... Måske er det mest udtalte karaktertræk, at jeg har så mange udtalte karaktertræk?
- Hvad er din yndlingsbeskæftigelse? 
Har man kun én af dem? Ud over det, der er for privat til at udtale sig om, er det kropsbevægelse af mange slags, gerne med rytmiske elementer, vejrtrækning, og helst også sindet med, hvis muligt. Dans. Svømning, hvis der er hav. Computer-spil, gerne i sub-genren fantasy/strategy er dejligt beroligende. Samvær med den nærmeste familie kan vel ikke kaldes en beskæftigelse? På absolut øve-plan: Klassisk sang, madlavning - Og så alt det, man aldrig har prøvet før, og så pludselig kaster eller vil kaste sig ud i, in-line-skating, langrend, nye sprog, Og så elsker jeg at skrive, simpelt hen elsker. Stadig.
- Hvad er din seneste anskaffelse? 
Dem allesammen? Fra kropsolier til læbestift og tilbage igen. Samtidig synes jeg, at To be is not to buy er den bedste grafitti, jeg har set - tænker på den dagligt, men det er ikke altid, det hjælper -
- Dine helte og heltinder i det virkelige liv? 
Har man dem i det uvirkelige liv, også? Men én kunne være Maya Tiwari, som nu kalder sig Sri Swamini Mayatitananda. En ayurvedisk foregangskvinde som overlevede en altudslettende kræftsygdom som ganske ung og nu lever i bedste velgående som 53-årig og bruger sine kræfter på at hjælpe verden, men også (og det er det sunde) stadig sig selv. Jeg er i tvivl om, hvorvidt hun selv ville udtrykke det sådan, men det gør jeg. Uanset hvad en lysende stemme i forsøget på at forstå, hvordan vi hænger (eller kunne hænge) sammen i krop og sjæl (og helst ligefrem med universet også).
- Hvad har været dit mest kontroversielle valg i livet? 
For andre eller mig selv? For andre sikkert (i den grad frivilligt) ikke at få børn. Barnløsheden forekommer imidlertid mig selv helt naturlig, ligefrem nødvendig. Kan faktisk ikke få øje på noget, der forekommer mig selv kontroversielt ...
- Hvornår føler du dig mest misforstået? 
Når jeg engang hvert femte år fortæller en vittighed. Min humor er ikke altid lig verdens, så der går lidt tid imellem, at jeg prøver mig frem.
- Hvad er din største bedrift? 
Måske at jeg (alligevel) er blevet min egen person efter at have haft to knusende, vidunderligt, store, begavede, charmerende forældre (på hver sin så forskelligt brillante måde, sagde jeg begavede?). Og så er jeg faktisk ret glad for mine egne bøger ...
- Dine største fejl? 
Stædighed, nærtagenhed, elske-nogen-for-meget (dvs. mere end hverken de selv eller jeg kan holde ud, selv om det nu går meget godt alligevel), lydhørhed (jo, det er en fejl, når alting støjer!). Og at tro, at andre har det ligesom jeg selv!
- Din drøm om lykken? 
Den livssituation jeg er i. På en god dag!
- Din sindsstemning netop nu? 
Dirrende. Men det er vist et grundvilkår.
- Hvilken dyd er den vigtigste?
 Dyd? Ikke et ord, jeg føler mig beslægtet med overhovedet ...
- Hvilket kunstværk har haft størst betydning for dig? 
Svært. Enten er der mange, eller også ingen. Men ikke et/en jeg kan fremhæve. Jeg er vist imod gradbøjningen her i det hele taget.
- Hvad betragter du som din største ulykke? 
Tænkte først, at sådan en har jeg ikke. Men begge mine forældres død har været og er meget tung at bære, og det ser ikke rigtigt ud til at blive bedre.
- Dit motto? 
Igen, ikke noget jeg føler mig beslægtet med overhovedet. 'Vær dig selv' lyder temmelig indlysende, så hvorfor skulle det være et motto? Måske 'føl godt efter - og tænk så lidt også'? Men jeg tror dybest set ikke, jeg er sikker nok, hverken på mig selv eller virkeligheden (virkelighederne), til at tildele den eller dem et motto.

Poesibogen stiller hver uge en ny peson en række faste spørgsmål

