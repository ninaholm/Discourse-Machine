En værre vært
Filmprissæsonen er så småt blevet sparket i gang, og i de amerikanske medier skrives der meget om, hvem der skal være vært for hvilken prisuddeling, ikke mindst de to store, Golden Globe og Oscar


 Da den britiske komiker Ricky Gervais som vært til Golden Globe-uddelingen tidligere i år ikke blot gjorde sig morsom på sine amerikanske skuespillerkollegers bekostning — Mel Gibson, Robert Downey jr. og Tim Allen fik alle hans ’kærlighed’ at føle — men også begyndte at rette skytset mod foreningen, Hollywood Foreign Press Association, der uddeler den eftertragtede filmpris, mente mange, at han var gået for langt.
De uskrevne regler for de to mest populære og fjernsynsviste filmprisshows, Golden Globe og Oscar, synes at være, at man gerne må gøre grin, men det må ikke blive alt for skarpt. Det handler jo om at fejre den amerikanske filmindustri, ikke revse den. Men det så Ricky Gervais stort på både i 2010, hvor han første gange var vært til Golden Globe-uddelingen, og igen i år — han er jo også brite. Og søreme om ikke han får lov til at vende tilbage igen som vært næste år. Gervais’ optræden var nemlig en succes, hvad angår de seertal, som ellers har været for nedadgående i de senere år, og den form for succes sidder man ikke overhørig, når man lever af de mange reklamekroner, der kommer i kassen ved den årlige tv-transmitterede prisuddeling.
Unge og hotte
Personlig synes jeg da også, at Gervais var sjov, netop fordi han brød de uskrevne regler og gav den hele armen, selv om det bestemt ikke var alle Hollywood-stjerner, som kunne tåle, at der blev gjort grin med dem — eller høre Gervais sige den slet skjulte sandhed om Tim Allens manglende stjernestatus og om Robert Downey jr. og Mel Gibsons misbrugsproblemer.
Faldende seertal kæmper også Det Amerikanske Filmakademi og Oscaruddelingen med, og det var en af grundene til, at man valgte to unge, hotte stjerner, Anne Hathaway og James Franco, som Oscarværter her i 2011. På den måde regnede man med at kunne få fat i det helt unge publikum igen. Men hvor Hathaway var sød, sjov og charmerende, virkede Franco i bedste fald uengageret, i værste fald påvirket, og showet fejlede fælt.
Billy vender tilbage
Det var grunden til, at man bad actioninstruktøren Brett Ratner om at iscenesætte næste års Oscarshow. Det ville blive noget helt andet end sidst, og Ratner bragte samtidig komikeren og skuespilleren Eddie Murphy med sig som vært, hvilket vakte en vis opsigt. For selv om Murphy for længst har passeret sin ’mindst holdbar til’-dato — i hvert fald hvad filmarbejdet angår — var han engang en af de morsomste og mest bidske stand up-komikere i USA. Måske Oscarshowet kunne få gang i ham igen.
Men så sagde Ratner noget dumt og måtte trække sig — og tog Murphy med sig — og valget som vært faldt i stedet på Billy Crystal. Sammen med Bob Hope er Crystal en af de mest folkekære og hyppigst brugte Oscarværter gennem tiden. Han var også et af de bedste indslag ved dette års Oscaruddeling — han havde en kort gæsteoptræden — og med ham ved man, hvad man får: En elegant, veloplagt og sjov hyldest til filmen og dens store stjerner. Crystal synger, danser og gør også grin med sine kolleger, men han gør det på en lun og kærlig facon.
Om det vil trække seerne hen foran skærmen igen, vil vise sig. I hvert fald bliver det væsensforskellige shows, og jeg skal se dem begge.
 
 
Golden Globe uddeles den 15. januar, Oscar den 26. februar

