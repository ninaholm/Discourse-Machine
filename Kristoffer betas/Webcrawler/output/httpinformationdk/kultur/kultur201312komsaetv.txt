Kom, sæt dig ved ilden, så skal vi fortælle en historie om julemanden – og om religion, migration og kommercialisme
Julemanden er i dag en selvfølgelig del af julen i Danmark, hvor man i december måned kan møde ham i storcentret, i institutionen og selv på landets børneafdelinger. Hvad børnene ikke ved er, at en græsk helgen, en nordisk gud, en politisk tegner og et amerikansk sodavandsfirma alle har sat deres præg på den lattermilde gamle gavegiver
Santa Claus i Thomas Nasts streg (USA)

Den julemand, vi kender i Danmark, har ikke mere end 115 år på sin røde buksebag. Han optræder for første gang i Louis MoesJulemandens Bogfra 1898, der fortæller den velkendte historie om julemanden, der i sit værksted på Nordpolen laver legetøj, som han bringer ud til de artige børn juleaften.Men egentlig starter julemandens historie et helt andet sted, nemlig i den græske landsby Patara i det nuværende Tyrkiet. Her fødtes i slutningen af 200-tallet en dreng ved navn Nikolaos. Nikolaos var barn af velhavende forældre, som døde, mens han endnu var ganske ung. Han voksede derfor op hos sin onkel, som var biskop, og fulgte som voksen i dennes fodspor som biskop i Myra. Ifølge legenden var Nikolaos en meget troende og gavmild mand. En fortælling beretter om en far, der havde tre døtre, som han på grund af manglende penge til medgiften ikke kunne få giftet bort. Da de unge kvinder derfor stod til at skulle prostituere sig, afleverede Nicolaos i ly af natten tre poser med guld, som afgjorde deres skæbne. Nikolaos var især kendt som børnenes og sømændenes beskytter, og takket være søens folk blev hans virke snart kendt i store dele af verden, hvor han har lagt navn til utallige byer og kirker. Nicolaos døde den 6. december 343 og fejres stadig på denne helgendag blandt kristne på mange kontinenter.Fra biskop til børnevenI flere europæiske lande fastholdt man efter reformationen dyrkelsen af den populære Sankt Nikolaj. Her forvandlede den religiøse praksis sig efterhånden til en folkefest med helgenen som hovedperson, og i dag har forskellige lande hver deres særegne Sankt Nikolaj-tradition. I Holland ankommer en fiktiv ’Sinterklaas’ med dampskib under stor festivitas sammen med sin hjælper, Sorte Piet. Parret rejser herefter land og rige rundt, indtil festlighederne kulminerer med gavegivning den 5. december. I de mellemliggende uger ridder helgenen og hans hjælper rundt på tagene og lægger via skorstenen søde sager i børnenes sko. Denne tradition minder til forveksling om den julesok, som børn i Nordamerika hænger frem til julemanden.Og på flere andre punkter kan den hollandske ’Sinterklaas’ betragtes som en hybrid mellem biskoppen fra 300-tallet og den julemand, som vi kender i Danmark. Som biskoppen er ’Sinterklaas’ en hellig mand med bispehue og en fornem gylden stav. Og som julemanden er han klædt i en voluminøs rød dragt, bærer langt hvidt skæg og giver børnene gaver i ly af natten.Arven fra Odin og Bedstefar FrostDa Europa blev kristent, overtog den græske helgen efter al sandsynlighed elementer fra den germanske midvinter-festjól, der danner baggrund for det danske ord ’jul’. Ifølge mytologien red også den langskæggede Odin ijól-tiden over himlen på sin hest Sleipner og delte gaver ud til de børn, som havde stillet en sko frem til ham.I europæisk litteratur finder vi senere en anden gammel, langskægget skikkelse, som kommer til at sætte sit præg på nutidens julemand. Den russiske Bedstefar Frost, den tyske Hr. Vinter og den engelske Fader Jul er alle personificeringer af vinteren og julen. En lignende figur ser vi i Danmark i Johan Krohns toneangivende børnebogPeters julfra 1866, hvori ’Den gamle Jul’ går igennem byen for at tænde juletræet hos de artige børn. I modsætning til ’Sinterklaas’ er ’Den gamle Jul’ ikke en gavegiver, for i Danmark var det på dette tidspunkt nissen, der kom med gaverne. Den rolle havde han overtaget fra Jesus-barnet, som havde fået tildelt den af Luther efter reformationen. Den folkelige Sankt Nikolaj nåede altså aldrig til Norden, og helgenen måtte en tur over Atlanten, før han i slutningen af 1800-tallet vendte tilbage til Danmark i form af julemanden.Amerika tur-returDet vides ikke med sikkerhed, om det var hollandske emigranter, der i 1600-tallet videreførte Sankt Nikolaj-traditionen i New York, det daværende New Amsterdam. Alligevel var det den historie, som blev skabt blandt de af New Yorks indbyggere, som efter USA’s uafhængighed fra Storbritannien i 1776 søgte tilbage til deres hollandske rødder. Blandt dem var John Pintard, en antikvar som i 1804 grundlagde The New York Historical Society. Et medlem heraf, forfatteren Washington Irving, skrev nogle år senere en satirisk version af New Yorks historie, hvori Saint Nicholas er afbildet som en hollandsk sømand med lerpibe. Hermed mistede helgenen sin hellighed, og Amerikas kreative kræfter havde frit slag til selv at forme figuren.I et anonymt digt fra 1821 møder vi for første gang ’Gamle Sante Claus’, som nu kommer kørende i det lokale transportmiddel, en kane. Inspireret af Irvings karikatur udkommer nogle år senere Clement Clark Moores berømte digtA visit from Saint Nicholas, hvori denne fremstilles som en lille tyk alf med klukkende latter og lerpibe. Alfen går igen i en række Santa Claus-portrætter af den politiske tegner Thomas Nast, som i en periode på 30 år iklæder ham alt fra skindtøj til det amerikanske flag og en dukke ved navn Jeff. Det sidstnævnte billede fra 1862 er en kommentar til den amerikanske borgerkrig, hvor Nast var på Unionens side mod de sydlige slavestater, som anført af Jefferson Davis kæmpede for selvstændighed. Nasts Nicholas antager efterhånden menneskestørrelse og får sit første røde sæt tøj.I hænderne på en række andre billedkunstnere og forfattere tilføres den amerikanske julemand efterhånden de elementer, som fuldender eventyret: Et hus højt mod nord, ni flyvende rensdyr og en skov af alfe-assistenter. Da julemanden i slutningen af 1800-tallet vender tilbage over Atlanten, udkonkurrerer han snart nissen som gavegiver. Og fra da af er det stort set amerikansk kultur, der dikterer, hvordan julemanden ser ud i Danmark.Religion og reklameThomas Nast var hverken den første eller den sidste til at anvende julemanden strategisk. Mange forældre har igennem tiden brugt ham som opdragelsesmiddel. Og da børnene var blevet forbrugere, fik blandt andre det amerikanske sodavandsfirma, Coca-Cola snart øje på julemandens markedsføringspotentiale.Det var reklametegneren Haddon Sundblom, der i en Coca-Cola-reklame fra 1931 for første gang tegnede julemanden, som vi kender ham i dag. Ligesom sine forgængere fandt Sundblom inspiration hos Clement Clark Moore. Men i modsætning til dem lagde Sundblom vægt på julemandens menneskelighed. Derfor brugte han dels sin ven Lou Prentiss og dels sig selv som model til de Coca-Cola-reklamer, som han tegnede hvert år frem til 1964.Det er en velkendt vandrehistorie, at det var Coca-Cola, der skabte den røde og hvide julemand som det perfekte match til firmaets eget logo. Men selv om Coca-Cola ikke har været ene om at tegne julemandens portræt, er det reelt det multinationale firma der står bag det standardiserede billede af ham, som i dag florerer overalt i den julefejrende del af verden. Mens Coca-Cola på sin hjemmeside gerne tager æren for nutidens julemand, ærgrer andre amerikanere sig over kommercialiseringen. En af dem er Carol Myers, stifter af Saint Nicholas Center i staten Michigan, som hvert år har mere end en million besøgende. Centret, hvis formål er at udbrede kendskabet til Sankt Nikolaj, tilbyder blandt andet gratis undervisningsmateriale om helgenen til kirker og skoler. Carol Myers fortæller, at også mange forældre finder materialet nyttigt, når deres børn begynder at stille spørgsmål omkring julemanden. Selv fortalte hun tidligere sine børn, at det er Sankt Nikolaj, der er den virkelige julemand. For hende handler både Sankt Nikolaj og julen nemlig »mere om medfølelse end forbrug og mere om at give end om at modtage«.Hver mand sin julemand. Der er nok at tage af. Snip snap snude.&nbsp;
