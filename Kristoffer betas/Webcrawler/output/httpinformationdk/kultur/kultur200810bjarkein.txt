Bjarke Ingels har ikke stjålet bronzestatuen
Kong David, Den lille Havfrue, Store Robert, og BIG på vej til at vinde international arkitektur pris for byggeriet 'Bjerget' i Ørestaden


 Telefon til arkitekten Bjarke Ingels, tegnestuen BIG, på mobil i Københavns Lufthavn:
- Er det dig der har stjålet Kong David foran Frue Kirke?
"Er den stjålet? Sejt! Jeg har netop tænkt på, at det er forskellen på at være arkitekt og kunstner. At som kunstner kan man bare stjæle en statue, men som arkitekt skal man have alle mulige tilladelser ..."
- For eksempel til Den lille Havfrue, som du gerne vil score?
"Ja, præcis! For at efterleve H.C. Andersens ord om, at rejse er at leve. Så hun kan få seks måneder i Shanghai."
- Hvad skal hun dér?
"Hun skal som et stykke ægte dansk kultur, kineserne kender i forvejen, sidde i den danske pavillon på verdensudstillingen 2010. Midt i et bassin, hvor vi transporterer ægte københavnsk havnevand ned til at svømme i. Og parkerer 1.500 københavnske bycykler, som gæsterne kan køre rundt på. Altsammen som danske eksempler på Better City / Better Life, der er udstillingens hovedtema."
- Det lyder som et globaliseret kulturradikalt projekt ...
"Det har jeg sådan set ingen problemer med. Vi prøver at anvise en generøs mellemting mellem sammensuriet ved at opgive den nationale identitet, og på den anden side nedgravningen i fremmedfjendsk nationalisme. Derfor har vi foreslået eksempler fra en bæredygtig storby, i stedet for en dansk fæstning eller et højt tårn." 
Bjerget indstillet til pris
- Hvis det nu var dig, der havde stjålet David-statuen, kunne det også være for at lade metallet indgå i den 72 meter høje Store Robert-statue uden for Københavns Havn ...
"Jeg har ikke sat mig sindssygt meget ind i det projekt. Faktisk har jeg ikke nogen grydeklar mening om figuren ..."
- Hvad laver du i lufthavnen?
"Vi er nogle stykker fra tegnestuen på vej til Barcelona for at præsentere vores boligbyggeri Bjerget i Ørestaden. Det er i konkurrence med 10-12 andre internationale boligbyggerier indstillet til en arkitekturpris på World Architecture Festival."
- Hvor meget, hvis I vinder?
"100.000 Euro, så vidt jeg ved. Det bliver afgjort en af de her dage!"
- Din gamle lærer og professor på Arkitektskolen, Jens Arnfred fra Tegnestuen Vandkunsten, har for nylig i en artikel om arkitekturens ve og vel fremhævet jeres projekter i Ørestaden som indlysende kunstneriske satsninger, der frejdigt antaster det normale..
"Ja, jeg blev godt nok stolt ...
- Han skriver også, at der skal være indignation i projektering og byggeprogrammer ...
"Indignation, er det ikke sådan lidt småfornærmet?"
- Vel snarere forarget. Over den almindelige tilstand ...
"Vi prøver i vores projekter altid at få det bedste ud af materialerne og situationen. At være elastiske i vores forslag, og som i sin tid smyge billige boliger omkring Kløvermarken for eksempel, og løfte op i skørterne, så man kan kikke ind udefra. Alle kan ikke bestemme, men frem for at definere os radikalt negativt over for noget vi er imod, prøver vi at gøre alle glade. Som radikal agenda."
- Men så vandt Vandkunsten arkitektkonkurrencen om området, og nu bliver det hele ikke til noget, på grund af manglende enighed i Borgerrepræsentationen ...
"Ja det er tragikomisk!"
- God tur og pøj-pøj!
"Tak!"


