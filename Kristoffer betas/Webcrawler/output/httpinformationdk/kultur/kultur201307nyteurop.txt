Et nyt Europa
I Curzio Malapartes provokerende roman ’Huden’ fødes det nye Europa i et enormt nederlag
 
	I romanen spadserer forbindelsesofficeren Malaparte sammen med amerikanske officerer gennem et helvede på jord, nemlig det Napoli, der i befrielsesåret hærges af menneskehandel, prostitution og pest i moralsk forstand. Et Napoli, hvor det kun handler om at redde eget skind. Kontrasten kunne ikke være mere tydelig, for mens byen i civiliserede tider har været hjemsted for den ædle europæiske sjæl, så er den sjæl nu fuldstændig fornedret til krop og hud og genstand for obskøn udveksling. Foto: Office of Medical History


 
	Curzio Malapartes roman Huden indfanger det nye Europa, som det træder frem i fødselsøjeblikket efter Anden Verdenskrig. Som Milan Kundera har formuleret det i et essay om den italienske krigsreporter og forfatter, er det lige præcis i det øjeblik, essensen af det europæiske åbenbarer sig; før det er blevet korrigeret af senere overvejelser. Det nye Europa blev født i et enormt nederlag. Befrierne besatte Europa og det kontinent, som havde anset sin historie og kultur for at være et forbillede for hele verden, mærkede nu med ét sin lidenhed. Og selvom den europæiske kultur ligger i ruiner, så blusser den kraftigt op hist og her. Alt det så Malaparte, og med et diabolsk dobbeltsyn på menneskeheden skrev han hudløst og voldsomt.

	I den barokke roman spadserer forbindelsesofficeren Malaparte sammen med amerikanske officerer gennem et helvede på jord, nemlig det Napoli, der i befrielsesåret hærges af menneskehandel, prostitution og pest i moralsk forstand. Et Napoli, hvor det kun handler om at redde eget skind. Kontrasten kunne ikke være mere tydelig, for mens byen i civiliserede tider har været hjemsted for den ædle europæiske sjæl, så er den sjæl nu fuldstændig fornedret til krop og hud og genstand for obskøn udveksling.

	Napoli har som by rødder i den antikke verden, men gik aldrig under som Babylon. Den kontrast mellem den europæiske arv og den nye verden er yderst virksom i romanen, hvor der afholdes store, mondæne sammenkomster, hvor forfinede italienske aristokrater støder sammen med amerikanske officerer. I dette sammenstød af værdier finder romanen sin unikke form; selv forfaldet har den største skønhed. Selve essensen af det europæiske har aldrig været mere blotlagt. Kontrastfyldt.

Curzio Malaparte - 'Huden', 1949

