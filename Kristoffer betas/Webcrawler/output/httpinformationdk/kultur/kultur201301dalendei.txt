Dalende interese for e-bøger i USA
En faldende vækstrate i salget af e-bøger antyder, at den trykte bog har flere liv i sig, end forlagsverdenen havde forestillet sig


 Det er kun fem år siden, at introduktionen af e-bøger blev hilst med forudsigelser om den trykte bogs snarlige forsvinden.
I dag ser den elektroniske bogs fremtid mindre lys ud. Den planlagte omstilling fra Gutenbergs antikverede bibel til den elektroniske bog er løbet ind i vanskeligheder: Et overvældende flertal af amerikanerne foretrækker stadig at læse bøger på papir frem for på en skærm.
I 2012 faldt væksten i salget af e-bøger markant til 34 pct. I de fire foregående år havde vækstraten pr. år. været over 100 pct., skriver Nicholas Carr i Wall Street Journal. Han er forfatter til flere bøger om den digitale økonomi. Carr henviser til en undersøgelse foretaget i fjor af Bowker Market Research, som fandt, at kun 16 pct. af amerikanske læsere rent faktisk har købt en e-bog, og at 59 pct. overhovedet ikke udtrykker interesse i at læse e-bøger.
I stil med lydbogen
En anden undersøgelse offentliggjort i sidste måned af Pew Research Center finder, at andelen af læsere, som rapporterer at have læst en e-bog, voksede beskedent fra 16 til 23 pct. af alle amerikanere i 2012. Kun 30 pct. oplyste, de havde læst en e-bog i løbet af det sidste år. Det skal sammenlignes med, at 89 pct. havde læst en trykt bog i samme tidsrum.
Samtidig meddeler USA’s største boghandel Barnes and Nobles et direkte fald i sit salg af den relativt nye e-læser Nook. Den digitale konkurrent Amazon.com frigiver ikke særskilte salgstal for sin e-læser Kindle, så det vides ikke, om selskabet har oplevet et lignede drop i sin omsætning. Tabletten Kindle Fire, der konkurrerer med iPad, sælger derimod godt.
Forfatteren Nicholas Carr vover forudsigelsen, at e-bogen kan gå hen og blive et supplement til den trykte bog i stil med den rolle, lydbøger har indtaget. Antagelsen baserer han på den interessante iagttagelse, at amerikanske læsere af seriøs skønlitteratur og fagbøger stadig foretrækker den »berøringsmæssige glæde ved at holde en bog i hånden og stille den på hylden«.
Læsere af lettere genrer i underholdningslitteraturen, som krimier, noveller og romancer, har derimod skiftet til e-bogens format.
»Det kan hænge sammen med, at denne type bøger traditionelt er blevet smidt ud, når folk har læst dem,« skriver Carr.
Denne pointe bliver understøttet af Pew-undersøgelsen, som afslører, at 90 pct. af læserne af e-bøger fortsætter med at læse trykte bøger.

