Danmark får ny kulturminister torsdag
Regeringens nye kulturminister udnævnes torsdag. Margrethe Vestager holder kortene tæt til kroppen.


 Kulturminister Uffe Elbæk (R) vil i morgen tage til aftrædelsesaudiens hos dronningen. Men hvem der skal afløse Elbæk på posten, er endnu ikke sluppet ud.
Det er økonomi- og indenrigsminister Margrethe Vestager (R), der sætter navn på en ny radikal minister, men hun holder kortene tæt til kroppen.
Spørgsmål: Hvem skal afløse Uffe Elbæk?
- Det får I at vide i morgen, lyder Vestagers korte svar
Ritzau erfarer, at statsminister Helle Thorning-Schmidt (S) ikke har planer om nogen stor regeringsrokade.
Derfor er spørgsmålet nu, hvor stor rokaden bliver hos De Radikale. Margrethe Vestager kan eksempelvis vælge at gøre den nuværende kirke- og ligestillingsminister Manu Sareen til kulturminister og hente en ny minister ind til Ministeriet for Ligestilling og Kirke.
Men hun kan også vælge blot at indsætte en ny kulturminister i stedet for Uffe Elbæk.
