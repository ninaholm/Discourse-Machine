Dansk kunsts internationale succes truet
Kunstrådets internationale billedkunstudvalg skal nedlægges, hvis den seneste evaluering af Kunstrådet bliver fulgt. Det vækker skepsis, og kunstlivet ser det internationale udvalg som en garant for succes, som dansk kunst oplever p.t.


 Olafur Elliason, Jeppe Hein, Jesper Just og Julie Nord. Det er blot nogle af de danske kunstnere, som Det Internationale Billedkunstudvalg under Kunstrådet de senere år har hjulpet godt på vej til den massive international succes, de nyder godt af i dag.
Det Internationale Billedkunstudvalg er nu truet af lukning. I den seneste evaluering af Kunstrådet anbefales det, at udvalget, der som det eneste under Kunstrådet har en særstatus for at varetage internationale forbindelser, med fordel kan nedlægges for herved at opnå "en mindre effektiviseringsgevinst" og "øget enkelhed og parallelitet". Evalueringen foreslår, at Det internationale Billedkunstudvalg og Billedkunstudvalget kan sammenlægges, så der kan "ske en bedre koordinering mellem den nationale og den internationale billedkunst".
Evalueringen vækker skepsis blandt det danske kunstlivs aktører. Både Billedkunstnernes Forbund (BKF), Unge Kunstnere og Kuratorer (UKK), Dansk Kunstnersamfund og Foreningen af danske kunsthaller har allerede sendt et brev af sted til kulturminister Brian Mikkelsen, hvori det fremgår entydigt og enstemmigt, at der er en bred opbakning til at bevare Det Internationale Billedkunstudvalg.
Også Kunstrådets eget repræsentantskab er skeptiske over for evalueringens anbefalinger om at nedlægge Det Internationale udvalg.
"Det Internationale Billedkunstudvalg har hele vejen igennem været et velfungerende udvalg," siger galleriejer og medlem af Kunstrådets repræsentantskab Louise Faurschou, der sammen med resten af repræsentantskabet også har sendt en anbefaling til kulturministeren om at bevare udvalget.
Skidt for dansk kunst
Det er konsulentfirmaet Pluss, der står bag evalueringen af Det Internationale Billedkunstudvalg, og evalueringen bygger på dataindsamling og interview med både nuværende og tidligere rådsmedlemmer og repræsentantskab i Kunstrådet samt Kunststyrelsen, Kulturministeriet, Kunstfonden og aktører vedrørende det internationale samarbejde. 
Formanden for Kunstrådets Internationale Billedkunstudvalg og direktør for Køge Skitsesamling, Christine Buhl Andersen, mener, at anbefalingerne fra evalueringen om sammenlægning af billedkunstudvalgene er katastrofale, og hun påpeger, at det materiale som ligger til grund for evalueringen ikke er dækkende. 
"Rapporten har ikke spurgt det danske kunstlivs aktører, dvs. kunstnerne, kunstakademierne og kunsthallerne. Det er ikke en kunstfaglig rapport," siger Christine Buhl Andersen, der heller ikke kan følge evalueringens argumentation om, at sammenlægningen af de to billedkunstudvalg "skal ses i lyset af den stadig stigende globalisering."
"Evalueringen opererer ud fra en naiv forestilling om, hvad globalisering er. På grund af globaliseringen er der netop i dag en endnu mere kompleks kunstscene at forholde sig til - også udenfor den vestlige verden," siger Christine Buhl Andersen
"Hvis anbefalingerne bliver realiserede, vil det være en katastrofe for dansk kunst i udlandet. Der er brug for et faglig funderet udvalg, der kan sørge for at lægge den målrettede kunststøttepolitik, der skal til for at sikre, at danske kunstnere fortsat kan komme med på internationale biennaler, kunstmesser og udstillinger," siger Christine Buhl Andersen.
Hverken litteratur-, musik- eller scenekunstudvalget har et særskilt udvalg for internationale forbindelser. Alligevel mener Christine Buhl Andersen, at der er god grund til, at lige præcis billedkunsten skal have et særligt internationalt fokus.
"Til forskel fra de andre kunstarter kan billedkunsten fungere på tværs af sprog. Derudover har billedkunsten ingen brancheorganisationer, der varetager dens internationale interesser på en faglig kvalificeret måde, som man ser det inden for f.eks. musik og litteratur," bemærker hun og understreger:
"Det internationale billedkunstudvalg er til for  billedkunstens og kunstlivets skyld - ikke for udvalgets  egen eller for støttesystemets."
Brian Mikkelsen ønsker ikke at kommentere på evalueringen af Kunstrådets Internationale Billedkunstudvalg, men oplyser at han indkalder de kulturpolitiske ordførere til drøftelser om evalueringen inden sommerferien. 


