Nibalis exit kaster Touren ud i et tomrum (ingenmandsland hvis der er plads)
BEMÆRK BRINGES KUN HVIS NIBALI UDGÅR AF TOUR DE FRANCE PÅ DAGENS ETAPE
 Information vil gerne takke Kristeligt Dagblad for inspiration til denne artikel. Og DR-journalist Rikke Darfelt for at være kvik til at affotografere artiklen og dele den via Twitter


 Først udgik Andy Schleck. Siden fulgte Chris Froome og Alberto Contador, og med Vincenzo Nibalis styrt og efterfølgende exit på gårsdagens etape i det traditionsrige (skriv ’legendariske’, hvis der er plads) cykelløb, har den sidste reelle favorit forladt den synkende skude.
Touren er nu uden egentlige stjerner – baguetten er blevet tør (og brien er blevet blød, hvis der er plads) og i Frankrig taler flere af Informations kilder om 2014 som et »skammens år« for Tour de France.
Enkelte kalder det for en »regulær katastrofe«, og kilder tæt på løbsledelsen fortæller, at man frygter, at seerne og fansene vil sige ’au revoir’ og tage på stranden i det gode sommervejr i stedet for at sidde hjemme i hjørnesofaen foran tv-skærmene.
Der er i sandhed kommet hår i bouillabaissen (tjek lige stavningen! Er i tvivl) her på turens 12. etape.
 Information vil gerne takke Kristeligt Dagblad for inspiration til denne artikel. Og DR-journalist Rikke Darfelt for at være kvik til at affotografere artiklen og dele den via Twitter

Ekstra uheldigt er det, at Nibali forlader løbet bedst som årets første konge-etape skal køres. Med en stigning uden for kategori op til målet i Chamrousse, var der i dag lagt op til, at fåret skulle skilles fra bukkene – at turens enevældige konge skulle træde i karakter og trække fra undersåtterne. Men der kommer til at mangle saft og kraft i den fond, som udgør et godt Tour de France.
Og med Asterix såvel som Obelix (og Cæsar, hvis der er plads) ude, er det svært at se lys for enden af de franske bjergtunneller.
Ja, Tour de France har i sandhed brug for en stor portion trylledrik fra Miraculix, hvis løbet igen skal blive interessant.
Au revoir.

