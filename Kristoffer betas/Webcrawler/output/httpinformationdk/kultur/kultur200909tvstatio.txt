Tv-stationer kæmper om at levere efterårets dramaserie
Tv kan stadig samle danskerne. Det har DR's dramaserier vist gentagne gange. Nu satser TV 2 og TV3 på at gøre DR kunsten efter og lokke seere til med massive satsninger på dansk drama
Sarah Lund (Sofie Gråbøl) har i 'Forbrydelsen II' både fået ny sweater og skærpet konkurrence fra TV 2 og TV3. Sarah Lund er her omgivet af drabschef Brix (Morten Suurballe) og vicepolitikommissær Ulrik Strange (Mikael Birkkjær)


 Tv-fiktion og dramaserier udgør kampzonen i tv-stationernes slag om seerne i efteråret. Både DR, TV 2 og TV3 har rustet op og håber hver især på at vise netop den serie, der kan samle danskerne foran fjernsynet og levere samtaleemnet til frokostpausen. I de senere år har det især været DR, der har stået for udbuddet af nye dramaserier, men i efteråret får kanalen altså konkurrence.
»Vi vil gerne have, at TV 2 skal være Danmarks største fællesskab. Den kanal danskerne søger til, når de vil have fælles tv-oplevelser. Det er netop, hvad fiktion kan,« siger TV 2's programdirektør Palle Strøm. Stationen opruster med intet mindre end tre nye serier, hvoraf Store Drømme og Lærkevej har haft premiere. Senere på året starter miniserien Blekingegade.
TV 2 ønsker dog ikke at gå i DR's fodspor og har derfor droppet betegnelsen tv-drama.
»Vi kalder det for fiktion og ikke drama. Vi har ligget lidt under for DR, der er så gode til at lave drama. Derfor har vi forsøgt at forny genren ved at undgå det lidt tunge, der ligger i titlen drama, og i stedet gjort serierne mere TV 2'ske. Det vil sige, at vi er gået efter noget mere moderne og fremadrettet,« siger Palle Strøm og henviser til, at TV2 med Lærkevej introducerer genren 'dramady': en kombination af drama og komedie kendt fra amerikanske serier som Desperate Housewives.
»Den store udfordring ligger i både at ville forny tv-fiktion og samtidig producere noget, der kan samle folk i samme grad, som tv-drama kan. Tiden vil vise, om vi har ramt den balance,« siger Palle Strøm.
TV3 har også meldt sig ind i kampen om de høje seertal.
»Vi vil gerne ramme endnu bredere. Derfor har vi valgt at satse på dansk drama. Det er, hvad seerne helst vil have,« siger TV3's programdirektør Morten Mogensen.
Den 30. september har stationen premiere på sin hidtil største dramaproduktion, serien Lulu og Leon. Den bliver beskrevet som en familiekrimi i 12 afsnit og har blandt andre Lena Maria Christensen og Lars Brygman i hovedrollerne.
Morten Morgensen og TV3 har ikke i samme omfang som Palle Strøms TV 2 bestræbt sig på at finde et andet udtryk end DR.
»Vi vil gerne samle så mange mennesker som muligt omkring serien. Derfor har vi heller ikke ønsket at gøre noget radikalt anderledes end DR, da de netop har haft succes på det punkt.«
Altid en udfordring
DR's dramachef, Ingolf Gabold, byder de nye satsninger på danskproduceret drama velkommen. »Danskerne har et stort behov for tv-fiktion, som foregår på dansk og i en dansk kontekst. Derfor er der plads til mange dramaserier på tv, og vi bliver kun bedre af at få konkurrence.«
DR's chefredaktør, Ulla Pors Nielsen, ser det heller ikke som et problem for DR, at der kommer flere serier på sendefladen.
»På DR har vi en genre for os selv, som vi vælger at bruge alle vores ressourcer på. Det er den store søndagsdramaserie. Så vidt jeg kan se, satser de andre kanaler på andre dage og genrer.«
DR indleder sæsonen med 10 nye afsnit af Forbrydelsen, og i 2010 lancerer DR nye afsnit af Livvagterne. Ifølge Ulla Pors Nielsen er man på DR lige så usikker som altid på, om man har sat præcis den serie på programmet, der vil blive danskernes samlingspunkt i løbet af vinteren.
»Vi er ikke mere nervøse for om vores dramasatsning lykkes på grund af den øgede konkurrence. Det er altid en udfordring at samle danskerne om tv-drama.«


