Musikhandlingsplan skal fremme kvindelige rollemodeller
En bemærkelsesværdig skævhed mellem kønnene viser sig ved, at kun hver femte rytmiske musiker er kvinde. Det vil kulturministeren nu lave om på, og giver derfor en håndsrækning til piger med musikerdrømme i den nye musikhandlingsplan


 Da Prince optrådte i Danmark i sommer, havde han fire kvinder med i sit band, heriblandt den danske bassist Ida Nielsen. Det vakte opsigt, fordi kvinder efterhånden er et sjældent syn på den danske musikscene. Her er kun en ud af fem rytmiske musikere kvinder.
»Der mangler kvindelige instrumentalister, der kan agerer rollemodeller. Hvor svært kan det være at samle et band, hvori der også er kvinder? Det handler om at tage ansvar og bryde vanetænkningen,«, siger ph.d. og musikforsker Henrik Marstal.
Det ansvar er kulturministeren nu klar til at tage. I går udkom udspillet til musikhandlingsplanen for 2012-2015. Heri tages musikernes kønsmæssige skævvridning for første gang alvorligt på et politisk plan. Det har længe været efterspurgt, for den skæve kønsbalance har udviklet konservatorierne og musikbranchen til et univers domineret af mænd.
»Det er rigtigt positivt, at der sættes fokus på denne skævvridning, for jeg har længe følt, at debatten ikke blev taget alvorligt. Holdningen har været, at hvis kvinder ville spille instrumenter, kunne de jo bare gøre det,« siger musik- og kulturjournalist Anya Mathilde Poulsen.
Drengeinstrumenter
Men kvinder har ikke samme mulighed for at blive musikere som mænd. Ifølge Henrik Marstal vælger vi allerede i de små skoleklasser, at det er manden, der er musiker. Musikinstrumenter er nemlig kønnede i et mandligt favør, som betyder, at drenge forbindes med instrumenter som trommer og elektrisk guitar. Piger skal have samme mulighed for at identificere sig med musikinstrumenter som drenge. Derfor foreslår Kulturministeriet helt konkret i musikhandlingsplanen, at vi lader os inspirere af Sverige, der siden 2003 har afholdt musiksommerlejren Popkollo for piger i alderen 12 til 18 år.
Dette initiativ modtages positivt af både Henrik Marstal og Anya Mathilde Poulsen og bakkes op af Anne Boukris, som er forsker i ligebehandling.
»Jeg tror, mange piger vil opleve at de får mulighedne for at træde ud af nogle vante roller. Ofte ender piger i en sangerinderolle, men under indflydelse af kvindelige rollemodeller inden for musikken, kan kan de måske blive ansporet til at prøve nogle instrumenter, som de kulturelt set ikke før har identificeret sig med,« siger Anne Boukris.
 
Den 20. februar udkommer en rapport, som dokumenterer kønsbalancen med tal

