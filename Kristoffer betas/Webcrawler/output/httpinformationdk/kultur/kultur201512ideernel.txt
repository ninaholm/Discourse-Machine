Ideerne længe leve
Knud Pedersen var en central skikkelse i historien om Fluxus og vedblev gennem hele sit liv med at være fluktuerende og ubestemmelig, men altid passioneret engageret i kunsten
Som direktør for et imaginært museum rejste Knud Pedersen rundt på konferencer i verden og repræsenterede ideen om et ikke-eksisterende museum for konceptuel og flygtig kunst. Museet er lukket nu, for direktøren er død. Men hans ideer lever videre i ny udstilling.


 Det er snart et år siden Knud Pedersen døde, 88 år gammel. Som nekrologerne ikke undlod at påpege, var han til det sidste modstandsmand. Akkurat som han under 2. Verdenskrig bogstavelig talt havde været det, som medlem af den notoriske Churchill-klubben. Det måtte han bøde to år i fængsel for, og han tilgav aldrig det officielle Danmark for at have svigtet ham i den forbindelse. Men ud over modstandsmand var Knud Pedersen samtidig en sært uanbringelig skikkelse uden nogen definitiv identitet, men med en kolossal betydning for kunsten i Danmark igennem det seneste halve århundrede.
Nu har Nikolaj Kunsthal arrangeret en større udstilling til ære for Knud Pedersen. Det er meget passende, for hvis der er et sted, som Knud Pedersen var forbundet med i sin levetid, så er det Nikolaj Kunsthal. Faktisk kan man kreditere Knud Pedersen for at have indskrevet stedet i den internationale kunsthistorie. Han var nemlig med til, gennem sit store og internationale netværk, at invitere en gruppe kunstnere under navnet Fluxus til at lave en serie opførelser af værker i Nikolaj Kirke i november 1962.
Men allerede i 1957, da Københavns Hovedbibliotek rykkede ud af Nikolaj Kirke, havde han i de tomme lokaler etableret sit Kunstbibliotek, hvorfra man kunne leje kunstværker for en symbolsk sum, der svarede til prisen på en pakke cigaretter. Ideen var, at kunsten skulle ud til folket og være tilgængelig for alle, ikke kun de få. Kunstbiblioteket var et projekt, som han til sin død videredrev fra lidt mere trange lokaler i en kælder i Nikolajgade, efter at kommunen i 1970 opsagde lejemålet med ham i kirken, og som stadig videreføres af hans anden søn, Rasmus.
Imaginært museum
Så der er al mulig grund til at huse en mindeudstilling om Knud Pedersen i Nikolaj Kunsthal, ligesom der er god grund til at kalde den Museet er lukket. Den lidt kryptiske titel refererer til endnu et skelsættende Knud Pedersen-projekt, nemlig hans ide om at etablere et Københavns Museum for Moderne Kunst. Blandt danske kunstnere var det gennem hele det tyvende århundrede et brændende ønske at få et museum for nutidskunsten i hovedstaden. Knud Pedersen kastede sig med vanlig humor og autoritetsskepsis ind i den diskussion.
Han erklærede sig i 1967 for direktør for Københavns Museum for Moderne Kunst og senere, i 1991, opnåede han beskyttelse af navnet. Det betød blandt andet, at Arken i Ishøj måtte opgive at kalde sig Københavns Museum for Moderne Kunst, selv om det var den oprindelige tanke, da museet åbnede i 1996, fordi Knud Pedersen ikke ville afstå navnet. Som direktør for et imaginært museum rejste Knud Pedersen rundt på konferencer i verden og repræsenterede ideen om et tidssvarende, ikke-eksisterende museum for konceptuel og flygtig kunst. Han plankede et fotografi af Nationalbankens imposante facade og brugte det som illustration af sit museum – med veludviklet sans for det ironiske i kunstmuseers nære alliancer med samfundets elite.
Museet er lukket nu, for direktøren er død. Og som direktørens første søn, Klaus, siger i et af udstillingens interviews, så har ideer det med at fordampe og forsvinde, hvis de ikke materialiserer sig konkret i virkeligheden. Udstillingen lader imidlertid Knud Pedersens imponerende iderigdom svæve lidt i luften endnu, for den er en cadeau til mandens mangeårige virke på kunstscenen. Det er langt fra en traditionel retrospektiv udstilling, for ret beset er der kun ét Knud Pedersen værk med, nemlig lydværket 9 Seconds Scream fra 1975, som i form af et langt skrig udmåler det tidsrum, det tager at falde fra toppen af det højeste tårn i daværende World Trade Center til gadeplanet.
Resten af udstillingen er mere stilfærdig, om end snakkesalig. Ikke af Knud Pedersen, men om ham. Den består i en række videointerview med personer, som på den ene eller anden måde har været i berøring med Knud Pedersen i hans levetid.
En entreprenør
Interviewene kan ses på monitorer, der står på en lang række borde i Nikolaj Kunsthals tårnrum. Her kan man sætte sig med et par hovedtelefoner og lytte til folks anekdoter og refleksioner over Knud Pedersen. Det er en række vidnesbyrd, som fortæller en masse om manden og personen Knud Pedersen, men også en masse om hans vidtrækkende praksis.
Fingrene bliver uundgåeligt også stukket ned i den hvepserede, der hedder Fluxus og som Knud Pedersen opfattede sig som part af. En anden dansk Fluxus-kunstner, Eric Andersen, benægter, at Knud Pedersen var en del af Fluxus, ligesom han bebrejder sin gamle ven at tage æren for alt for meget. I virkeligheden var Knud Pedersen »en entreprenør«, hævder Eric Andersen. Modsat har for eksempel den tidligere direktør for Nikolaj Kunsthal, Elisabeth Delin Hansen, en forståelse af Knud Pedersens samlede virke som en slags komplekst kunstværk, der udfoldede sig som en vedvarende »leg mellem tilstedeværelse og ikke-tilstedeværelse«, som hun siger.
Tilstedeværende og ikke-tilstedeværende er hovedpersonen i udstillingen her. Mest nærværende er han måske i form af det ni sekunder lange skrig, som fire gange i timen gennemskærer tårnrummet. Men indirekte bliver der også gennem de mange interview tegnet et smukt portræt af en ejendommelig og iderig person med en sjælden kunstnerisk sensibilitet og en utrættelig energi. Museet er nok lukket, men hundredevis af ideer lever videre takket være Knud Pedersen.
Knud Pedersen. Museet er lukket. Nikolaj Kunsthal. Nikolaj Plads 10. København. Indtil den 24. januar 2016

