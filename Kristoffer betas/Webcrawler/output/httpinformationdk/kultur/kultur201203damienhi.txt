Damien Hirst: ’Jeg tror stadig, at kunst er stærkere end penge’
På 25 år er Damien Hirst gået fra rapkæftet ung provokunstner til globalt varemærke – i dag er han verdens suverænt rigeste kunstner. I dette interview taler han om penge, dødelighed og sin første retrospektive udstilling nogensinde 


 Da Damien Hirst satte sig for at gennemgå sine arkiver som forberedelse til sin første retrospektive udstilling på Tate Modern, Storbritanniens mest prestigiøse udstillingsrum for moderne kunst, stødte han på et filmklip fra 1996. »Jeg bliver interviewet af David Bowie på Gagosian Gallery i New York. Jeg sidder på det her kæmpestore askebæger og siger det værste vrøvl,« griner Hirst. »På et tidspunkt spørger David så: ’Skal du ikke snart udstille på Tate Gallery?’. ’Aldrig i livet’, svarer jeg så. ’Museer er for døde kunstnere. Jeg viser aldrig noget, som jeg har lavet, på Tate. I får mig ikke ind på dét sted’.«
Han griner og ryster på hovedet. »Jeg sad og så det gamle klip og tænkte: ’Ih Guder, hvor tingene ændrer sig. Pludselig er jeg 46 år og skal have en retrospektiv udstilling. Det føles helt forkert’.«
Vi sidder i en sofa under et stort blåt Francis Bacon-maleri på den rummelige første etage i Science Ltd. – Hirsts hovedkvarter i det centrale London. Det er en stor bygning i flere etager, der rummer mere moderne kunst end mange mellemstore gallerier. Her findes værker af Jeff Koons, Richard Prince, Sarah Lucas – og selvsagt adskillige af Hirsts egne. Hirsts Prada-hyttesko står på gulvet foran os, men de før så karakteristiske tonede briller har han lagt væk. Han har tillagt sig større pondus, end da jeg sidst interviewede ham for lidt over to år siden og virker roligere og mere reflekteret. »Det er dødeligheden, makker,« siger han. »Min ældste søn, Connor, er lige fyldt 16. To af mine gode venner er døde. Jeg bliver også ældre. Jeg er ikke længere det sindssyge røvhul, der vrængede af hele verden. Jeg har ellers altid tænkt: ’Jeg vil aldrig se mig tilbage. Nogensinde.’ Jeg troede, at jeg for altid ville være besat af det nye. Men det har ændret sig.«
»Når man er ung,« tilføjer han, »så føler man sig på en måde uovervindelig eller ligefrem udødelig. Dine muligheder er ubegrænsede. Fremtiden skaber du selv. Men så bliver du bliver ældre, og pludselig har du en historie, der ligger fast. Den kan aldrig ændres. Det finder jeg helt ærligt talt en smule foruroligende.«
»Udstillingen skal være en kortlægning af mit liv som kunstner, ikke mine greatest hits. Selvfølgelig vil mine bedst kendte værker også være der, men der vil også være en del mindre kendte. Der vil være de malede kasser og plader, som jeg havde med på Freeze (en banebrydende udstilling, Hirst var kurator for i 1988, red.), dvs. ting fra den periode, fra da jeg prøvede at blive den nye Kurt Schwitters. Og der vil være ting fra min studietid på Goldsmiths-akademiet . bl.a. de samme lakerede stegepander, jeg hængte op på væggen dengang og tilsvarende pinligheder.«
Noget var uforløst 
	Det er Tates direktør, Nick Serota, som har insisteret på, at Hirst skal udstille sine tidligere værker og derudover også det første nummer fra hver af de serier, han siden har lavet. »Det første pletmaleri, det første spinmaleri, den første vitrine, det første medicinskab. De er alle sammen derinde til skræk og advarsel,« siger Hirst og fortæller en anekdote, der vidner både om hans nonchalante forhold til sine værker og om disse værkers værdi i samtidens øjne. Den handler om det første pletmaleri, Hirst selv lavede (i modsætning til de 1.500, som siden fulgte i den samme serie – de blev alle fremstillet af hans ’produktionshold’).
»Jeg viste Nick et billede af det, og han ville have det med i udstillingen. Der er fyldt med udsplattede dryp og ret forfærdeligt, faktisk. Da jeg flyttede ned til Devon, sørgede jeg for at gemme det væk i en lade. Millicent Wilner fra galleriet Gagosian kom en dag på besøg, og hun flippede helt ud: ’For Guds skyld, hvorfor har du sat det her. Det regner jo ind’. Det skulle åbenbart forestille at være guld, bare fordi jeg har lavet det, selv om ærligt talt er det rene lort.«
Er han så glad for, at det er kommet med i udstillingen? »Ih jo ... Det siger jo en hel masse om mine seneste 25 år som kunstner. Og det er jo vigtigt på det her niveau. Det fortæller, at jeg ikke bare er sat på Jorden for at sige ’Fuck dig, narrøv’ til alle og enhver, hvilket lader til at være holdningen hos temmelig mange mennesker.«
Men også ’fuck dig, narrøv’-værkerne er repræsenteret i rigt mål. Der gælder naturligvis den berømte haj i formaldehyd, med typisk Hirst-ekstravagance betitlet The Physical Impossibility of Death in the Mind of Someone Living (1991) og i kataloget beskrevet som »et af de mest ikoniske billeder fra det sene 20. århundreds kunst«. Der er Mother and Child Divided (1993), en halveret ko og kalv hængt op i fire montrer, og det mytiske bestiarium, der blev til samlingen Beautiful Inside My Head Forever (2008), som omfatter en zebra, en enhjørning og en guldkalv.
Der er de funklende stål- og glasskabe fyldt med pertentligt arrangerede kulørte piller, og der er de ondt udseende sorte malerier lavet med i tusindvis af fluer størknet i maling. Der er spinmalerierne med og uden menneskelige kranier i deres centrum, og de pletmalerier, der bevæger sig et sted mellem dynamik og atmosfære. Der er flere fluer, levende af slagsen, udklækkede fra maddiker i en montre, hvor de mæsker sig med et afhugget kohoved. Og der er sommerfugle, fastgjorte, malede og presset mod et lærred, og en enkelt hvid due, der hænger midt i luften over et menneskes kranie. ’Livet og døden’, ’det skønne og det hæslige’, ’det hellige og det profane’ – alle disse store Hirst-udsagn, der har vakt så mange kritikeres mishag med deres formodet indlysende budskaber, men som også har bidraget til at hale konceptualismen væk fra kunstverdenens udkant og ind i mainstream.
Ude foran Tate Modern opstilles Hymn (1999), Hirsts monumentale udgave af en drengefigur til biologisk anskuelsesundervisning, komplet med blottede indre organer. I den massive turbinehal vil der, flankeret af sikkerhedsvagter, blive opsat et ganske lille stykke af For the Love of God (2007), det dyreste kunstværk, der nogensinde er skabt (målt ud fra det materiale, som indgår i det): et menneskekranie støbt i platin og indkapslet i diamanter. En moderne vanitas om døden og pengene, men mest om pengene.
»At sætte den udstilling sammen,« siger Hirst, »har været som en stor 180-graders vending for mig. Jeg ser tilbage på alt dette arbejde og forsøger at få mening i det. Noget af det var fantastisk, og noget var uforløst og er ikke kommet med. Andet igen var bare det rene lort. Men det er fandme 25 års arbejde, så selvfølgelig er jeg stolt over den indsats, jeg har lagt i det. Men der er også en stemme inden i mig, der spørger: ’Hvordan kom jeg hertil?’
Kunstneren som varemærke 
	Lige præcis: Hvordan? – det er netop det spørgsmål, som holder så mange af hans nedrakkere i kunstverdenen beskæftiget: Hvordan gik det til, at en rapkæftet ung fløs hooligan fra et nordengelsk arbejderkvarter blev den største – og rigeste – kunstner på hele planeten? (Hirst menes at have en personlig formue på 215 millioner pund). Dét svar er langt og indviklet og har meget at gøre med de radikale skred i kulturen, som er sket i løbet af de seneste 25 år eller deromkring, i Storbritannien som i resten af verden: Den uimodståelige varegørelse af kunsten, dyrkelsen af den succesfulde kunstner som varemærke og fremvæksten efter Thatcher-epoken af en generation unge britiske kunstnere (de såkaldte YBA’er), der uden blusel satte sig for at fremstille chokkunst, der også kunne tjene penge; den dermed forbundne fremvækst af ’übergallerister’ som Jay Jopling i London og Larry Gagosian i New York, og parallelt hermed: Tilblivelsen af en ny form for gallerikultur, hvor blockbusterudstillinger styrer, og merchandise er lukrativ biindtægt.
I centrum af denne ultrakommercialiserede kunstverden står Damien Hirst, kunstens superstar: den rigeste, mest højrøstede og største af alle YBA’er. Bortset fra, at han ikke længere ser helt ung ud og desuden – i dette sin kanoniserings store øjeblik – ser ud til kunstnerisk at være trådt ind i en ny og langvarig overgangsperiode. Da jeg sidst talte med ham, i september 2009, i hans store atelier ud for Stroud i Gloucestershire, var der gået præcis et år siden den forbløffende succes med Beautiful Inside My Head Forever, hans auktion på Sotheby i 2008, der slog alle rekorder i omsætning. Dengang – det var lige før den finansielle nedsmeltning sendte de internationale markeder ud i bratte fald – skabte Hirst overskrifter ved at overgå sine to handlere, Jopling og Gagosian, og sælge for over 111 millioner pund i løbet af to dages ofte hektiske bud. Sotheby-auktionen, der blev afviklet, umiddelbart før recessionen satte ind, blev et afgørende vendepunkt for Hirst. Auktionen, betroede han mig dengang, skulle være et storslået farvel til de »værker i det store format«, som han havde lavet i årevis. Dengang erklærede han også, at konceptualismen efter hans mening var endt i »en total blindgyde«, og han sagde: »Du kan bruge 20 år på at fejre din udødelighed, før du forstår, at det var slet ikke det, du ville.«
Udstoppet bjørn og døde papegøjer
	Siden da har han holdt relativt lav profil på den kreative front, om ikke på den kommercielle. Og han har i hovedsagen arbejdet med malerier – dvs. med lærreder, som han og alene han sætter maling på. Mange af dem, herunder den serie, han malede efter vennen Angus Fairhursts selvmord i marts 2008, har han malet i et hotelværelse på Claridge’s, som hans gode ven Paddy McKillen (medejer af dette hotel) lånte ham kvit og frit til gengæld for den række malerier, der nu pryder Connaught, et andet af McKillens hoteller i London. En udstilling af disse arbejder, No Love Lost, åbnede på Wallace Collection i London i oktober 2009 og blev mødt med ensartet morderiske anmeldelser – den nu afdøde kunstkritiker Tom Lubbock sammenlignede sågar Hirst med »en ikke særlig lovende kunststuderende på første år«.
Men Hirst er ufortrødent fortsat med at male, og da jeg besøgte hans landssted langt ude på bøhlandet i Devon for et par uger siden, gav han mig en hurtig rundtur i sit haveskur, hvor en udstoppet bjørn fyldt med malerpletter stod skildvagt over for en gruppe af delvist færdiggjorte lærreder, der forestillede farvestrålende papegøjer i frodige landskaber og et enkelt stort maleri af et menneskes hoved var nedsænket i et bassin af, hvad man kunne kalde ’Bacon-blåt’. Midt i hans rodede atelier stod et par udstoppede lysegule og løsegrønne papegøjer på pinde, som om de stirrede på deres egne malede udgaver. »Når alt andet glipper,« sagde Hirst sarkastisk, »så få dig et par døde papegøjer.« Det hele forekom meget langt fra en kæmpestor blå haj i i en tank med formaldehyd. »Jeg brugte lang tid på at komme væk fra maleriet,« sagde han. »Men efterhånden som jeg bliver ældre, føler jeg mig mere tryg ved det.«
Samarbejde med Banksy
	Huset i Devon, hvor Hirst for tiden bor med sin kone, Maja Norman, og deres tre børn, er en af de mange ejendomme, han ejer. Han har også et prægtigt gods, Toddington Manor i Gloucestershire, som en dag skal huse en samling af hans egne værker. I nærheden af Stroud har han et andet hus med et stort atelier tilknyttet, hvor et 150 mand stærkt hold af hans assistenter for ikke så længe siden arbejdede med at fremstille serielle værker: spotmalerier, spinmalerier, skabe og montrer til genstande. Han har en husbåd i Chelsea, et hus i Thailand, hvor han tilbragte julen, og yderligere et i Mexico. Men dér han ikke været i et stykke tid, fordi »der er lidt Wild West-agtigt derude for øjeblikket«.
Ud over det organisatoriske hovedkvarter i Science i London ejer han også en stor bid af Newport Street i Lambeth, som for øjeblikket er under omdannelse til et nyt galleri, der vil åbne i 2014 og huse hans omfattende samling af moderne kunst af navne som Bacon, Koons, Murakami, Richard Prince, Sarah Lucas og endda graffitikunstneren Banksy. »Vi laver det her samarbejde med mine pletmalerier. Jeg fik ét tilbage fra ham for nylig, og hen over det hele havde han skrevet med store storte bogstaver: ’Beklager, den livsstil du har bestilt, er lige udgået’.« Over frokosten, som vi indtager i Hirsts restaurant i Ilfracombe, et badested på det nordlige Devons kyst, spørger jeg, om han altid har stræbt efter at være den største og mest succesfulde? »Jeg har altid ønsket at være større, men ikke den største. Da vi havde tegning i skolen, havde jeg måske nok ambitioner om at blive den bedste i klassen, men der var altid en anden fyr, der var bedre ... Og så var det, jeg tænkte: ’Det handler ikke om at være den bedste. Det handler om tegningen i sig selv, hvad man stiller op med den’. Og sådan har jeg set på det lige siden. At være bedst er en falsk målsætning. Du er nødt til at måle succes på dine egne præmisser.«
Kæledyr for de superrige? 
	Med Damien Hirst synes alting altid at kunne sammenfattes til tre ting: kunst, ambitioner og penge og ikke nødvendigvis i nævnte rækkefølge. Af samme grund skriver museumsdirektør Ann Gallagher i sin introduktion i Tate Moderns udstillingskatalog: »Som ingen anden kunstner i sin generation har Damien Hirst præget vor tids kulturelle bevidsthed.« Hvad det siger om os – og om Hirst – er stærkt omstridt. I en kommentar bragt for nylig i New Yorker om de udstillinger af Hirsts samtlige 1.500 pletmalerier, der samtidig blev vist i Gagosians 11 gallerier verden over, skrev den amerikanske kunstkritiker Peter Schjeldahl: »Hirst vil gå over i historien som et særligt koldblodigt kæledyr for de superrige i årene omkring årtusindeskiftet. Det bliver han aldrig nogen gammel mester af, men det giver ham vel en udødelighed af en slags.«
Schjeldahls kritiske distance er ikke atypisk. Jo større Hirst er blevet, jo mere er han blevet genstand for foragt blandt seriøse kunstkritikere, der ser ham som et symptom på alt, hvad der er galt med den moderne kunst – og med den grasserende frimarkedskapitalisme, der driver den. Foruden som et taknemmelig mål for al den skyts, der i almindelighed rettes imod konceptuel kunst. »Hans værker,« skriver Gallagher i en behersket formulering, »er kendetegnet ved deres direkthed såvel som ved deres ambition, de er både gådefulde og bevægende og fremprovokerer ærefrygt og forargelse i lige mål.«
Og nøjagtig sådan kan Hirst lide det, fornemmer man. For selv om han nok er blevet lidt rundere, er han stadig en nordengelsk proletar. Er der stadig en lille del af ham, der glæder sig over den opfattelse, at han dybest set bare er en arbejderklasedreng, der i et eller andet omfang gør grin med borgermusikkens opstyltede kunstsnobber? »Hallo! Det gør alle dele af mig da,« svarer han og ler hjerteligt. »Jeg mener, jeg passer jo ikke ind, gør jeg vel? Jeg kan godt spille spillet, men jeg passer ikke rigtig ind i det. Men når du bliver ældre, indser du, at oprørskhed faktisk ikke gør indtryk på markedet. Det lærte jeg tidligt, og jeg har aldrig glemt det. Det var omkring 1989. Jeg var stadig outsider. Alle mine kammerater havde haft deres første udstilling, mens jeg stadig havde den til gode. Det irriterede mig kolossalt, så da jeg lavede mit værk med fluer, tænkte jeg: ’Jeg skal fanme vise jer. Jeg slår jer ihjel med det her stykke kunst, som kommer til at forandre verden totalt’. Jeg viste så værket til nogle gallerister, men de snurrede bare rundt på hælene og sagde: ’Nydeligt, skat’. Det havde slet ikke den effekt, jeg ønskede. Det virkede stik modsat. For mig var det ligesom at få indvoldene flået ud’.«
Jeg – en infiltrator 
	Som teenager ville Damien Hirst helst være punker, men som han i dag siger: »Jeg var for ung og slet ikke vred nok.« Han husker, hvordan han i en alder af 12 eller 13 sneg sig ud med »punkerkluns« skjult i en pose, som han så tog på, da han var ude af synsvidde fra huset. »Jeg tror, at punkens attitude krøb ind i min kunst på en eller anden måde. Jeg ledte altid efter en måde, hvorpå jeg kunne snige chokerende ting ind i kunsten og få dem til at eksplodere op i folks ansigter. Jeg var en infiltrator.«
Da han voksede op i Leeds, var Hirst svær at styre for hans mor, Mary Brennan, der arbejdede for den lokale retshjælp. Hans punkfase indtrådte umiddelbart efter, at den mand, han troede, var hans far, forlod familien, da Hirst var 12. Han gennemgik også en kort butikstyverifase og blev arresteret to gange, før han endelig fik imødekommet sin anden ansøgning om at blive optaget på kunstskole på Jacob Kramer College i Leeds.
Som teenager var han en hyppig gæst på på Leeds universitetets anatomiske museum, hvor han øvede sig i frihåndstegning. Her fandt han også inspiration til sit første stykke chokkunst: Et fotografi monteret på en stålramme, som han gav titlen Dead Head – det blev udstillet første gang i 1991. På billedet kan man se hans 16-årige grimasser ved siden af det afhuggede hoved af en midaldrende mand, der ligger på bordet i et lighus. Dermed var tonen slået an for meget af det, der skulle følge.
En aha-oplevelse 
	Hirst flyttede til London i midten af 1980’erne og arbejdede i en tid på byggepladser, før han blev optaget på Goldsmiths i 1986. Det var her, under vejledning af konceptkunstneren Michael Craig-Martin, at han indså, at maleriets tid var omme – i al fald for en stund – og at ’ideen’ var alfa og omega i den moderne kunst.
»Da jeg kom derhen, var der den her vrede unge maler, som så på alt det konceptuelle arbejde, der blev fremvist her og der – alt det afviste han som det argeste lort,« siger han leende.
»Men jeg blev forført af det. I første omgang fandt jeg nogle træstykker, bankede dem sammen og smurte maling på. Det var Rauschenberg, de Kooning og en smule af Schwitters. Den slags var blevet lavet til døde, fortalte de mig så. Så jeg tog tilbage til Leeds, og jeg tænkte, ’o.k., jeg er nødt til at beskæftige mig med den verden, jeg lever i – reklame, tv, medier – jeg har brug for at kommunikere her og nu’. Det gik op for mig, at jeg ikke kunne bruge gårsdagens værktøjer til at kommunikere i nutidens verden. Det var dybest set det store lys, der slog ned i mit hoved.«
Resten er kunsthistorie, selv om det kom til at vare et stykke tid, før den blev skrevet. Man kan endda sige, at iværksætteren Hirst kom i offentlighedens søgelys før kunstneren af samme navn. Det skete, da han blev kurator for Freeze, en gruppeudstilling med generationsfæller som Angus Fairhurst, Gary Hume, Michael Landy, Sarah Lucas og Mat Collishaw. Den blev afholdt i en nedlagt lagerbygning i Londons gamle dokområde, Docklands, i sommeren 1988. Dette rum – og hele ambitionen bag – var påvirket af Charles Saatchis store galleri i Boundary Road i det nordlige London, der åbnede midt i 1980’erne og i første omgang viste værker af banebrydende amerikanske konceptkunstnere som Sol LeWitt og Donald Judd. Hirst blev inspireret af begge.
Fluerne og tigerhajen 
	Skønt det var en udstilling for kunststuderende, blev Freeze det års mest omtalte kunstbegivenhed i London, hvilket tiltrak opmærksomhed fra både Saatchi og Serota. »Det kan godt more, at så mange mennesker tror, at det, der skete på den udstilling, var nøje kalkuleret og dygtigt manipuleret,« siger Michael Craig-Martin, der i dag er professor på Goldsmiths. »For i virkeligheden var det bare en kombination af ungdommelig selvhævdelse, uskyld, vellykket timing, held og selvfølgelig fremragende værker.«
Da han forlod Goldsmiths, var Hirst allerede i gang med at lave pletmalerier og medicinskabe, også i de stærkt formaliserede serier og med hjælp fra sit lille hold af assistenter. I 1991 havde han sin første soloudstilling, In and Out of Love, i en nedlagt butik i det centrale London. Hans kreative fantasi havde taget endnu et spring. De besøgende kom ind i en rum, hvor levende sommerfugle flagrede rundt og blev udklækket på lærreder med indbyggede pupper. I et andet rum blev de døde sommerfugle arrangeret på hvide lærreder, der var placeret omkring et hvidt bord med fire overfyldte askebægre. Alle Hirsts temaer var på plads: Liv og død, skønhed og gru, samt det stærkt iscenesatte præg, som skulle blive et definerende aspekt ved hans kunstneriske værk.
På en udstilling på Serpentine Gallery samme år mødte han Jay Jopling, som snart skulle blive Hirsts førende kunsthandler. Derpå kom der yderligere gang i sagerne. I kataloget for en udstilling på Institute of Contemporary Art i London henviste Hirst i kataloget til et work in progress, der var bestilt af Charles Saatchi. Dets titel var The Physical Impossibility of Death in the Mind of a Living Person, og værket omfattede en over fire meter lang tigerhaj, der var hængt op i en montre fyldt med formaldehyd. Værket blev først vist for offentligheden på Saatchi Gallery i 1992. Da det skete, undergik den moderne kunstverden en radikal forandring – det samme gjorde Damien Hirsts liv.
Højvedligeholdelsesværker 
	Efter at være købt af Saatchi for 50.000 pund blev hajen i den formaldehydfyldte montre et ikon for 1990’ernes moderne kunst – ja, måske selve det definerende værk for det, der skulle blive kendt som ’YBA-bevægelsen’ (’50.000 pund for en fisk uden chips’, skrev tabloidavisen The Sun dengang.) I 2004 blev værket solgt videre til en amerikansk samler, Steven A. Cohen, for otte millioner dollar. Da den oprindelige haj i 2006 viste sig at være gået i forfald, lod Hirst den erstatte af et nyt formaldehyd-injiceret eksemplar, som derpå blev udlånt til Metropolitan Museum of Art i New York. Det er denne haj, som gæster ved udstillingen på Tate Modern kommer til at se. (Både Hirst og Cohen synes uanfægtet af det store kunsthistoriske spørgsmålet om, hvorvidt en erstatning kan have samme betydning som det originale kunstværk – det vil kun tiden vise.)
»Der er jo tale om, hvad Jeff Koons engang kaldte et ’højvedligeholdelses-kunstværk’,« siger Hirst, da jeg spørger ham om de praktiske aspekter ved eje en haj i en montre. »Mine formaldehydværker har en garanteret holdbarhed på 200 år. Jeg ønsker, at de skal fremstå så friske som de var den dag, da jeg lavede dem – det er en del af kontrakten. Går glasset i stykker, reparerer vi det. Bliver montren snavset, renser vi den. Går hajen i forrådnelse, finder vi en ny haj. Dybest set,« siger han, uden ironi, » er det jo bare et stort akvarium med en død fisk i.«
Lige siden Haj nr. 1 svømmede ind i den offentlige bevidsthed i 1992, har det – som Hirst engang sagde til mig – »været svært at se kunsten for bare dollartegn«. Hans forbløffende indtjeningsevne kulminerede på Sotheby-auktionen i september 2008 med et samlet salg, som lå ti gange over den tidligere rekord for værker af en enkelt kunstner. Og på det tidspunkt havde han allerede havde rekorden for flest penge udbetalt ved nogen auktion for et enkelt kunstværk af en nulevende europæisk kunstner. Det foregående år betalte emiren af Qatar nemlig ni millioner pund for Lullaby Spring, et stålskab indeholdende 6.136 pertentligt ordnede kulørte piller.
Kunstner vs. forretningsmand
	»Penge repræsenterer en massiv kraft,« siger Hirst, da jeg minder ham om citatet fra før. »Jeg tror ikke, penge nogensinde bør være målet, men jeg havde aldrig ret mange penge som barn, så jeg var måske en smule mere motiveret end så mange andre. Jeg plejede at skændes med Angus (Fairhurst) og Sarah (Lucas) om det spørgsmål hele tiden, da vi var helt unge og forsøgte at slå os igennem. ’Du er besat af penge’, sagde de, mens jeg sagde: ’Penge har betydning. Hvis du er ligeglad med dem og ikke forholder dig til dem, ender det med, at de tager røven på dig. Selvfølgelig syntes jeg, at kunsten var mere magtfuld end penge, og det synes jeg stadigvæk.«
Uanset den holdning kom Damien Hirst for mange til at stå som indbegrebet af ’kunstneren som forretningsmand, iværksætter og globalt brand’. Det var noget af en forvandling i forhold til de tidlige 1990’eres vilde år, da YBA’erne holdt hof med sprut, stoffer og hang ud med Britpop-slænget. Dengang var Hirst den højest råbende drukkenbolt og mente mange, den mest anstødelige. Regningerne fra Groucho Club, som han hver måned fik sendt til sin hjemadresse, var legendarisk høje. Og legendarisk var også var hans tilbøjelighed til at gå i byen for at drikke fredag aften og først komme hjem ud på de små timer søndag morgen. Han har ikke rørt en dråbe alkohol, taget en pille, eller sniffet en bane i fem år, siger han. Savner han ikke de gode, slemme gamle dage?
Den universelle sandhed
	»Næh ... Jeg har jo ligesom været dér, mand,« siger han, ryster på hovedet og rækker ud efter sin Diet Coke. »Jeg havde 10 vidunderlige år, men så begyndte det pludselig at gøre ondt. Jeg kunne ikke håndtere tømmermændene. Jeg brød mig ikke om at vågne op i klæbrigt snavs på gulvet i Colony Room (en natklub i Soho, London, red.) eller svede mig igennem møder på White Cube med Larry (Gagosian), imens jeg var på et trip af Anadin, Nurofen, Berocca og Vicks-næsespray. Jeg var jo efterhånden begyndt at ligne en alkoholiseret vagabond. Det var bare ikke godt. Så en dag vågnede jeg op og tænkte: ’Det var det. Nu skal det være slut. Og siden har jeg ikke rørt en dråbe.« Vi taler om Louise Bourgeois, som Hirst besøgte umiddelbart før hendes død sidste år, og jeg nævner hendes trossætning om, at lykkelige mennesker ikke kan skabe stor kunst. Er han lykkelig? Han griner. »At skabe kunst, virkelig god kunst, er altid en kamp. Det kan godt gøre dig lykkelig, når du løber linen helt ud. Der findes ingen bedre følelse. Det er skønt. Men det kræver altid hårdt arbejde, inspiration, sved og gode ideer. Jeg tror ikke på gudgiven genialitet. Men på en eller anden måde tror jeg på kunstens magi, selv om jeg helst ikke vil. Jeg vil hellere tro på videnskaben. Jeg ønsker klare svar.« Han tøver et øjeblik. »Jeg ønsker at skabe kunst, at skabe objekter, der har mening for evigt. At søge den universelle sandhed er en stor ambition, men nogen skal jo påtage sig den.«
© The Observer og Information Oversat af Niels Ivar Larsen

