Revsende
Per Olov Enquist om det politiske engagements selvforblindelse
 
	Per Olov Enquist. Foto: Mads Nissen


 
	Der er flere næsten selvindlysende årsager til, at Enquists store roman blev en læser- og kritikersucces og kom til at stå som et signaturværk for tiåret. Enquist gør dokumentarromanen politisk. Og han gør den politiske roman spændende, medrivende. Men han banaliserer den ikke.

Legionærerne handler om et »svensk dilemma«, forklarer fortælleren, eller »undersøgeren«, som han kalder sig. Hvorfor valgte den svenske stat i 1946 at udvise 146 baltiske soldater, der havde gjort tysk krigstjeneste og var flygtet til Sverige, på flugt fra krigen og fra sovjetisk forfølgelse? Hvilke mekanismer lå bag beslutningen? Og hvad var konsekvenserne?

	Vi stilles en opklaring i udsigt. Pointen hos Enquist er imidlertid, at der ikke er noget svar, eller ikke ét, men mange. Undersøgeren kan forsikre om sin objektivitet, holde sig strengt til sagens akter og nøgternt udspørge dens vidner. Men undersøgelsen er, går det op for ham, alligevel styret af hans motiver, og svarene skjult til stede i spørgsmålene – stiller han andre, får han også andre svar.

	Romanen kommer derfor ikke så meget til at handle om udvisningen af balterne som om den »mekanik«, der gør historien til ’sag’ og til ’folkestemning’, mens svaret – den sidste sandhed – blæser i vinden. Hvad der i mange af samtidens politiske miljøer var et skjult paradoks, en selvforblindelse i kampen, gennemlyser Enquists roman:

	Den er engageret samfundskritik, revsende, indædt optaget af at komme til bunds i en politisk skandale. Men den er også indtil det overfølsomme forbeholden over for engagementet, når engagementet bliver til sentimental rørelse eller naiv doktrin. Romanen holder dilemmaet åbent.

Per Olov Enquist - 'Legionærerne', 1968

