Stod KGB bag Guillous største scoop?
Jan Guillous store journalistiske gennembrud - den såkaldte IB-afsløring, var muligvis bestilt arbejde fra KGB, mener svenske kritikere, som dermed hælder ekstra benzin på bålet i debatten om Guillous fortid som KGB-agent


 Har KGB spillet en central rolle i Jan Guillous journalistiske afsløringer? Det spørgsmål stiller flere svenske kritikere nu, efter det er kommet frem, at Jan Guillou var KGB-agent fra 1967 til 1972.
Hans store gennembrud som journalist var afsløringen af Informationsbyroet (IB), som var en hemmelig del af den svenske efterretningstjeneste, der havde til formål at udspionere venstrefløjen. IB-afsløringen fandt sted i 1973, altså året efter at Guillous selv siger, at han stoppede med at arbejde for KGB. KGB's interesse i en sådan afsløring er indlysende, og derfor mere end antyder lederskribenten Ruben Agnarsson fra den kristne og værdikonservative avis Världen idag, at KGB havde en finger med i spillet:
»Meget falder på plads,« skriver Ruben Agnarsson på sin faste blog på avisen og kommer med en række indicier, der kan lede i den retning.
Blandt andet kan Jan Guillous egne udtalelser i forbindelse med det politiforhør, der fulgte i kølvandet på IB-afsløringen (Guillou endte med at komme 10 måneder i fængsel pga. afsløringerne) tolkes på den måde, skriver Agnarsson, som desuden bemærker, at Jan Guillous egen forklaring om, at det udelukkende er bagateller, han har udvekslet med KGB, er utroværdig:
»At der i løbet af fem års spiontjeneste ikke skulle findes en eneste nyhed, der er værdig til at blive bragt i løbet af de kommende fire årtier, er en forklaring, som er i modstrid med den selvopfattelse som ophøjet graver-reporter, som han om nogen selv har forsøgt at opretholde.«
Teori
Ruben Agnarsson bakkes op af den tidligere IB-agent Gunnar Ekberg, som i Expressen, som i første omgang bragte afsløringerne om Jan Guillous fortid, kommer med følgende spekulationer:
»Efter de seneste afsløringer om Jan Guillous kontakter med KGB kan jeg ikke lade være med at se IB-affæren i et nyt lys. Guillou siger selv, at hans kontakter med KGB ophørte i 1972. Men det har vi kun hans eget ord på, og tidspunktet fremstår som påfaldende passende,« siger Gunnar Ekberg og stiller det centrale spørgsmål:
»Var IB-affæren en bestilling fra KGB? Det findes der ingen beviser for. Men man kan konstatere, at det var en enorm sejr for Sovjetunionen. Over en nat fik man information om store dele af den svenske efterretningstjeneste, inklusive fotografier af IB's svenske agenter og informationer om IB's samarbejde med de vestlige efterretningstjenester.«


