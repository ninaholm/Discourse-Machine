Han malede kød
Lucian Freud fandt ligesom landsmanden Francis Bacon sin kunstneriske sandhed i at forvrænge mennesker, men deres levede liv kunne læses i de portrætter, han malede. Hans familie flygtede fra nazisterne, og selv var han forfulgt af gangstere
Lucian Freud i sit galleri.   Maleren døde onsdag efter et kulørt liv inden og uden for lærredet.


 Da den britiske kunstmaler David Hockney engang besøgte en udstilling med malerier af kollegaen og landsmanden Lucian Freud, blev han bedt om en kommentar og kom med denne overraskende udtalelse: »Han maler langsommere end mig!« Det fremgik jo sådan set ikke umiddelbart af billederne, men der var sandhed i det, for Freud tog sig god tid, når han malede efter model i sit atelier. Han foretrak folk, han kendte, private venner eller de restauratører, som han for tiden spiste sin frokost hos. En undtagelse var, da han malede Dronning Elizabeth, og så sent som i 2002 fotomodellen Kate Moss liggende på en seng, nøgen og gravid. Da var han nødt til at skynde sig, eftersom graviditeten satte en naturlig grænse. Han mødte ikke op til en middag til hans ære, da Tate-museet åbnede en udstilling med hans værker, som blev en af de allermest sete overhovedet dèr. Han syntes, modellen var et interessant bekendtskab, om end hun tit kom for sent, men, som han sagde, sådan som kvinder nu gør.
Freud nærmede sig da de 80 år og er nu død, 88 år gammel, i sit hjem i London. Trods langsomheden nåede han qua sit lange liv at male et utal af billeder, der i dag handles på auktioner for svimlende beløb. I Danmark har hans billeder været udstillet på Louisiana og en Corner-udstilling på Sophienholm. DR K viser for tiden en serie om ham.
Fuld skrue
På sin vis malede Lucian Freud mennesker 'grimmere', end de var, men med de mærker af levet liv, som kan spores i ansigterne.
Gennem mindre forvrængninger viste han sandere ansigter, og blev måske derfor af mange kunstkendere regnet for den største realist i sin tid. Når han malede nøgne mennesker i fuld figur, gav han den fuld skrue i retning af barokt svulmende kroppe.
»Jeg maler kød,« sagde han, når han skulle forklare sig, hvad han ikke gjorde så tit, da han var et meget privat menneske. Til det formål benyttede han meget lyserøde og hvide farver, og der er klare paralleller til en anden stor, britisk samtidsmaler, forbilledet Francis Bacon, med den forskel, at Bacons motiver var endnu mere forvrængede og abstrakte. De to giganter har da også udstillet sammen på Venedig-biennalen.
Han har yderligere givet denne forklaring på det, han stræbte efter i sin kunst, og baggrunden for den: »Jeg maler mennesker, ikke på grund af, hvordan de er, ikke helt på trods af, hvordan de er, men på grund af, hvordan de tilfældigvis er«.
Lucian Freud kæmpede sig fri af sit familieskabs velsignelse og forbandelse, som handlede om, at han var barnebarn af psykoanalysens grundlægger, Sigmund Freud, der i Wien fik sine klienter til at lægge sig på en briks og fortælle løs om deres natlige drømme for at granske deres underbevidsthed, som han mente var nøglen til menneskers personlighed og skæbner. Faktisk var Lucian i 1950'erne påvirket af surrealismen, som var en direkte udløber af bedstefar Sigmunds teorier, før han definerede sin egen måde at male på. Ikke desto mindre har han måttet leve med, at han sjældent er blevet omtalt, uden at familieskabet med psyko-analytikeren nævnes.
Han blev født i Berlin, men flyttede med sine forældre til London som 11-årig i 1933, da det begyndte at brænde på med den omsiggribende nazisme. Familien var jødisk. Sigmund Freud sluttede sig til med sin berømte briks i 1938 og døde året efter. Lucian gik på kunstskole, men undervisningen sagde ham kun lidet. Det gjorde derimod miljøet i London, og ironisk takkede han Hitler for held i uheld at have været årsag til, at han kom til at leve i den by, som han satte højest af alle dem, han nogensinde kom til at opholde sig i.
Spillegæld
Dels fordi han var kunstner, dels på grund af familieskabet, sås han ofte i selskabet med det londonske jetset som ung mand gerne i selskab med den ældre, mytiske skuespillerinde Greta Garbo, når han da ikke lige spillede på væddeløbsheste og -hunde hos bookmakerne. I sin høje alderdom gav han et interview, hvor han fortalte, at han som ung kunstner kom i kløerne på de berygtede gangsterbrødre Ronnie og Reggie Kray, der fodrede hans ludomani, så hans gæld løb op i flere millioner kroner, som han skulle afdrage. Han aflyste ligefrem en udstilling, fordi han var bange for, at de ville kræve højere afdrag, hvis billederne solgte.
Et usædvanligt dobbelt- og kunstnerliv bortset fra, at det ikke er usædvanligt, at kunstnere har usædvanlige liv. Til den brogede historie hører også, at han anses for at være far til cirka 40 børn. Kødets lyst!

