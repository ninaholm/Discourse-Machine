Borgerskabets børn har sat sig på tysk litteratur
I Danmark omtales en række yngre forfattere som Generation Etik. I Tyskland har middelklassens lægesønner og lærerdøtre sat sig på forfatterskolerne og bogmarkedet med en konform og uinteressant samtidslitteratur, mener en tysk professorsøn, der forgæves spejder efter politisk litteratur


 
	Når den 32-årige tyske forfatter Florian Kessler ser sig omkring blandt sine jævnaldrende kolleger, får han øje på en stort set homogen gruppering af privilegerede børn fra den velstående tyske middelklasse.

	Den prisbelønnede romanforfatter Juli Zeh beskrives for eksempel af Kessler som »datter af direktøren for den tyske forbundsdag«. Han langer ud efter »professorbørn« som Nora Bossong og Paul Brodowsky, en »dommersøn« som Thomas Pletzinger og en »direktørsøn som Leif Randt.« Alle feterede tysk samtidsforfattere, der inden for de sidste år har udgivet en række af de mest omtalte bøger i tysk litteratur. Ifølge Kessler er de nævnte forfattere dog snarere symptomer på en reproducerende klassedynamik, der i særlig grad privilegerer forfattere fra en klasse, der har råd til at vælge et økonomisk risikabelt erhverv som forfatter.

	»Hvem andre end os var i nullernes økonomisk turbulente tider motiverede for at diskutere vores egne novelleideer over ni semestre? De rystende få elever fra mit gymnasium i Heidelberg, der ikke tilhørte den velbjærgede middelklasse, havde i hvert fald andre interesser end at studere til digter. I de mest succesfulde tilfælde blev de app-udviklere. Her gælder Wikipediachefen Sue Gardners gyldne ord: ’Min generations bedste hoveder tænker kun over, hvordan man lokker mennesker til at klikke på reklamer’«, skriver Kessler i et indlæg i avisen Die Zeit, der har affødt en hidsig debat i det litterære Tyskland.

	Resultatet af borgerskabets jerngreb om den tyske litteraturindustri er en afrettet litteratur, der gør det ualmindelig vanskelig at skelne den ene forfatter fra den anden. Især fordi middelklassens sønner og døtre har gjort politik til et salgstrick.

	»Temaer og meninger er til enhver tid udskiftelige og bliver blot anvendt til at spille distinktionsbingo med,« skriver Kessler. Ensretningen af det litterære output forstærkes ifølge Kessler af, at middelklassens børn i højere grad har blik for de regler, der skal følges for at kunne gøre sig gældende på det nye litterære markeds præmisser.

	Pushet til succes

	De fleste af hans kolleger, antager Kessler, er primært interesseret i at gøre karriere, hvorfor de har tilegnet sig en vis tone og stil, der er forbundet med en særligt karrierebefordrende litteratur, der i øjeblik dominerer det tyske bogmarked.

	»Selvom der samlet set udgives flere bøger, er det en stadig mindre konstellation af storagenter, storforlag og storhandlere, der afgør, hvilke bøger der gives chancen for at blive pushet til succes. Vil man i dag være succesfuld som forfatter, er man nødt til at blive lukket ind i disse cirkler,« skriver Kessler med en henvisning til studier foretaget af den britiske litteratursociolog John B. Thompson.

	Når det gælder dansk samtidslitteratur, har Information i den senere tid forsøgt at sætte fokus på en tendens til øget politisering hos en række yngre forfattere, der nødtørftigt er blevet sammenfattet under paraplybegrebet ’Generation Etik’.

	Ifølge Florian Kessler er der i tysk litteratur snarere tale om ’Generation Følg Spillereglerne og Gør Karriere’, og han kigger derfor langt efter en »genpolitisering af den tysksprogede litteratur«. De litterære stemmer fra underklassen, fra indvandrermiljøer, fra de marginaliserede er så godt som fraværende. I sit indlæg går Kessler derfor i rette med udviklingen på det moderne bogmarked og de markedsøkonomiske og forlagspolitiske faktorer, der er medbestemmende for den angivelige litterære ensformning. Men er Kessler ikke dermed skyldig i at romantisere repræsentanter for visse klasser ved at anse dem for at være mere autentiske litterære stemmer?

	Det er holdningen hos nogle dagbladskritikere, der anklager ham for både socialromantik og klasseblindhed. »Den egentlige socialkritik i Florian Kesslers artikel er den, at han udelukkende nævner sig selv og sine overklassekammerater ved navn. Sandheden om forfatterskolerne er, hvad man selv gør den til«, skriver den 37-årige forfatter Jan Decker i avisen Junge Welt.

	Forbundsrepublikanske forældre

	»Når Kessler kritiserer borgerskabets børn for deres selvreproducerede forfatterskaber, kan man egentlig kun konstatere en ting«, skriver kritiker Marc Reichwein i Die Welt.

	»Ethvert samfund får den litteratur, som den frembringer. I Kesslers linjer gemmer sig en implicit bekendelse til en socialromantik, der altid dukker op hos tyske litteraturkritikere, når de keder sig i en bestemt sæson.«

	Ikke desto mindre fastholder Carolin Amlinger i avisen Freitag, at Kessler rammer et ømt punkt, når han peger på de økonomisk vilkårs indvirkning på forfatterstandens homogenitet. »Der findes næppe en anden profession, der som forfatterens er knyttet sammen med forestillingen om, at individuelt talent og ’kunstnerisk geni’ er vejen til litterær succes.«

	Som sine kritiserede generationsfæller er Kessler barn af veluddannede forældre, en gymnasielærer og en professor i neurologi, hvilket har gjort det muligt for ham at navigere i forfattercirklerne.

	»Jeg husker kun at have studeret til forfatter med børn af lærere og læger og med endnu flere børn af lærere og læger. Der fandtes helt sikkert undtagelser, men i det store og det hele handlede det om en dynastisk familieting,« skriver Kessler og langer især ud efter den ensretning, der udgår fra de to »vigtigste adresser for yngre forfattere« i Tyskland: forfatterskolerne i Hildesheim og Leipzig, hvis afgangselever har de »højestrangerende forbundsrepublikanske forældre«.

	»Den, der vil vide, under hvilke betingelser det dannede borgerskab aktuelt reproducerer sig, bør også kaste et blik på den tyske samtidslitteraturs uddannelsessteder«, skriver Kessler, der selv er uddannet på universitetet i Hildesheim, hvor han har studeret kulturjournalistik og litteraturvidenskab, samt ’creative writing’.

	Mangler engagement

	»Som tyveårig måtte jeg ikke ligefrem bruge en økse til at hakke mig vej igennem min første dør ind til den tyske litteraturindustri. For mig ydede den ikke meremodstand end badeskum, og det er forklaringen på vore dages konformitet. Jeg behøvede blot at falde, så lang som jeg var, ind i eksamenslokale J305 på universitetet i Hildesheim og derfra igen direkte ind i et liv som potentiel forfatterdebutant«.

	I modsætning til forfattermiljøet øjner Kessler i stedet fremkomsten af en protestånd i det omgivende civilsamfund. I sin debutbog Mutbürger (Den modige borger, red.) begiver han sig ud i et stykke reportagejournalistik, der undersøger tilblivelsen af nye borgerlige protestformer i dagens Tyskland. Kessler har rejst gennem Tyskland for at opsøge private borgere, der har forladt de etablerede partier og den traditionelle politik for i stedet at protestere og organisere sig på gadeplan. I sin bog plæderer Kessler for et politisk virkningsfuldt engagement i civilsamfundet. Det er netop dette engagement, som ifølge den unge forfatter er så godt som ikkeeksisterende blandt de skrivende kolleger.

	»Enhver pensionistgruppe på dannelsesrejse fører mere indholdsrige samtaler end dette lands unge forfattere. Man kan ikke nægte, at nutidens litterater gennemgår et funktionsskifte, der også vil påvirke deres skriverier: For dem har konformitet aldrig i den grad kunnet betale sig,« skriver Florian Kessler.

