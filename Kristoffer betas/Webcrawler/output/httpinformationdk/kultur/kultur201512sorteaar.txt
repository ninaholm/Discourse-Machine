’De sorte år’ i tysk kunst indtager Berlin
I en sjælden udstilling på Berlins Hamburger Bahnhof Museum udforskes en glemt natside af den tyske kunsthistorie – og afslører, hvorfor værker fra den nazistiske epoke ikke bør gemmes væk fra offentligheden
Karl Hofers ’Die schwarzen Zimmer’ (De sorte værelser). Udgaven her er en reproduktion, som Hofer udførte, efter den oprindelige version gik tabt, da hans atelier blev bombet i 1943. I den forstand kan maleriet ses som både forudanelse og refleksion over de rædsler, der skulle komme.


 Den tyske kunstner Rudolf Bellings skulptur Dreiklang fra 1924 synes at forestille forvredne gevir, der griber ind i hinanden, og er fremstillet i skinnende birketræ. Umiskendeligt moderne som abstrakt skulptur blev den Bellings første rigtige succes. Dens splittede strukturer kan siges at symbolisere de tre skoler maleri, skulptur og arkitektur, som Belling søgte at forene – men indvarsler også den blandede modtagelse, der blev hans værker til del i de tumultariske årtier, som fulgte.
I 1937 blev Dreiklang udvalgt som et af de over 650 kunstværker, som skulle udstilles ved Münchens berygtede udstilling Entartete Kunst på det tidligere Institut for Arkæologi i Hofgarten i centrum. Udtænkt af Det Tredje Riges propagandist Joseph Goebbels med Adolf Hitlers personlige velsignelse var sigtet at fremvise moderne kunstværker, som nazistpartiets kulturkommissærer anså for ’dekadente’ eller ’racemæssigt urene’. Men dette værks tilstedeværelse i en sådan sammenhæng understreger samtidig den rådende forvirring og kompleksitet omkring nazisternes kulturelle tilgang. For et stykke fra Hofgarten blev Bellings mere traditionalistiske skulptur af den tyske bokser Max Schmeling udstillet på den samtidige og statsanerkendte Große Deutsche Kunstausstellung i Münchens Haus der Deutschen Kunst. Da dette ejendommelige sammenfald gik op for myndighederne, blev Bellings ’degenererede kunstværk’ i al diskretion fjernet.
I dag kan man se både Dreiklang og Schmeling-skulpturen og det inden for synsvidde af hinanden på det neoklassiske Hamburger Bahnhof Museum for Moderne Kunst i det centrale Berlin. Primært berømmet for sine post-1960-samling med værker af kunstnere som Joseph Beuys og Gerhard Richter udstiller dette museum netop nu omkring 60 værker, der normalt hører hjemme på Berlins Neue Nationalgalerie, som er dedikeret til det 20. århundredes kunst. Mens Nationalgaleriets Mies van der Rohe-designede bygning er under renovering, viser museet skiftende udstillinger fra galleriets moderne kunstsamlinger, begyndende med udstillingen Die Schwarzen Jahre, som åbnede i sidste uge og kombinerer kunst, der blev beslaglagt af nazisterne, med andre eksempler på kunst fra 1933-1945.
Kompleks historie
Kuratorerne har øst af righoldige inspirationskilder. Siden sidste år har værker fra samme epoke således været udstillet på Neue Galerie New York, på Pinakothek der Moderne i München og i Israel Museum i Jerusalem. I et forsøg på at skabe sin egen niche og undgå forsimpling gør udstillingen i Hamburger Bahnhof brug af omfattende ledsagetekster for at fortælle de komplekse historier bag en kunst, der blev både fejret og foragtet på forskellige tidspunkter under det samme regime. Kurator Dieter Scholz har inddelt udstillingen i kunsthistoriske kapitler, og hvor nogle af disse er velkendte – ikke mindst afsnittet om entartete Kunst – er andre det mindre, især dem, der fremviser eksempler på den kunst, som nazisterne satte højt.
Udstillingens åbningssal, dens ’prolog’, er dedikeret til 15 malerier, som blev erhvervet ved en aftale mellem de tyske og italienske regeringer i 1932-1933, og opsummerer på mange måder hele samlingens styrker og svagheder. Scholz har delvist genskabt den opsætning, der kan ses på et fotografi fra 1933 af de dengang nyerhvervede italienske værker på Kronprinzenpalais i det centrale Berlin. Tre af de fire malerier, der er synlige på dette billede, herunder Giorgio de Chiricos Serenade (1909), vises ved siden af hinanden på en endevæg. Men selv om de Chiricos oliemaleri er effektfuldt med mystiske figurer, der truende synes at træde ud af et skummelt surrealistisk landskab, lider gruppen under fraværet af sit mest imponerende værk, Amedeo Modiglianis Mädchenkopf fra 1917-1918, som blev solgt i 1939 og her har måttet repræsenteres ved en reproduktion.
Den egentlige udstilling begynder med Karl Hofers Die Schwarzen Zimmer fra 1943, et mareridtsagtig billede af en nøgen mand, som slår på tromme i et nøgent værelse. Billedets mørke vægge synes at fordoble de midlertidige sorte skillevægge, som inddeler udstillingens forskellige temaer. En 1928-version af maleriet gik til grunde, da Hofers atelier blev bombet i 1943, hvorefter han malede det forfra. I den forstand kan det både ses som forudanelse og refleksion over de rædsler, der skulle komme.
Sjældne værker
Nazisterne politiserede æstetikken i en grad, som savner sidestykke i moderne historie. I et afsnit med overskriften Emigration hører vi om, hvordan Paul Klee som en af mange i nazisternes øjne suspekte kunstnere blev udstødt af den akademiske verden – i hans tilfælde fra Kunstakademiet i Düsseldorf i 1933, som han måtte forlade til fordel for Schweiz. Han malede akvarellen Die Zeit samme år i form af et collagelignende ur, hvis visere peger på usikker fremtid. Også han fik sine værker udstillet på Hofgarten i 1937.
I den tilstødende entartete Kunst-sektion finder vi Lyonel Feiningers Teltow II (1918), en gengivelse af en udsigt ud over en geometrisk tagterrasse. Feininger, en tidligere lærer på designskolen Bauhaus, håbede stadig i 1937 på at opnå professionel accept i Tyskland, før han gik om bord på et skib til New York, hvortil han ankom med to dollar på lommen.
Ifølge Scholz har flere af de kunstværker, der blev skabt til nationalsocialismens ære, kun sjældent været fremvist siden Anden Verdenskrig. Det gælder f.eks. Josef Müllners neoklassiske Reiter fra 1936, udstanset og formet i gammeldags i bly, og Georg Kolbes Herabschreitender fra 1940, der viser en stor, nøgen, muskuløs mand, der skrider ned ad gallerigulvet. Sådanne værker skulle appellere til publikum ved at fremmane antik skønhed og nazistisk ideologi og portrætterede ofte idealiserede atletiske skikkelser. Ifølge Jonathan Petropoulos, der i 2014 udgav bogen Artists under Hitler, blev personer som Kolbe begunstiget af Goebbels som kunstnere »der indoptog modernistiske elementer, men ... aldrig overskred grænsen til det dekadente«.
Opportunisten
Instruktivt er det især at se netop de kunstnere, der skiftede stil for at tilpasse sig. Hvor Bellings stil allerede var begyndt at bevæge sig i retning naturalismen, før nazisterne kom til magten, er Arno Breker måske den bedst kendte modernistiske kunstner, der ændrede sine værker, så de behagede hans velyndere. Selv om nogle af hans tidlige værker fra 1920’erne arbejde ligner Picassos – de er på denne udstilling repræsenteret med en bronzeskulptur fra 1927, Liegende – er hans skulptur Prometheus fra 1935 inspireret af Hitlers Mein Kampf og fik da også en prominent placering direkte over for Det Tredje Riges propagandaministerium. Som en opportunist, hvis bestillingsopgaver fra staten gjorde ham til en særdeles velhavende mand, forblev Breker en figur, der delte vandene frem til sin død i Düsseldorf i 1991.
Breker var heldigere end den mindre kendte maler Erwin Hahs, der mistede sit job og fik sine værker offentligt fordømt. Efter perioder med arbejdsløshed tog han imod en bestilling fra en skole om at male et portræt af Hitler, men værket blev afvist, fordi han skildrede føreren foran brændende ruiner. Han genbrugte lærredet og malede i stedet en nøgen mand, der slukker en fakkel – »en henvisning til døden« ifølge Scholz, der har udstillet det eksisterende maleri ved siden at en røntgenbilledeudgave af det oprindelige billede, hvis uhyggelige Hitler nægter at falme.
Værkerne i Die Schwarzen Jahre er komplekse i både indhold og politisk baggrundshistorie, og komplikationerne rækker op i vores egen tid. Hildebrand Gurlitt – identificeret her som en af de fire kunsthandlere, der fik til opgave at markedsføre ’degenereret kunst’ i udlandet i nazitiden – skabte overskrifter, da det i 2013 kom frem, at hans søn, Cornelius, var blevet afsløret i at have stukket en skat på 1.406 kunstværker til side, hvoraf de 300 havde været med på udstillingen i München i 1937.
Atter accepteret
Denne udstilling drager fordel af de sammenlægninger, som er sket efter den tyske genforening, ved at inddrage informationer fra de samlinger, som Nationalgalerie tidligere rådede over i Østberlin. Den kan i den forstand ses som del af en bredere tendens mod tiltagende gennemsigtighed, der har fundet sted i mange dele af tysk åndsliv i de seneste år.
»For 25 år siden ville ingen af de værker, som blev skabt og tiljublet i den nationalsocialistiske æra, kunne blive godkendt til fremvisning på vesttyske museer,« siger Stephanie Barron, kurator for den meget omtalte Entartete Kunst-udstilling på Los Angeles County Museum of Art i 1991, hvor hun forsøgte at genskabe 1937-udstillingen. »Hvis de overhovedet havde sådanne værker, var de sat i kældermagasiner.«
Efter at være blevet støvet af, er den nazistisk godkendte kunst med forsæt blevet placeret i modstilling til Otto Dix’ Flandern fra 1934-36; en antikrigserklæring, hvor en forkullet slagmark flyder af lig. Dette værk fungerer som introduktion til andre værker, der indtager kritisk distance til nazismen, herunder Picassos Femme nue fra 1942, hvis triste farvepalette er et dystert spejl holdt op foran besættelsestidens Paris.
Efterhånden som udstillingsgæsterne når frem til sidste sal og det største væk, Horst Strempels uforglemmelige Nacht über Deutschland fra 1945-1946 – en gravkapels- eller altertavlelignende skildring af koncentrationslejruniversets traumer – er hele arrangementet med de sorte skillevægge for længst begyndt at føles klaustrofobisk.
Der er unægteligt visse vanskeligheder forbundet med at organisere et tema, der er så svært at kategorisere, men de modernistiske fragmenter, vi ser sammenbragt i Die Schwarzen Jahre, leverer ikke desto mindre et værdifuldt bidrag til genforening af Tysklands knuste kunsthistoriske fortid. Ved at stille et rum til rådighed, hvor den nationale samling kan konfrontere sig selv med sin egen historie, undgår udstillingen effektivt at forfalde til tvedelinger mellem godt og ondt og moralsk og umoralsk.
Udstillingen ’Die schwarzen Jahre, 1933-1945’ kan ses på Hamburger Bahnhof Museum, Berlin, frem til 31. juli 2016. © The Guardian og Information. Oversat af Niels Ivar Larsen

