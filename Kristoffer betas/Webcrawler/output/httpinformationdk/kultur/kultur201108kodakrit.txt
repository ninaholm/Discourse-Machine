KODA kritiseres for at begrænse musikblog
KODA kræver betaling for blog distribution af musik, selv om bloggen har fået tilladelse af de enkelte bands til at gøre musikken tilgængelig. Nu kritiseres KODA for at hæmme sine medlemmers udfoldelse, og organisationen har indkaldt til dialogmøde


 Fra den første september kan nysgerrige musiknørder ikke længere downloade musikkompilationer med titler som »Lyden af din mormors elsker« og »Indianermusik« fra den lille blog Wonders Make Joy.
Her har kæresteparret Lukas Kaldan og Mia Storm det seneste år skrevet om ny dansk musik, men også lagt udvalgte kunstnere til download med disses tilladelse.
Men for nylig modtog parret en mail fra KODA's markedsafdeling, der oplyste dem om, at en del af kunstnerne er KODA-medlemmer, og at Wonders Make Joy derfor skal have en downloadaftale med KODA.
»Vi gik ret meget i panik begge to. Men vi var også meget forundrede, for vi troede, at vi havde sat os ordentligt ind i reglerne. Det er selvfølgelig vores egen skyld, at vi ikke har det. Men jeg troede, vi havde styr på det,« siger Mia Storm.
Indtjening og ekspo
En downloadaftale betyder, at Mia Storm og Lukas Kaldan, der begge er studerende, skal betale KODA et beløb på 0,10 og 0,85 krone for hver sang, der bliver henholdsvis streamet eller downloadet fra deres blog. Penge, som parret ikke har. Den første september skal de derfor pille deres kompilationer af bloggen, som derefter udelukkende vil bestå tekst og foto. Det synes Mia Storm er ærgerligt, for bloggen er drevet af idealisme.
» Vi får ikke en skid ud af det. Selvfølgelig har vi været til et par gratis koncerter, men bloggen er en underskudsforretning. Vi betaler for webhotel og for transport, når vi skal til interview og koncerter. Men det har aldrig været vores mål at tjene penge på det her. Vi har vores SU, og den er god nok.«
Men kan I ikke risikere, at I med jeres gratismodel er med til at afholde folk fra at købe musikken, og at KODA derfor gør rigtigt i at gribe ind?
»Selvfølgelig skal kunstnerne tjene penge, men vi giver dem en rigtig god eksponering, så de kan få livejobs. Mange af dem er små bands, der ikke har engang har udgivet album. Så der må kunne findes en løsning for de bands, der hellere vil have eksponering end penge,« siger Mia Storm.
Hos KODA mener man, at det handler om at finde balancen mellem promovering og indtjening.
»Det er tit sådan, at nystartede kunstnere er mere klar på at give deres materiale gratis ud til gengæld for eksponering. Men på længere sigt vokser behovet for indtjening modsat behovet for omtale,« siger kommunikationschef Nicolaj Hyltén-Cavallius.
Nuancerede regler
KODA's beslutning om at kræve betaling fra den lille musikblog har skabt debat på dens hjemmeside, hvor KODA får drøje hug i kommentarsporet.
» Sørgeligt, at dedikeret arbejde til gavn for upcoming kunstnere bliver straffet af et outdated system.«, skriver 'Rasmus', og en 'Sven Felsby' kalder KODA's træk for »dinosaurernes dødskamp,« og påpeger, at »med venner som KODA (...) behøver musikerne ingen fjender.«
Dermed rammer debatten ned i en igangværende diskussion om, hvordan KODA skal forholde sig til den hastige teknologiske udvikling, hvor salget af fysiske cd'er rasler ned, og internettet efterhånden er den altdominerende musikdistributør.
Et af problemerne er, at de nuværende regler ikke skelner mellem kommercielle musiktjenester og ikke-kommercielle musikblogs.
»Vi er selvfølgelig opmærksomme på, at der er stor forskel på de større kommercielle kunder som TDC Play og Spotify og så de ikke kommercielle musikblogs uden omsætning. I KODA er vi meget interesserede i at støtte de her blogs, der jo er vigtige for musikmiljøerne,« siger Nicolaj Hyltén-Cavallius fra KODA, der i dag afholder 'dialogmøde om musikbrug på blogs.'
<\!s

