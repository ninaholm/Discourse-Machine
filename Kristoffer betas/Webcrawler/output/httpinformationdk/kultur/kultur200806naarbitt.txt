Når bitterheden driver værket
I et åbenmundet interview gav Fogh indblik i sin erklærede kulturkamps personlige brændstof
Fogh fortæller om komplekser fra hans skoletid, der helt klart har fulgt ham livet igennem, som han redegør for i en formulering, man dårligt kan kalde andet end bitter.


 Hvilke motiver driver politikere frem her i verden? Et evigt, men i det store og hele ubesvarligt spørgsmål for historikerne og for den sags skyld alle andre, der stiller det. 
Jo, man kan da altid formode, og nogle gange efterlader aktørerne optegnelser der belyser den psyke, der indkapsler magtbegær og magt. Men den inderste impuls forbliver som regel i det dunkle. Hvorfor blev Napoleon sådan et dumt svin? I lange tider opererede man i fuldt alvor med kejserens ringe kropsvækst. Den lille korsikaner, som han blev kaldt.
Men Napoleon var ikke udpræget nogen lille mand i sin egen samtid, så Napoleon-komplekset, som små mænd ofte siges at lide under, passer ikke på navnefaderen. Hvad drev ham så til at ville erobre hele Europa og Rusland med; hvorfor blev han ikke hjemme og passede sin Josephine og fornøjede sig ved at få en kage opkaldt efter sig? 
Hvad er magtbegær? Hvor afgrænser dette sig fra eventuelle ideale fordringer til tilværelsen, samt mulige ambitioner om at gøre noget for andre? Sjældent siger politikere selv noget om drivkraften. Det vil sige, det gør de da, når ambitionen lyder af noget, som når Sabroe i kampen mod uretten så en lille læredreng få tæsk af sin mester, og derefter besluttede sig til at gøre noget ved det. Det er en drivkraft der vil noget. 
Eller når John F. Kennedy, der var søn af en meget rig mand og mangemillionær lod forstå, at han selv var parat til at gøre noget for sit land og ikke blot ville vente på at hans land gjorde noget for ham. Klar musik. 
I Hitlers tilfælde var drivkraften had til de institutioner der forkastede ham og et endnu dybere had til jøderne. Dels dem han ifølge Mein Kampf mødte som dystre fremmedelementer i Wiens gader, dels overklassejøderne, der havde alt det, han selv manglede, oven i købet også den dannelse han på en gang snobbede vildt for og foragtede så inderligt. 
Så besluttede han sig for at blive politiker og udrydde alt det, han ikke begreb og ikke, om så han opnåede al den magt han vildt attråede, nogensinde ville kunne blive ét med. 
De store frihedshelte har ofte mere altruistiske tilgange til magten. Et eller flere principper kan være så afgørende i deres sag at de endog er parate til at dø for den eller lide afsavn eller sætte alle personlige hensyn til side, og for eksempel som en Nelson Mandela gå i fængsel i årtier.
Lutrede kommer de ud og er parate til at forvalte det opnåede. De typer er sjældne og har, når de disse sjældne gange optræder på historiens scene, karakter af frelsere.
Motiverne bag magten
Den berømteste, hvis man nu tillader sig at se nøgternt på personen og for en stund lægger bort det religiøse, var Jesus af Nazareth. Enredeemer for Herren, kan man jo roligt sige, hvis følelse af bestemthed utvivlsomt, og uanset om Jesus er en historisk skikkelse eller ren myte, har dannet skole. 
Birgit Meister sagde om Mandela, da denne optrådte i det gamle Radiohus' koncertsal under sit besøg i sin tid: Han har taget korset på sig for vores skyld! Det var rigtigt følt og sagt. 
Den ultimative opofrelse er trods alt ikke et monopol. Motiverne bag den politiske gerning er som antydet mangfoldige og som sagt i al almindelighed ikke så entydige som en oprører som Jesu eller Mandelas.
I søndags indledte Berlingeren en længere og stor serie om kulturkampen herhjemme. Bladet lagde forstandigvis ud med et interview med den som har erklæret kampen, nemlig statsminister Fogh Rasmussen.
Hvad angår den, kampen, blev man ikke meget klogere. Der er jo ikke meget nyt i at Fogh Rasmussen og Venstre dybest set ønsker det socialdemokratisk radikale solidariske velfærdssamfund omformet til et individualiseret minimalstatsmarkedssamfund. Skattestoppet har allerede gjort sit, og reduktionerne i kommunernes selvstyre og budgetter understreger viljen til at gennemføre Fogh Rasmussens gamle ideer fra sin gamle bog om minimalstaten som ideal, den han klogeligt lagde afstand til, men hvis mål hele tiden har stået ved magt.
Hvor det nye kommer ind i billedet, og som har forbindelse med denne teksts lange indledning er de klare motiver, Fogh Rasmussen røber. Motiverne bag hans magtambitioner. 
Foghs gymnasietraume
I en overordentlig og for Fogh Rasmussen helt usædvanlig åbenmundethed, fortæller han om de komplekser fra hans skoletid der helt klart har fulgt statsministeren livet igennem, som han i interviewet redegør for i en formulering, man dårligt kan kalde andet end bitter, og som angiveligt har haft og har direkte indflydelse på hans politiske handlinger. 
Åstedet for kompleksernes udvikling var Viborg Statsskole, som den unge Fogh Rasmussen frekventerede, og hvor han oplevede embedsmandsbørnenes overlegenhed. Alle dem der var født i overført forstand med en guldske i munden, og som kunne føre sig frem og betjene sig af alle de fremmedord, underforstået Fogh Rasmussen ikke var fortrolig med hjemmefra. Bonderøv mellem overklasseløg. 
Gruppeeksamen 
Det har sat sig i sindet og betyder for eksempel at landets statsminister i det Herrens år 2008 kan blive hed i kinderne af forargelse over gruppeeksamen. Den stille slider skal ifølge Fogh Rasmussen have mulighed for at aflevere det, han kan og blive bedømt herefter. Ikke stå som en noksagt og blive skubbet til side af embedsmandsbørnene, der bare kan det med de fremmedord og i det hele taget bare kan det dér. 
Og det blev så regeringens politik, skønt alle med pædagogisk indsigt og så at sige alle betydende universitetsfolk samt det meste af dansk erhvervsliv faktisk hylder gruppeeksamen som højst relevant. 
Alle - eller de fleste sagkyndige - peger samtidig på, at heller ikke den stille slider bliver overset i en gruppeeksamen, og den der ellers tror han kan klare den på talentet og charmen, skal i øvrigt nok få sin sag for. 
Fogh Rasmussens opfattelse er myte, for ikke at sige det rene vrøvl. 
Hvad værre er, er den mangel på tillid til at folk i en gruppe bistår hverandre og nok skal sørge for, at alle bestiller noget, og alle får som fortjent, i den grad er den udeblevne faktor i statsministerens kompleksfyldte verdensbillede. 
Alt ses som bitter kamp
Komplekser er ikke nødvendigvis et onde, såfremt man er i stand til at udnytte dem positivt og gøre dem til et aktiv. 
Fogh Rasmussen afslører smerteligt, hvorledes disse tidlige oplevelser er blevet en sten i skoen, en byrde, en svien, en begrænsning, kunne man også hævde, en begrænsning, som han nu bruger sin store politiske magt til at påtvinge andre. 
Og så er det ikke så uskyldigt mere og ikke blot en pudsig historie fra en barndom og ungdom fuld af surt slid og pligter og kampe. Det sidste ord bruger Fogh Rasmussen hele tiden. Det hele er en kamp. 
Hvad med at slappe lidt af, læse lidt flere bøger og alligevel forsøge at kigge på abstrakte billeder og forsøge at begribe noget, der ikke ligger så lige for og er så banalt? 
Bag Fogh Rasmussens bitre følelser over for dem, der havde det nemmere end han selv, ligger formentlig også den mindreværdsfølendes uvidenhed om dem, han misunder. Mon de havde det så nemt, som han som voksen stadig tror. Mon? 
Der skal indsigt til for at blive en stor statsmand, også indsigt i én selv.
Man kan klare sig langt med bittert selvbedrag og kreativ bogføring. Men man får ikke et stort eftermæle, såfremt bitterheden fortsat driver én i det, man mener uafbrudt skal være kamp og krig, men som kunne være mindre menneskeligt fattigt.


