’Hudfarve må da betyde noget for brune feminister’



 I et interview i Reporterne på Radio24syv er Uzma Ahmed, medstifter af foreningen De Brune Feminister, i studiet for at tale med journalist Asger Juhl om social kontrol i indvandrermiljøer.
På et tidspunkt i interviewet spørger Asger Juhl til Uzma Ahmeds personlige erfaringer med social kontrol, hvilket får hende til at reagere: »Det ville du da aldrig nogensinde gøre ved en anden socialrådgiver. Det er da kun, fordi jeg er brun,« siger hun. Asger Juhl giver svar på tiltale.
– Hvorfor er en ekspertkildes personlige erfaringer relevante?
»I de første fem-seks minutter medvirker hun som ekspert, hvilket er lang tid inden for radio, og først derefter spørger jeg til hendes personlige erfaringer. Jeg mener helt generelt, at det kan være relevant at høre om kilders personlige oplevelser. Mit program handlede om social kontrol, som over 90 procent indvandrere ifølge en rapport fra Integrationsministeriet har været udsat for, mod otte procent blandt etniske danskere. Det er en klar overrepræsentation, og et klart ligestillingsproblem. Nu sidder der så en gæst med indvandrerbaggrund over for mig, og derfor spørger jeg til det.«
