Hormonbøfferne, klorkyllingerne og det transatlantiske kultursammenstød
Den største barriere i frihandels-forhandlingerne mellem USA og EU er det forskellige syn på fødevaresikkerhed, forbrugersundhed og miljø. Industrien lægger pres på EU for at bløde op på forsigtighedsprincippet
Flere gange har USA forsøgt at få EU til at acceptere import af såkaldte ’klorkyllinger’. Det er indtil videre blevet afvist. Sagen afspejler de forskellige syn i USA og Europa på fødevarehygiejne, og den illustrerer den sprængfarlige konflikt, der på dette område er indbygget i de verserende forhandlinger om en transatlantisk frihandelsaftale, TTIP.


 
	Den 15. maj i år modtog EU-Kommissionens Generaldirektoratet for sundhed og forbrugerspørgsmål et brev fra det amerikanske landbrugsministerium. Brevet var en ansøgning til EU om at revurdere det europæiske forbud mod brugen af det kemiske stof pereddikesyre til vaskning af slagtede kyllinger.

	Pereddikesyre er ifølge produktets danske sikkerhedsdatablad en farveløs ætsende væske med en stikkende lugt, hvis dampe »kan irritere luftvejene og fremkalde hoste, astmalignende vejrtrækning og åndenød.«

	»Kontakt med stoffet kan være farligt,« hedder det. Det bruges i dag i Europa til desinfektion og rengøring på bl.a. hospitaler.

	I USA bruger man på fjerkræslagterier at vaske slagtede kyllinger med blegemidler som pereddikesyre eller klorholdige væsker for at fjerne belægninger af salmonella- og campylobacter-bakterier. En undersøgelse af slagtede kyllinger foretaget sidste år for det amerikanske landbrugsministerium viste, at hver fjerde prøve indeholdt salmonella og hver femte campylobacter, og sådanne kyllinger kan kun sælges og spises, hvis de først renses for bakteriebelægningerne. Det må og gør man i USA med blegemidlerne, men det må man ikke i EU, og derfor er amerikanske fjerkræproducenter afskåret fra at eksportere deres varer til Europa.

	Sådan har det været i over 15 år. I 2008 anbefalede EU-Kommissionen godt nok, at de kemikalievaskede amerikanske kyllinger blev tilladt, eftersom det Europæiske Agentur for Fødevaresikkerhed, EFSA, havde frikendt klor- og pereddikesyre-rensningen ved en risikovurdering. Det udløste imidlertid et ramaskrig om ’klorkyllinger’ i europæiske medier, og forslaget endte med at blive afvist af både Europa-Parlamentet og Ministerrådet. Det fik i 2009 USA til at rejse en endnu uafsluttet klagesag mod EU ved Verdenshandelsorganisationen WTO. USA er af den opfattelse, at EU-forbuddet er et stykke ureglementeret og uvidenskabelig handelsprotektionisme, som indebærer, at USA går glip af en fjerkræeksport på 2-300 mio. dollar årligt.Siden har amerikanerne indhøstet flere erfaringer og samlet yderligere viden om pereddikesyre-behandlingen, og nu banker man altså atter på EU’s dør med en ansøgning.

	Forsigtighedsprincippet

	Sagen afspejler det forskellige syn i USA og Europa på fødevarehygiejne, og den illustrerer den sprængfarlige konflikt, der på dette område er indbygget i de verserende forhandlinger om en transatlantisk frihandelsaftale, TTIP. Kilder i landbrugskredse siger, at det næppe er tilfældigt, at den amerikanske ansøgning om pereddikesyre kommer netop nu – europæerne skal mærke presset, mens der forhandles.

	Konflikten handler om meget mere end kyllinger og blegemidler. Som det hedder i en analyse af TTIP-forhandlingerne fra det Washing-ton-baserede International Food and Trade Policy Council (IPC):

	»De politiske og også kulturelle forskelle i synet på landbrug og fødevarer er betydelig. De fleste spørgsmål om landbrug i EU-USA-sammenhæng har en lang historie, og de respektive positioner er dybt forankrede (…) De to parter har generelt anvendt meget forskellige tilgange ved forhandlinger om deres eksisterende frihandelsaftaler.«

	Den amerikanske tilgang, som også gælder synet på sundheds- og miljøregulering i bredere forstand, baserer sig således på, at regulering skal være ’videnskabsbaseret’. Hvis ikke videnskabelige undersøgelser dokumenterer, at en given aktivitet eller et givent stof er farligt, skal det godkendes.

	»I EU er tilgangen imidlertid også styret af forsigtighedsprincippet og begrebet ’andre legitime faktorer’,« anfører IPC.

	EU har selv defineret forsigtighedsprincippet således: »Forsigtighedsprincippet siger, at når muligheden for skadelige virkninger eksisterer, men der samtidig består en videnskabelig usikkerhed om risikoen, så kan midlertidige, ikke-videnskabelig strategier til risikohåndtering tages i brug af EU.«

	Usikkerheden skal med andre ord komme forbrugerne og miljøet til gode. Begrebet ’andre legitime faktorer’ omfatter f.eks. den europæiske filosofi, at sunde fødevarer skal opnås ved sunde, hygiejniske forhold i det primære produktionsled. I fjerkræproduktionen skal salmonellaproblemet holdes nede ved god hygiejne i staldene – efterfølgende afvaskning af de slagtede kyllinger med kemikalier må ikke blive en sovepude.

	I USA lever man med højere bakteriehyppighed og klarer problemet efter slagtning med klor- eller anden afvaskning. Gevinsten er, at de amerikanske kyllinger bliver billigere i supermarkederne.

	’Ikke til forhandling’

	Denne basale konflikt mellem amerikansk og europæisk syn på regulering går igen på en række områder. Det gælder f.eks. synet på GMO, gensplejsede afgrøder. Det gælder vækstfremmeren til kreaturer, ractopamin. Det gælder de amerikanske hormonbøffer. Det gælder kontrollen med kemiske stoffer og produkter.

	På disse og flere andre områder er der stor afstand mellem EU og USA og derfor basis for stor strid i TTIP-forhandlingerne.

	EU-Kommissionen har således konsekvent og gentagne gange gjort det klart, at »vi vil ikke forhandle om de eksisterende beskyttelsesniveauer for en aftales skyld. Vort høje beskyttelsesniveau her i Europe er ikkeforhandlingsbart. Forhandlingerne vil ikke handle om at sænke standarder.«

	Det samme har den danske handels- og europaminister sagt ved flere lejligheder, Europa-Parlamentet har gjort det, og en af EU-Kommissionens ledende forhandlere, Damien Levie, har i sommer om forhandlingerne sagt, at Kommissionen »konsekvent har forsvaret forsigtighedsprincippet (…) og vil fortsætte med at gøre det.«

	Før forhandlingerne begyndte, advarede USA’s tidligere landbrugsforhandler i WTO-sammenhæng, Jim Grueff da også om, at »den hurtigste måde at få hele projektet til at kollapse i EU er, hvis Europa-Parlamentet hører, at EU-Kommissionen forhandler om ændringer i forsigtighedsprincippet.«

	Men måske er det et spørgsmål om ord. EU’s vicegeneraldirektør i Kommissionens landbrugsdirektorat, Joao Pacheco, sagde i maj i Washington om EU’s forsigtighedsprincip, at »det kan man ikke forhandle. Hvad man kan forhandle, er virkningerne af det«.

	Og USA’s chefforhandler Michael Froman sagde i september i Bruxelles, at modsætningen mellem EU’s forsigtighedsprincip og USA’s tilgang er »stort set anakronistisk.«

	»Endskønt det måske er for tidligt at erklære debatten om forsigtighedsprincippet og cost-benefit-analysen for afsluttet, så bliver den sondring stadig mindre vigtig, i det mindste hvad angår det arbejde vi har foran os i TTIP.«

	Presset på EU

	En kendsgerning er det, at EU er under betydeligt pres fra amerikanske politikere, amerikansk landbrug og fødevareindustri og en række multinationale virksomheder og brancheorganisationer.

	I et brev dateret 24. oktober skriver de øverste chefer for 12 multinationale virksomheder – bl.a. Dow Chemical, Bayer, BASF, Novartis og IBM – til EU-Kommissionens, Ministerrådets og Europa-Parlamentets præsidenter, at de er »dybt bekymrede« over udviklingen i Europa, hvor »den nødvendige balance mellem forsigtighed og proportion i stigende grad erstattes af en simpel afhængighed af forsigtighedsprincippet og det at undgå teknologiske risici«.

	Industriel innovation indebærer risici, som ikke kan undgås, og det bør anerkendes, mener de 12 CEO’er, der derfor anbefaler et nyt ’innovationsprincip’ som modvægt, hver gang forsigtighedsprincippet er i spil.

	»Innovationsprincippet kan bidrage til at genskabe balancen i EU’s lovgivning til fordel for fortsatte investeringer i europæisk innovation,« hedder det i brevet.

	Bekymrende forsigtighed

	Den amerikanske sammenslutning af kemivirksomheder, Society of Chemical Manufacturers and Affiliates (SOCMA), sagde i sidste måned, at EU’s kemikaliedirektiv REACH, »der er baseret på forsigtighedsprincippet frem for USA’s risikobaserede tilgang til regulering af kemikalier, er den største forhindring, SOCMA’s medlemmer møder ved eksport til EU.«

	Den amerikanske regering siger selv i sin 2013-rapport om tekniske handelshindringer, at »USA har fremført sine bekymringer vedrørende REACH på næsten ethvert møde siden 2003 i (WTO’s) Komité om tekniske handelsbarrierer.«

	I maj skrev 47 amerikanske landbrugsorganisationer i en fælles protestskrivelse til Michael Froman, at »forsigtighed er i EU blevet et påskud for importprotektionisme under foregivende af forbrugerbeskyttelse.«

	»EU’s uvidenskabelige forsigtighedsbegreb har ført til vedtagelse af mange handelsbegrænsende tiltag,« som amerikanske eksportører har måttet betale dyrt for.

	Landbrugskoalitionen appellerer til de amerikanske forhandlere om at bruge en alt eller intet-strategi over for Europa: Hvis ikke EU giver sig på dette område, må den samlede frihandelsaftale falde.

	Presset fra virksomheder og brancheorganisationer har givet genlyd i den amerikanske kongres. Før forhandlingernes start skrev den demokratiske formand for Senatets finansudvalg, Max Baucus, sammen med republikaneren Orrin Hatch til USA’s chefforhandler, at EU’s videnskabeligt ubegrundede, men bekostelige handelsbarrierer mod amerikanske landbrugsprodukter må fjernes som del af en TTIP-aftale. De to nævner specifikt EU’s restriktioner på GMO, hormoner og ractopamin samt kemikalievaskningen af fjerkræ som uberettigede handelshindringer.

	I august sendte hele 76 medlemmer af Repræsentanternes Hus et brev med lignende indhold til chefforhandler Froman, heriblandt også med et krav om, at amerikanske landbrugsproducenter får adgang til at rejse erstatningssager mod EU ved de såkaldte ISDS-voldgiftspaneler, som indgår i forhandlingerne.

	Flere af de kilder, Information har talt med, betegner fødevare- og forbrugersikkerhedsområdet som det allermest sprængfarlige i TTIP- forhandlingerne, men ikke det hvor de største økonomiske gevinster ved en aftale kan hentes. Derfor kunne man forestille sig, at forhandlerne nok melder hårdt ud undervejs, men ender med at droppe ambitionen om harmonisering på disse områder.

	Det er måske, som den tyske kemiindustris organisation VCI skriver i et notat fra august om forhandlingerne: »Realistisk set vil det ikke være muligt at løse alle de spørgsmål, hvorom der hersker kontrovers. Men af taktiske grunde er det bedre at nå denne konklusion i enighed efter forhandlingerne i stedet for at hæmme forhandlingerne straks fra start med no-goes.«

	Eller også lander man et sted midt imellem. Sådan som handels- og europaminister Nick Hækkerup antydede i et svar til Folketingets Europaudvalg den 3. september.

	Først fastslog ministeren, at en TTIP-aftale ikke må indgås »på bekostning af beskyttelsesniveauet«, og at indsatsen for mere samhandel »ikke må baseres på en konkurrence om de laveste standarder inden for bl.a. områder som miljø- og fødevaresikkerhed.«

	Så tilføjede han: »Der kan dog blive tale om kompromiser som del af en samlet forhandlingsløsning.«

