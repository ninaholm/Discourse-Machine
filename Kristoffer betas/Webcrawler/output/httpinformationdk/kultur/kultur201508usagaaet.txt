USA er gået i stykker
David Simon, manden bag tv-seriemesterværket ’The Wire’, fortsætter sin nådesløse dissektion af det dysfunktionelle amerikanske samfund i sin nye miniserie, ’Show Me a Hero’. Den handler om lokalpolitik, almene boliger og race i 1980’erne i en forstad til New York og er endnu et bevis på, at Simon kæmper den gode kamp
 David Simon (th.) taler med Paul Haggis, der har instrueret alle seks afsnit af den nye serie ’Show Me a Hero’.


 Da jeg for nogle år siden talte med den amerikanske manuskriptforfatter og tv-serieskaber David Simon om tv-serien Treme, fortalte han, at han havde endnu en guldrandet idé i skuffen: En tv-serie om arbejderbevægelsen i 1900-tallet.
»Jeg mener faktisk, at det amerikanske samfunds problemer stammer fra arbejderbevægelsens nedtur,« sagde han.
»Man vil blive forbløffet over, hvor hurtigt den idé kan tømme et rum for tv-chefer. Spørg mig igen om et årti, hvordan det gik med den idé,« sagde han dengang.
Der er godt nok ikke gået 10 år, og Simons nye miniserie, Show Me a Hero, fortæller ikke om arbejderbevægelsen, men man kan sagtens forestille sig, at den ikke umiddelbart lige var tv-chefernes kop te. Show Me a Hero foregår nemlig i slutningen af 1980’erne og handler om socialt boligbyggeri i Yonkers, en forstad til New York.
Som altid når der er tale om en tv-serie af David Simon – manden bag nogle af de seneste 15 års allerbedste amerikanske tv-serier, The Wire, Generation Kill og Treme – handler den om mennesker og de mange sociale, politiske og økonomiske sygdomme, der især plager den amerikanske storby. Og efter at have set de første fire af i alt seks afsnit, forstår jeg godt, hvorfor kabelkanalen HBO – som også har betalt for og sendt hans øvrige serier – trods det tilsyneladende usexede emne alligevel valgte at sige ja til Show Me a Hero. Den er god, og Simon er en gudsbenådet fortæller, der kan gøre alting levende og interessant, fordi hans udgangspunkt er mennesker.
Raceopdelt by
Show Me a Hero, der er baseret på en bog af Lisa Belkin, henter sin titel fra F. Scott Fitzgerald-citatet »show me a hero, and I’ll write you a tragedy« – vis mig en helt, og jeg skal skrive dig en tragedie – hvorfor man fra begyndelsen har en anelse om, hvor det hele mon bærer hen.
Ligesom hovedværket The Wire, der viste forskellige sider af David Simons hjemby, Baltimore, og Treme, der foregik i et orkanraseret New Orleans, er Show Me a Hero en ensembleserie. I centrum af den virkelighedsbaserede historie står den unge demokratiske lokalpolitiker Nick Wasicsko (Oscar Isaac), der i en alder af 26 blev valgt ind i byrådet i Yonkers. To år senere, i 1987, stiller han op til borgmestervalget, der i høj grad handler om de almennyttige enfamiliehuse, som det fra statslig side er blevet besluttet at placere i byens mestendels hvide middelklassekvarterer.
De lokale beboere er rasende – de er bange for, at huspriserne vil falde, hvis alle de sorte familier fra boligblokkene flytter til deres kvarter og bringer uro og kriminalitet med sig – og byrådet og den siddende borgmester, Angelo Martinelli (James Belushi), følger folkestemningen og går imod statens beslutning. Problemet er dog, at en føderal ret har beordret Yonkers til at bygge husene, hvilket borgmesteren må acceptere, og det gør ham sårbar over for Wasicsko, der lover vælgerne fortsat at kæmpe imod etableringen af de almennyttige boliger.
Wasicsko vinder valget og bliver borgmester – USA’s yngste – men må snart indse, hvad Martinelli havde indset: At Yonkers må følge rettens beslutning, ellers bliver byen idømt dagbøder på millioner af dollars og risikerer at gå bankerot. Og så begynder det ellers at blive svært for den unge borgmester, der møder modstand fra store dele af byens indbyggere og fra sit eget byråd, ikke mindst den flabede Henry J. Spallone (Alfred Molina), en populist af værste skuffe. Undervejs ændrer Wasicsko også holdning til de almennyttige boliger; han kan godt se nødvendigheden af dem og af at få en mindre raceopdelt by, hvor også de fattigste især sorte indbyggere bor ordentligt og ikke bare stuves sammen i hærgede højhuse, der er fulde af stoffer og kriminalitet, og som ingen udenforstående tør færdes i nærheden af.
Byens økosystem
Nick Wasicsko er den helt, der nævnes i seriens titel. En ambitiøs, men også idealistisk og hæderlig politiker, der forsøger at gøre op med den firkantede tankegang, der hidtil har præget rådhuset og byrådet i Yonkers. Show Me a Hero handler dog ikke kun om ham, men også om mange af de andre mennesker, som bor i byen, og som direkte eller indirekte påvirkes af al balladen omkring de almennyttige boliger.
Som f.eks. Mary Dorman (Catherine Keener), en af de indbyggere, som er imod byggeriet, fordi hun er bange for, at det vil ødelægge det kvarter, hun så længe har boet i. Hun støtter Spallone og hans indædte kamp mod Wasicsko, men hendes fanatisme aftager i takt med en erkendelse af, at verden og sagen måske er mere kompleks, end hun troede.
Der er også indvandreren Carmen Reyes (Ilfenesh Hadera), der har svært ved at få økonomien til at hænge sammen for sig selv og sine tre børn og godt kunne bruge et af de nye, billige huse. Og Norma O’Neal (LaTanya Richardson), en midaldrende sundhedsassistent, der er ved at miste synet, hvorfor hun må holde op med at arbejde og selv have hjælp; problemet er bare, at ingen tør nærme sig højhuset, hvor hun bor.
Således får David Simon, hans medmanuskriptforfattere og Paul Haggis, der har instrueret alle seks afsnit af Show Me a Hero, tegnet et komplekst og nuanceret portræt af Yonkers, dens indbyggere og konflikten, som truer med at rive byen fra hinanden. Ligesom i The Wire – men i mindre målestok – vil Simon vise os så mange facetter af en by som muligt og samtidig kortlægge, hvordan forskellige menneskers og gruppers handlinger påvirker andre mennesker og grupper i det økosystem, lokalpolitik og hverdagsliv udgør i en by.
Tragedien lurer
Og selv om Show Me a Hero ’blot’ varer seks timer, mens The Wire varede 60 timer, formår David Simon at runde mange af de emner, som interesserer ham mest, og som alle hans serier drejer sig om: racespørgsmål, politik, sociale og menneskelige hensyn, frygten for det fremmede, idealisme, had, uvidenhed, systemer og mennesker, kriminalitet, fattigdom.
Selv byplanlægning diskuteres i Show Me a Hero, hvor arkitekt og byplanlægger Oscar Newman (Peter Riegert) argumenterer for, hvorfor det er så vigtigt med egne huse og ikke blot lejligheder til de fattigste beboere i Yonkers: Et hus med forhave og baghave vil folk tage sig bedre af og i højere grad vogte over end en lejlighed i et stort kompleks med fællesarealer, kældre og opgange. Desuden vil netop manglen på mørke kældre og opgange i et villakvarter gøre det sværere for de kriminelle elementer at bedrive lyssky forretninger.
Kampånd og heltekvad
Der er kun få amerikanske film- og tv-serieskabere med samme politiske og menneskelige engagement som Simon. Han har aldrig lagt skjul på, hvad han vil med sine tv-serier, men han er ikke nogen didaktiker. Det, der får Simons historier til at fungere, er en ægte interesse og empati for de mennesker, han portrætterer, høj som lav, og samfundet, de lever i. Serierne bliver tillige en art sociopolitiske undersøgelser af den amerikanske storbys for- og bagsider. The Wire skildrede den amerikanske storbys fallit og den håbløse krig mod narko; Treme, hvordan det var menneskene og musikken, der fik genrejst New Orleans efter Katrina, ikke politikerne eller pengemændene.
Show Me a Hero beretter fængende og rørende, hvordan et enkelt menneskes ihærdighed og kampånd kan forandre et lokalsamfund, og den viser, hvor brutal kampen kan blive, og hvordan heltekvadet med F. Scott Fitzgeralds ord hurtigt kan blive til en tragedie.
55-årige David Simon begyndte sin skrivekarriere som journalist og kriminalreporter på The Baltimore Sun, og man mere end fornemmer, at han ved, hvad han taler om, når han tager fat i de dystre sider af tilværelsen og ved at fortælle om mennesker og systemer slår fast, hvor amerikansk politik på lokalt og føderalt plan har fejlet. Hans serier foregår i USA, men det er ikke svært at drage paralleller til et Danmark, hvor frygten også har tag i en stor del af befolkningen, mange mennesker føler sig svigtet, og politik på lokalniveau og landsplan indimellem minder om en absurd cirkusforestilling, hvor de folkevalgte hellere meler egen kage end tænker på vælgerne.
Der findes stort set ikke andre filmiske historiefortællere af Simons kaliber i USA – han tør sige det, som så mange andre ikke gør eller vil – og kun få i Europa, f.eks. de belgiske Dardenne-brødre og britiske Ken Loach. Han kæmper den gode kamp, og der er stadig meget at kæmpe for.
»Hele tanken om ’ikke i min baghave’ har ikke forandret sig,« sagde Simon for ganske nylig til det britiske ugemagasin Radio Times. »Hvis man kører to stationer længere med toget, der går fra New York til Yonkers, sker det samme, som der skete i Yonkers, i Tarrytown. Der er en demagog i byen, som forsøger at argumentere imod tanken om, at der findes et enkelt og samlet Amerika. De samme slåskampe over integration sker i det samme amt, som om de ikke har lært noget som helst.«
USA er gået i stykker, mener Simon, og det handler ikke om at vælge den rigtige præsident, men om at reparere selve maskinen.
»Den lovgivende del af den amerikanske regering er helt igennem dysfunktionel, og der er simpelthen for mange penge blandet ind i det. Jeg tror, at vi har mange problemer, der er større end en bestemt præsident. To millioner amerikanere sidder i fængsel, og de voldsomme narkolove har ikke gjort andet end skade. Hvis man bliver valgt på grund af sin nul tolerance-, lov og orden- og ’sæt dem alle bag tremmer’-politik, vil man i dag miste en betydeligt større del af det politiske centrum, end man ville have gjort tidligere.«
Det første af ’Show Me a Heros’ seks afsnit kan ses på HBO Nordic og C More fra på mandag

