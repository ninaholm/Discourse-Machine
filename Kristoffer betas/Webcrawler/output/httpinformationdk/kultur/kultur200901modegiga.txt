Modegiganter i plagiatstrid
'Dolce & Gabbana har plagieret mig', hævder Armani. 'Vel har vi ej, det er længe siden, vi gad følge med i, hvad du laver,' svarer designerparret
Der er udbrudt verbalt slagsmål mellem designerparret Domenico Dolce (tv) og Stefano Gabbana på den ene side og Giorgio Armani på den anden, som beskylder de to for at have kopieret et par kviltede bukser.


 ROM - Som modeskaberen Coco Chanel engang sagde: "Jo mere kopieret man bliver, desto mere berømt bliver man. Det er først, når de holder op, tiden er inde til gråd."
Men hendes maksime har ikke afholdt den ekstremt berømte Giorgio Armani fra at anklage sine noget yngre rivaler Domenico Dolce og Stefano Gabbana for at stjæle en af hans design-idéer.
Bukse-kopi
Armani har netop præsenteret de italienske modejournalister for fotografier af henholdsvis et par kviltede bukser, som blev fremvist ved et Emporio Armani-show sidste år og et lignende par, som blev sendt ned ad catwalken af Dolce & Gabbana ved starten på Mændenes Modeuge i Milano lørdag.
"Nu kopierer de mig, i morgen skal jeg lære dem," bemærkede Armani.
"Og det var ikke kun ét par," supplerede hans assistent Leo DelliOrco. "De sendte 16 par ned ad catwalken". 
Lighederne mellem de respektive par benklæder var vitterligt slående. Ej heller kan der herske tvivl om, hvilke der kom først, om end det kan diskuteres, om Armanis vandt ved sammenligningen. Glansen på hans version fik bukserne til at se dryppende våde ud, hvorimod det matte, polstrede udseende hos D&G, der muligvis er inspireret af kinesiske arbejdsuniformer, så en del mere komfortabelt og stiligt ud.
Kan intet lære af Armani
I går besvarede Dolce & Gabbana ilden. "Vi har givet meget at lære, men ikke fra ham," erklærede de. "Armani-stilen har aldrig været inspirationskilde for os, og det er flere år siden, vi har gidet at følge med i hans kollektioner."
Striden mellem modegiganterne har fået store overskrifter frem i italiensk dagspresse og forvist anmeldelserne af modeugens shows til mindre en prominent placering. Modeplagiering er blevet langt mere udbredt i internettets tidsalder, men spørgsmålet om, hvorvidt dette er et problem eller ej, deler opinionen. Nogle hævder, at hurtige kopiprodukter fastholder en bred interesse for haute couture blandt dem, som ikke har råd til designertøj. Andre hævder, at kopierne ødelægger al originalitet.
Armani stjal logo
Også Armani har tidligere haft en plagiatsag på halsen. Han måtte i 1993 betale kompensation til London-designerne Antoni & Allison, da et logo på en af hans T-shirt af en dommer blev bedømt som værende lidt for tæt på deres. 
I aftes erklærede en talsmand for Armani, at man ikke agter at sagsøge D & G. "Der var blot tale om en tilfældig iagttagelse, som pressen har søgt at blæse op til noget større," sagde talsmanden.
© The Independent og Information
Oversat af Niels Ivar Larsen 

