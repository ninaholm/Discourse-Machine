Den diskrete mand i baggrunden
George Martin er død, 90 år gammel. Han producerede næsten alle udgivelser med The Beatles, og redefinerede i processen musikproducerens rolle og status
I modsætning til sine producerkolleger stræbte George Martin altid efter at kommunikere med og forstå sine kunstnere. Og måske netop derfor spillede han en nøglerolle i den utrolige udvikling, The Beatles gennemgik op gennem 1960&rsquo;erne. Foto: Statstock/Photoshot

En af de allerførste plader, jeg havde den glæde at eje, var en single med Liverpool-kvartetten The Beatles. Jeg var en 8-9 år, og året hed 1964, måske ’65, det står lidt uklart. Bandet var den store sensation blandt de lidt ældre drenge og piger på vejen, og det føltes, som om jeg steg et niveau i selve livet, da jeg sad med pladen i mine små fedtede drengehænder. Nummeret hed »Please Please Me« (udsendt i 1963), og jeg spillede den så mange gange på grammofonen inde i stuen, at jeg ødelagde pickuppen. Det er kropumuligt over for jer, der ikke var til stede, at formidle den stemning, der herskede omkring stort set alt Beatles-relateret i det tiår, men det er ikke for meget sagt, at hver en udgivelse fra den kant blev gransket med en iver og interesse, der, hvis den var blevet overført til skolearbejde, ville have udløst svimlende høje karakterer.
