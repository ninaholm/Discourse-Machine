Arbejd og elsk!
Herhjemme er finske Tove Jansson mest kendt som mumitroldenes mor. Men hun var også en habil voksenbogsforfatter og en stilfærdig fortaler for homoseksuelles rettigheder og seksuel frigørelse. I dag ville hun været fyldt 100
Tove Jansson er særlig kendt for sit mumiunivers. Her arbejder hun på en svensk børnejulekalender med figurerne i 1979.


 I Sommerbogen er der en scene, hvor den seksårige hovedperson Sophia under havearbejde kommer til at hugge en regnorm midtover. Da hun ser de to halvdele vride sig i den sorte muld, kaster hun spaden fra sig, bakker mod muren og skriger.
»De vokser ud igen,« beroliger hendes farmor, som gennem hele bogen altid er i nærheden af Sophia. »Så sikkert som amen i kirken, de vokser ud igen.«
Mens farmoren samler spaden op, snakker hun videre om regnorm. Hun tror egentlig ikke, der er nogen, der har interesseret sig tilstrækkeligt for regnorm, siger hun. Nej, nogen, der virkelig interesserede sig for dem, burde skrive en bog om dem. Samme aften sætter Sophia sig for at forfatte Afhandling om regnorm, som er gået i stykker.
Staves ’noget’ med å eller o, spørger hun.
»O,« svarer farmoren.
»Det bliver ikke til noget med den her bog,« beklager Sophia sig. »Jeg kan ikke tænke, hvis jeg hele tiden skal forstyrres af stavningen.«
Farmoren træder til.»Sæt dig ned et sted og diktér. Jeg skriver, og du siger, hvad jeg skal skrive. Vi har masser af tid.«
Og således får Sophia på en aften skrevet en afhandling, der indeholder alt det, en seksårige ved om ikke bare regnorm, men om dyr.
Scenen optræder i Sommerbogen, Tove Janssons første roman, der udkom på svensk i 1972, og som først nu er udkommet på dansk i Agnete Dorph Stjernfelts oversættelse. Roman er så meget sagt, kortroman er nok mere præcist, for den fylder ikke mere end 176 sider med illustrationer. Inddelt i små kapitler med samme karakterer og samme temaer, men som ikke nødvendigvis skal læses kontinuerligt.
Bogen handler om Sophia og hendes farmor. Et barn og en voksen. Et gammelklogt barn og en legesyg voksen. De to lader, som om de har al tid i hele verden, selv om de begge ved, at farmor snart skal dø, og at Sophia ikke bliver ved med at være et lille barn.
Finske Tove Jansson ville i dag være blevet 100, og i det meste af 2014 har fødselaren sat sit hjemland på den anden ende: Hjemmesiden tove100.com opremser en lang række af initiativer og begivenheder, der har til formål at hylde hende. Bogudgivelser, indsamlinger, dokumentarfilm, udstillinger, onlineudstillinger, en jubilæumsmønt, festivaler, dukketeatre. Den danske hyldest af Tove Jansson har mere eller mindre begrænset sig til Gyldendals udgivelse af Sommerbogen, og herhjemme er hun da også først og fremmest kendt som mumitroldenes mor. Hvilket giver fin mening, for Mumidalen er et vigtigt univers. Ikke vigtigt, fordi det er blevet fortolket som temapark i Finland og i Japan, i spraglede tegnefilm fra 1990’erne, på trendy tekopper i fine hjem og som tatoveringer på underarme i storbyernes kreative kvarterer. Men vigtigt, fordi universet besidder en melankoli og en særlig balance mellem det alvorlige og det muntre, som få andre fiktive børneuniverser har kunnet.
Selv har Tove Jansson fortalt, at Anden Verdenskrig gav hende lyst til at skrive et uskyldigt og naivt univers frem. Under det naive og uskyldige lurer den dystre undertone: Verden er kompleks og fuld af farer, men det gør den ikke mindre spændende.
Som Sommerbogen stilfærdigt bevidner, er Tove Jansson andet og mere end det naive, dystre, filosofiske mumiunivers. Hovedpersonen Sophias mor er død. De nærmere omstændigheder omkring dødsfaldet kender vi ikke, men den evindelige dysterhed og sorgbearbejdelse, der hænger over alle scener, er væsentlig. Det samme findes i Mumidalen, dog i en mere antydet udgave.
Og ligesom det er tilfældet med mumitroldene, har Sommerbogen talrige referencer til Tove Janssons eget liv. Sophia og farmoren er ét med naturen og med kunsten. De leger, de skaber, de er i naturen. Men samtidig har de et sælsomt forhold, som vækker mindelser om forfatterens eget forhold til Tuulikki Pietilä, som var hendes partner gennem det meste af livet. De er ligeværdige i den skrøbelige kærlighed.
»Det er underligt med kærlighed,« siger Sophia et sted i bogen: »Jo mere man elsker den anden, jo mindre synes den anden om én.«
»Det er fuldstændig rigtigt,« bemærker farmoren. »Og hvad gør man så?«
»Man fortsætter med at elske,« svarer Sophia dystert, »man elsker mere og mere.«
’Arbejd og elsk’
Tove Jansson levede som det, man dengang i det 20. århundrede formentlig ville betegne som en »boheme«. Efter sin opvækst med forældre, der begge var kunstnere, forelskede hun sig i kunstneren Pietilä, med hvem hun levede i et lesbisk forhold frem til sin død.
Tove Jansson er blevet beskrevet som en ’arbejdsnarkoman’. Hun arbejdede hele tiden, som hendes enorme forfatterskab indikerer. Hendes motto var »arbejd og elsk« – i den rækkefølge. Boel Westin, en litteraturprofessor på Stockholm Universitet, der var nære venner med Tove Jansson, og som har skrevet en biografi om forfatteren, har beskrevet, hvordan hun ikke forstod, at den unge Jansson fandt tid til at sove med det livsmotto. Hendes kærlighedsaffærer med såvel mænd som kvinder var talrige. Tove Janssons værker – især om mumitroldene – har været genstand for megen forskning og analyse, og flere studier har fokuseret på hendes seksualitets betydning for dem. Et eksempel findes i bogen Mumi og den magiske hat, der i 1951 blev oversat til engelsk, og i hvilken to nye karakterer, Tiuhti og Viuhti, optræder. De to repræsenterer Tove Jansson og en gift kvinde, Vivicka Bandler, som hun havde en kort og heftig affære med. På det tidspunkt var homoseksualitet ulovligt i Finland, så de måtte være ekstra forsigtige.
»Tiuhti og Viuhti er altid sammen, de går hånd i hånd og har en kuffert, som de ikke vil fortælle nogen, hvad der er i. Det bliver bare refereret til som ’indholdet’,« har litteraturprofessoren og veninden Boel Westin fortalt i et interview med BBC. I kufferten er en stor, smuk rubin; et symbol på kærligheden mellem Tove og Vivicka. Murren, den dystre, uformelige skikkelse i Mumidalen, som dræber alt, hvad hun rører, er en trussel og jagter parret, fordi hun også er på jagt efter kærlighed – og ’indholdet’.
»Det kan læses som den lesbiske kærlighed mellem Tove og Vivicka. De har deres hemmelige kærlighed i denne kuffert, og når de åbner kufferten og viser den til hele Mumidalen, er det også et billede på, hvordan de viser deres kærlighed til verden.«
Én kvinde ikke nok
Kønstemaet bliver endnu mere eksplicit i det, der bliver Tove Janssons sidste novellesamling, Rent spel, fra 1989. Samlingen beskriver detaljeret og vittigt et kærlighedsforhold mellem to ældre kunstneriske kvinder. Den er endnu ikke oversat til dansk, men i den engelske oversættelse skriver den skotske forfatter Ali Smith i forordet:
»Det er mystisk, at der er gået så længe, før så meget af Tove Janssons fine voksenlitteratur er blevet oversat til engelsk. Men opdagelsen af perfekt skabte romaner som Fair Play kan sammenlignes med at støde på en skjult skat.«
Imidlertid var Tove Jansson en ekstremt produktiv og mangesidet forfatter, og det er unuanceret at hævde, at hendes forfatterskab handlede om seksuel frigørelse. Som den finske klummist Suvi Ahola har bemærket, er det centrale i forfatterskabet de menneskelige relationer. Og i øvrigt er de fleste af hendes karakterer mænd – eller kvinder, hvis køn er af mindre vigtig betydning.
»Jansson skaber tit sine kvindeportrætter på baggrund af to ekstreme poler: Farmoren og det lille barnebarn i Sommerbogen, den følsomme gamle kunster og den energiske husholderske i Den ärliga bedragaren (The Honourable Swindler), og Mari, der kæmper med skyld og anerkendelse, og hendes lakoniske følgesvend Jonna i Rent spel,« har hun skrevet i den finske avis Helsingin Sanomat: »Det kræver to kvinder at skabe et helt menneske; det er karakteristisk for Tove Jansson, at én ikke er nok.«
I Mumidalen er der ingen queerfamilier, men som flere kønsforskere har påpeget, er der heller ingen sociale strukturer, der opfordrer til heteroseksuel opførsel. Ganske vist er Mumi forelsket i Snorkfrøken, og Mumifar danner par med Mumimor, men de heteroseksuelle forhold er blottet for kønsroller. Der kræves ingen maskulinitet af hannerne, ingen femininitet af hunnerne. Og ikke på noget tidspunkt bliver der sat spørgsmålstegn ved, at Fru Skrap (eller Gafsen) og Fru Filifjonk er ugifte.
På internettet kan man finde adskillige LGBT-personer, der takker Tove Jansson for at have formet deres seksualitet. Selv ville forfatteren nok ikke have haft så meget at sige. »Hvis de dog bare kunne lade mig være i fred,« har hun engang udtalt med henvisning til litterater og forskere, der analyserer hendes motiver og budskaber: »Grav i mine bøger, når jeg er borte.«
’Sommerbogen’ udkom i 1972 med titlen ’Sommarboken’. For nylig udgivet på dansk på Gyldendal i anledning af Tove Janssons 100-års-jubilæum

