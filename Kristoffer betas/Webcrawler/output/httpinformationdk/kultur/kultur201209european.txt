European Film Gateway



 Mens der skrives flittigt om HBO, Netflix og andre digitale aktører indtog på det skandinaviske marked, kan man fordrive ventetiden med at søge tilbage i de filmhistoriske værker, som allerede er frit tilgængelige fra computeren hjemmefra. European Film Gateway (EFG) samler værker fra 16 filmarkiver i Europa i en fælles database. Her kan man finde et væld af digitaliserede film, fotografier og andet materiale, fra de første levende billeder til nyere titler. Således var et af de nyeste værker på EFG’s forside i sidste uge Phie Ambos dokumentarfilm Hjemmefronten fra 2010, men man kan finde alt fra nyhedsklip over stumfilm om norske polarekspeditioner til spillefilm. EFG er stadig i en betaversion, og visse henvisninger til klip kørte ikke umiddelbart på min computer. Som dansk bruger er man nok bedst tjent med først at bruge indgangen på Det Danske Filminstituts hjemmeside, som har en introduktion til EFG og tilbyder nogle udvalgte indgange til temaer og danske filmklip. Blandt temaerne er gamle reklamefilm, som man eventuelt kan tage et nostalgisk kig på parallelt med premieren på femte sæson af Mad Men. Mange af mine søgninger viste tilbage til filmstriben.dk, som er et scoop med det hav af film, man her har adgang til som biblioteksbruger. Somme tider kan man have blikket så fast rettet mod det sidste nye, at man glemmer alt det gode, gamle og halvnye, som også kan skaffes digitalt og legalt til en lænestol tæt på dig.
europeanfilmgateway.eudfi.dk/FaktaOmFilm/European-Film-Gateway.aspxfilmstriben.dk

