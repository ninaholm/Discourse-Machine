Den forbandede krop
Det er biologiens pres, der råder i den nye litteratur. De unge forfattere er vrede på kroppen og dens besværligheder, men også kroppens muligheder udforskes. Det, der kendetegner den nye litteratur, er ifølge kritiker og lektor Elisabeth Friis et uironisk forhold til kroppen


 Hvis man følger lidt med i den danske litteratur, der kommer lige nu, har man muligvis allerede opdaget, at spørgsmål om ’en ny kropslighed’ hele tiden dukker op.
Det er meget konkret. Som når Olga Ravn i sin debutdigtsamling Jeg æder mig selv som lyng, der udkom for to uger siden, skriver et digt (»Grammatisk ubehag«), der handler om at være tvangsindlagt i sin biologiske krop. Menstruationens cyklus møller i digtet afsted som »røddøgn« fulde af ø’er. Menstruationen er et hamsterhjul, som det lyriske jeg ikke kan andet end at træde rundt i.
Og i Kristina Nya Glaffeys også helt friskudkomne svada af en bog, Padder og krybdyr, er det også biologiens pres, der råder. Padder og krybdyr er et ufattelig veloplagt smædeskrift, rettet mod gentrificeringen af homoseksuelle og de nye muligheder for kommerciel udbytning, der hænger sammen med for eksempel den lesbiskes ønske om at blive mor.
Padder og Krybdyr er i særdeleshed vendt mod Nina Storks (ja, det hedder hun jo) inseminationsklinik, hvor ’Madam Mim’ alias ’den falske Moder Teresa’, alias ’den lesbiske luksushippie’, alias ’Hexia de Trick’, alias ’Tyttebær-Maja’, empatisk tager sig af de nye regnbuefamiliers behov, mens visa/dankortmaskinen gløder.
Olga Ravns bog er vred på den biologiske krop, Kristina Nya Glaffeys endnu vredere, men allermest vred er dog en tekst af Ursula Andkjær Olsen, som jeg hørte en overraskende oplæsning af for et par år siden.
Det, som kom bag på mig, var ikke blot, at teksten handlede om amning, hvilket ikke just er et overbeskrevet emne i den danske lyrik. Det var også, at amme-emnet dannede afsæt for så furiøst et raseri. Teksten bliver genoptaget i det tekstspor, der hedder »Navnløs«, i Ursula og Julie Andkjær Olsens fælles bog Have og Helvede (2010).
Her anvendes den hellige, almindelige amme-erfaring og den traditionelle metafor »at nære en slange ved sin barm» (»Du er sugende for FANDEN. Du er sugende«) som katalysator for en voldsom kritik af, at samfundets bipolære tankestrukturer (dem og os, det gode og det onde) også invaderer den biologiske krop. For eksempel som forestillingen om, at der findes et Good Breast og et Bad Breast, hvilket desværre er en ret almindelig måde at betragte sine mælkefyldte bryster på.
En ny kropslighed
Så hvad er det hér for noget? En ny kropslighed, ja, og tak for den. Vi kan fortælle os selv, at kroppen er en social konstruktion, 117 gange om dagen. Men vi har menstruation, vi vil være gravide, og vi ammer. At forholde sig til de sammensatte og uendeligt forskelligartede erfaringer, som den konkrete kropslighed afføder, har intet som helst med træls og deterministisk biologisme at gøre. Og at den alt andet end ironiske krop igen er trådt ind på litteraturscenen, har også andre, og ikke mindre interessante perspektiver, hvis vi anskuer begivenheden fra en mere kønsfilosofisk vinkel.
Af en eller anden grund har den amerikanske filosof og feministiske teoretiker Judith Butler og hendes brigade nemlig fået for sig, at den biologiske krop er et overstået fænomen. Et af de sjoveste eksempler på, hvordan den konstruktivistiske kønsfilosofi kan stivne i politisk korrekthed, kunne man finde i Politiken for et halvt års tid siden. Her blev den transkønnede popsanger Antony interviewet af en nervøs og meget velmenende journalist, der havde forberedt en række fine spørgsmål ud fra tanken om kønnet som konstruktion. Og så svarer Antony simpelthen:
»Nej, men jo, lige det med social konstruktivisme siger ikke mig så meget. Det er interessant, hvordan testosteron og østrogen påvirker vores adfærd og vores syn på livet. Her kan transkønnede tilbyde en særlig indsigt, fordi de ofte har prøvet eksperimentelle behandlinger med hormoner«.
Antonys forslag er et at de bedste, jeg længe har hørt. Hvis vi vil forstå kønsforskellighederne, er det da vejen frem at spørge dem, der faktisk har prøvet dem. Ikke bare i eget sind, men også på egen krop. Og her kan man ikke lade være med at komme i tanke om, at den græske spåmand Tiresias netop var så vis, fordi han både havde prøvet at være mand og kvinde.
Kroppens muligheder
Hvilket bringer os lige i favnen på to andre nye bøger, som direkte udforsker kroppens muligheder, Bjørn Rasmussens Huden er det elastiske hylster der omgiver hele legemet (2011) og Asta Olivia Nordenhofs Et ansigt til Emily (2011). I Bjørn Rasmussens roman skifter hovedpersonen, som en anden Orlando, biologisk køn undervejs. Romanen foregår det meste af tiden i nærheden af Lemvig. En by, hvor man under ingen omstændigheder kan undgå at blive dømt, og også fordømt, af ’de andre’, hvilket bogen har nogle rammende og morsomme meditationer over.
Men først og fremmest handler bogen om et homoseksuelt begær, der virkelig bliver beskrevet som en passion, en smertefuld nydelse, der driver den begærende langt ud og langt bort fra enhver ’heteronormativitet’: Ud af kønnet og ud af kroppen, hvilket er forbundet med en erfaring af stor sårbarhed og porøsitet hos hovedpersonen Bjørn. Den ’Hud’, der spiller en afgørende rolle for romanens billeddannelse, kommer ikke blot til at vise, at vores største sanseorgan kan såres: Man kan lade den blive penetreret eller selv skære i den. Huden bliver i romanen også et billede på, at erotiske møder og sanselighed ikke begrænser sig til, hvad der sædvanligvis anses som vores centrale kønsorganer. Læseren inviteres også med ind i et kropsligt univers af mangfoldighed og ømskindet mulighed, hvilket er meget smukt, men stadig præcis lige så konkret kropsligt som menstruationen hos Olga Ravn, inseminationskvalmen hos Kristina Nya Glaffey og amme-raseriet hos Ursula Andkjær Olsen.
Sidst, men ikke mindst, står den konkrete kropslighed, der som hos Bjørn Rasmussen måske også åbner for en kropslig utopi, i fuldt flor hos Asta Olivia Nordenhof, hvor kærligheden igen har flere køn.
I Et ansigt til Emily finder vi et billede, hvor kroppen simpelthen bliver til natur:
»Rosa og jeg er flyttet til Bornholm. Hun søgte en stilhed tilsvarende den kølige fornemmelse i hendes bryst. Hun sysler med ting: Hun tæller åkanderne (som hun siger ligner lunger) hver sæson, og finder noget på kroppen hvis antal svarer til åkandernes antal. I år er der 24 åkander hvilket svarer til kroppens 24 ribben. Den slags gør hende lykkelig.«
Der er ingen fremmedgjorthed over for biologien her. Vi er kommet et andet sted hen. Hvor lykken faktisk bor. Hvor kroppen bliver den forlængelse af naturen, som den også er.
Og for nu at slutte, hvor vi begyndte, i kvindekroppens kompleksitet, så er der nemlig ikke megen livmoderfeminisme over den her passage hos Nordenhof, heller ikke selv om livmoderen faktisk er der:
»Jeg kommer til at tænke på livmoderen, med livmoderen gives et midlertidigt svøb, en slags anvisning. Når jeg kalder det en anvisning og ikke en dom, er det, fordi livmoderen tillader, omfavner, giver transformationen rum. Lidt sådan tænker jeg de elskendes navngivningsforsøg, med hvert navn gives et virkefelt.«
Kroppen giver transformationen rum. Et kærligt rum endda. Ligesom når man giver sin elskede alle gode navne for at rumme den elskedes mangfoldighed. Dén komplet uironiske krops- og kønsfilosofi skriver jeg gerne under på. Hvilket slet ikke er et spørgsmål om, at biologien er vor herre, hvis nogen skulle få så uendelig trist en tanke.
Elisabeth Friis er lektor i litteraturvidenskab på Lunds Universitet

