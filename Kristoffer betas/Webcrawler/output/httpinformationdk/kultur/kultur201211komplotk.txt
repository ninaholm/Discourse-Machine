Komplot og karaktermord



 »Keld Monggaard fra advokatfirmaet Monggaard & Partnere.«
Sådan præsenterede rederiet Zeelands advokat – i skikkelse af skuespilleren Jens Albinus – sig i niende og næstsidste afsnit af DR’s krimiserie Forbrydelsen III. Det vakte en vis opsigt på de sociale medier, både Twitter og Facebook, at den kontante advokat således deler efternavn med Dagbladet Informations mangeårige filmfyrtårn og tv-kritiker, Christian Monggaard. Ikke mindst fordi der stod et andet efternavn på afsnittets rulletekster.
Information ringede til Christian Monggaard for at få hans reaktion på dette ’sammentræf’, som mange tolker som et karaktermorderisk anslag mod hans person.
»Jamen, jeg var lige så overrasket som alle andre. Jeg troede faktisk, at jeg havde hørt forkert, men så genså jeg klippet og hørte fra andre, at de havde hørt det samme som mig: Advokaten hedder Monggaard.«
– Det kan vel være et tilfælde?
»Nu er Monggaard jo ikke noget helt almindeligt navn. Faktisk er vores familie den eneste i Danmark, der hedder det, så jeg tror bestemt ikke, det er et tilfælde.«
– Hvad er meningen så?
»Jeg er ikke i tvivl om, at det er en slet skjult hentydning til, at jeg, da første afsnit af Forbrydelsen III var blevet sendt, udtalte til adskillige store medier, at jeg vidste, hvem morderen var. På det tidspunkt var DR stadig i gang med at færdiggøre de sidste afsnit af serien, og man besluttede sig for at straffe mig for denne transgression. Det er et åbenlyst attentat mod min person.«
– Straffe dig?
»Manuskriptforfatterne kunne gøre tre ting: Lade mig være et offer, lade mig være morderen eller lade mig være advokat, en af de mindst troværdige faggrupper ifølge en nylig undersøgelse, mindre troværdig end journalister. Det er et rent karaktermord.«
– Faktisk er advokater mere troværdige end journalister i danskernes øjne – og tillægger du ikke dig selv lidt for stor betydning, hvis du tror, at folkene bag ’Forbrydelsen III’ gider opkalde en person efter dig?
»Jamen, jeg har jo stor betydning. Jeg bliver læst over hele verden – og i hele Danmark. Og det er altså ikke første gang, at en stor, magtfuld og statsstyret organisation som DR forsøger at gøre systemkritikere som mig tavse. Du tror da vel ikke for alvor, at det er et ægte demokrati, vi lever i? Carsten Jensen, Christoffer Guldbrandsen, Ulrik Dahlin, Salman Rushdie, Woodward & Bernstein, Jon Stewart – vi er en lille, men betydningsfuld flok idealister, som utrætteligt kæmper for den ytringsfrihed, som alle andre tager for givet.«

