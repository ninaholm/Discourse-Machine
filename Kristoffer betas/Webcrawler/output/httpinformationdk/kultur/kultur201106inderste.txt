Den inderste cirkel
Metalfestivalen Copenhell får besøg af grundlæggerne af norsk black metal, Mayhem. Det norske band har rejst sig af asken fra nedbrændte stavkirker og bandmedlemmers mord og selvmord. Men den blodige historie overskygger stadig det, det egentlig burde handle om: Musikken
Black metal-genren er med årene blevet mere udadvendt og liveoptrædener er ikke længere prædikener, men koncerter. De hader stadig Gud, men hylder ikke længere Satan som alternativt dogme. Her Mayhem på scenen i Kristiansand.


 Historien om Mayhem har nærmest mytisk karakter. Selv på festivalen Copenhells hjemmeside henvises der til bandmedlemmers utimelige død, og det fastslåes, at på trods af det »består bandet i dag af folk fra inderkredsen af 'The Black Circle'.«
Hvis Mayhem skal sælge billetter, så er det uomgængeligt at henvise til årene 1991-93 og dermed simulere en fornemmelse af autenticitet. Publikum skal vide, at selv om der har været en del udskiftning i bandet, så består det af et line up, der 'var der', dengang det hele løb af sporet.
Dengang had til kristendommen, opgør med kommercialiseringen af dødsmetallen, pubertært oprør og en sygelig fejring af individet endte i selvmord, mord, kirkeafbrændinger og usømmelig omgang med lig.
På den måde er Mayhem stadig omgærdet af en forventning om, at de leverer kompromisløs autenticitet. Om at det skal risle ned ad ryggen, når man ser dem live.
Mayhem opstod i Oslo i 1980'erne, og især guitaristen Øystein Aarseth kaldet Euronymous var hensynsløs i sin indsats for at skabe et dystert og satanisk univers omkring Mayhem.
Forsangeren Per Yngve Ohlin kaldet Dead var en martret sjæl, der også gik langt for at være autentisk. Han opbevarede døde fugle i plastikposer og indåndede råddenskaben fra deres kadavere inden en koncert for at komme i stemning, og han begravede det tøj, han skulle optræde i, og lod det ligge i flere dage, så stanken af død fra hans tøj passede til den ligsminke, han påførte sig inden koncerter. Allerede i 1991 begik Dead selvmord. Han skar en pulsåre over og skød sig i hovedet med en jagtriffel. Euronymous fandt ham, tog et billede og samlede adskillige kraniestumper op.
Billedet endte på coveret af et bootleg album, og kraniestumperne sendte han til forskellige musikere, han beundrede. Blandt andre bassisten Varg Vikernes, der endte med at blive medlem af bandet. Indtil han i 1993 stak Euronymous ihjel, blev dømt for både mordet og flere kirkeafbrændinger.
Forpustet? Detaljerne behøver ingen tillægsord for at være blodige.
Symbolet på black metal
I 1994 udkom så bandets debutalbum, De Mysteriis Dom Sathanas. På det tidspunkt var både den krediterede tekstskriver og guitaristen døde.
Men når Copenhell kan skrive, at det gendannede Mayhem består af medlemmer fra 'The Black Circle', så drejer det sig om 'Den Innerste Cirklen', som Euronymous skabte omkring sin pladebutik Helvete i Oslo. For dem var Euronymous en lederskikkelse, der prædikede dogmatisk had til kristendommen  ikke bare i teoretisk forstand, men også i konkrete manifestationer som kirkeafbrændinger. En autoritær subkultur, hvor autenticitet, uniformering og image var lige så vigtig som  hvis ikke vigtigere end  musikken.
Mayhem blev symbolet på black metal, og lige siden har genren kæmpet med at undslippe historien fra det mørke Oslo. Men genren er blevet mere udadvendt og liveoptrædener er ikke længere prædikener, men koncerter. De hader stadig Gud, men hylder ikke længere Satan som alternativt dogme.
Som Jens 'Jam' Rasmussen beskriver det i sin bog Heavy Metal 40 år med hård rock, så »lod et nihilistisk livssyn erstatte den puritanske satanisme fra den dystre og depressive periode i den sataniske indercirkel«.
Alting og intet ændret
Fænomenet black metal har interesseret flere forskere i ungdomskultur, subkultur, religions- og musikvidenskab.
Den norske sociolog Petter Hansen skriver blandt andet i sin afhandling Fra gravstøtte til statsstøtte  kultursociologisk studie av black metal, at black metals samfundskritik med tiden har flyttet »sig fra mere eller mindre rene interveneringer til mer sofistikerte måter å føre denne kritikken på. Nihilismen kan derfor sees som en måte uttrykket har blitt re-integreret i den etablerte strukturen på en 'ærefull' måte'«.
Altså: Alting og intet er ændret, når Mayhem går på scenen lørdag aften på Refshaleøen. De spiller i øvrigt vanvittigt hurtig metal med råbende og growlende vokal, og Jan Axel 'Hellhammer' Blomberg regnes for en af verdens bedste metaltrommeslagere. Men det er måske mindre interessant.



