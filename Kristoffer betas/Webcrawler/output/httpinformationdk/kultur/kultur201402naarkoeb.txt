Når København smelter
Der er brug for nytænkning, hvis den danske metalscene skal følge med den norske og svenske. Sådan lød budskabet fra minifestivalen When Copenhell Freezes Over, der fandt sted i Lille Vega lørdag og bød på både paneldebat og pedalmusik. Vi fulgte debatten og et af de optrædende bands, mens sneen smeltede
Steven Borgwardt og resten af bandet Billy Boy in Poison var godt tilfredse med koncerten i Lille Vega.


 
	Hvor er Steven nu henne?« Der er to minutter til Billy Boy in Poison skal gå på scenen, og forsanger Steven Borgwardt er forsvundet. Han er gået på toilet. Igen. Det eneste ritual, forsangeren i dødsmetalbandet har. Han skal afsted to gange. »Så må Steven sgu skynde sig lidt,« lyder det en anelse nervøst fra et af de andre bandmedlemmer, mens radioværten og konferencieren Andreas Bøtter entusiastisk varmer publikum op til mødet med de fire københavnske drenge og deres moderne dødsmetal.

	Stemningen i den lille entre op mod Lille Vegas scene er pludselig blevet en smule nervøs. Et kvarter før har Steven, Mikkel, Niclas og Alex ellers siddet afslappet i et backstagelokale på Lille Vega og forberedt sig på aftenens koncert. De tumler med hinanden på gulvet og laver jokes med hinanden og om hinandens mødre. Og om alt muligt andet, som det ikke sømmer sig at gengive her. Intet er helligt. »Det løser Photoshop. Vi kan tage en kaj-kage og male den hudfarvet,« som det lyder, da det går op for drengene, at deres ferierende guitarist ikke kan være med på billederne.

	De har udgivet tre ep’er og spillet mellem 70 og 80 koncerter, men der er alligevel lidt ekstra nerver på i aften. Mest fordi de ved, at der vil være internationale bookere til stede. »Det gør, at man sætter sig lidt mere op. Man opper sig lige lidt,« forklarer trommeslageren Nicklas Mortensen, og guitaristen Mikkel Ellung Larsen, uddyber, at de tager lidt færre chancer og spiller på det sikre for at undgå fejl.

	Mod Sverige

	Inden Billy Boy in Poison går på scenen og før dem thrash-bandet Impalers, har der været paneldebat om den danske metalscene på Ideal Bar under Vega. Et udvalg af branchefolk, mediemennesker og en enkelt repræsentant for musikerne er blevet inviteret til at give deres bud på, hvordan det ser ud for den danske metalscene.

	Diskussionen koncentrerer sig særligt om to udfordringer for scenen: Dels er de danske musikere ikke modige nok. De tør ikke tage de chancer, der skal til for at skille sig ud fra den brede masse af bands, der alle sammen har fået produceret deres albums hos de samme stjerneproducere. Der er med andre ord for stort et udbud til for lille en efterspørgsel.

	Samtidig kigger man misundeligt mod Norge og Sverige, der modsat Danmark har en selvstændig identitet og anderledes stolt metaltradition. I Norge har man blackmetallen at bryste sig af, og i Sverige har man thrashen og den melodiske dødsmetal. Det betyder, at man sætter barren højere, og det kunne man lære noget af i Danmark, er en af konklusionerne.

	Ifølge bookerne og radioværterne har der aldrig været flere håbefulde metalbands derude. De bliver oversvømmet med demoer og ep’er fra bands, der håber at bryde igennem, men der bliver hverken flere lyttere eller koncertgængere. Derfor er der brug for at tænke nyt, brug for at nogle tør gøre noget uventet. Som f.eks. når bandet Essence lader sit nye album producere af Suspekt og samarbejder med rapperen Linkoban på det nye album. Men metalscenen er et konservativt sted, hvor gamle kæmper hyldes, og traditionsbevidstheden er stærk – og det er der behov for at gøre op med. Der findes andre bands end Black Sabbath, man kan lade sig inspirere af, hvis man skal.

	Et af de gentagne kritikpunkter i debatten er, at branchen er præget af snobberi over for forskellige genrer, men denne aften i Ideal Bar er der nu ikke noget specielt snobbet over stemningen. Debatten er ærlig, men også humoristisk og præget af en hel del uhøjtidelighed og selvironi. Alle anerkender, at der findes masser af talent og energi, men at der lige mangler den magiske ingrediens, der kan skubbe de danske bands ud over rampen.

	Løfter næverne

	Tilbage på Lille Vegas scene er Steven dukket op fra toilettet, og bandet kan til publikums begejstring indtage scenen. Gulvet er pakket hele vejen fra scenen og til baren, og publikum nikker anerkendende med, da bandet går i gang med at spille materiale fra deres to seneste plader. Ikke den første. »Den plade, vi ikke taler om,« som Nicklas Mortensen omtaler bandets EP. Eller som forsangeren i Essence formulerede det i paneldebatten:

	»Man skal producere rigtig meget lort, før man kan lave noget ordentligt.«

	Der er et slående fravær af de løftede kameratelefoner, der udgør et blitzende tæppe over publikum til de fleste andre koncerter. I stedet løfter publikum næverne sammen med Steven Borgwardt og istemmer hans opfordring til at danne en mosh pit foran scenen. Fra balkonen over gulvet og til baren nikker, headbanger eller rocker publikum begejstret med. Og efter en halv time er det slut. Steven Borgwardt takker publikum og gør reklame for bandets nyeste EP, og Billy Boy in Poison forlader scenen.

	»Det lykkes jo for fanden, det her,« råber Andreas Bøtter, da han overtager den svedige mikrofon og opfordrer publikum til at bevæge sig ovenpå, hvor folkmetalbandet Huldre spiller lidt senere.

	’Ingen spillede forkert’

	Stemningen er høj, da bandet kommer tilbage til backstagelokalet efter koncerten. »De lagde slet ikke mærke til, at det var playback,« joker Steven Borgwardt. »Ingen spillede forkert. Eller i hvert fald ikke særlig meget. Det kunne være meget værre,« konstaterer guitaristen Alex. Drengene er enige om, at koncerten skyder sig direkte ind på en top tre over de bedste koncerter, de har givet. Ligesom de er enige om, at der bør være flere af denne type show-case-koncerter, hvor bands får lov til at vise sig frem for bookere og andre branchefolk.

	»Det er en unik mulighed, og man kan kun håbe på, at der kommer mere,« siger Mikkel Ellung, mens han mellem chipsposer, øldåser og andet ubestemmelig konserves finder plads til at line en række Jägermeister-shots op. »Det gik fandeme godt.«

	Nu skal der fejres, fortæller de. Senere skal de høre nogle af de andre bands, forsøge at komme i snak med nogle af de branchefolk og internationale bookere, de ved er til stede, og så skal der fejres lidt mere. Aftenen har været en lille sejr på vej mod drømmen om at spille på Roskilde Festival. Det første af mange, lange seje træk, som de godt ved, det kræver, hvis man skal være dét metalband, der skiller sig ud blandt hundredvis af andre talentfulde metalbands.

	Billy Boy in Poison forlader backstagelokalet og bevæger sig op mod Lille Vegas øverste etage, hvor Huldre er ved at færdiggøre deres koncert, og senere nedenunder igen, hvor Redwood Hill gør klar til spille den koncert, der målt på publikums begejstring ganske fortjent senere skal vise sig at sikre dem på en plads på den rigtige Copenhell festival til juni.

	Der er stadig mange mennesker, da Pet the Preacher slutter aftenen af med deres mere stilfærdige stonerrock, og stemningen er stadig god på Lille Vega.

	Hvis en enkelt istap på Lille Vegas facade havde snydt varmegraderne, er den nok bukket under nu. Hvis en enkelt skeptiker tvivler på energien i den danske metalscene, har han nok haft en god aften alligevel.

