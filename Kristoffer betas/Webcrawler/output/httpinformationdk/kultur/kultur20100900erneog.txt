Var 00'erne også røde i DR?
Det var ikke kun i de røde 70'ere, at DR vinklede til venstre, antyder dokumentarserien 'Jagten på de røde lejesvende', der begyndte søndag aften. I 00'erne var der blot en borgerlig regering med masser af mod på pression, siger forsker


 »70'erne var en politisk tid,« forsvarer mange af de anklagede journalister sig i Jagten på de røde lejesvende. Men det var ikke kun i 70'erne, at DR vinklede til venstre for objektiviteten, påpeger flere DR-kritikere i serien.
I tredje afsnit ser DR-journalisten Jacob Rosenkrands ikke alene på tilsyneladende venstresnoede eksempler fra 70'ernes DR, men trækker linjen helt op til i dag. Her fortvivler Søren Espersen (DF) over, at DF'ere kategorisk ikke er inviteret ind i hyggetalkshows, hvorimod oppositionspolitikere konstant quizzede med i Jarl Friis Mikkelsens AHA. Men værst er det dog med mellemøstkorrespondenten Ole Sippel. Han blev under Irak-krigen kraftigt kritiseret for at være ensporet i sin dækning, og ifølge Søren Espersen og daværende kulturminister Brian Mikkelsen (K) var Sippel alt for hård over for den danske deltagelse i invasionen af Irak. Men ikke nok med det, Ole Sippel var også PFLP-sympatisør, hedder det i programmet.
Undgik ordet terror
»Han har valgt side i den mellemøstlige konflikt,« lyder det fra Espersen om Sippel.
I retssagen mod den politiske støttegruppe Fighters+ Lovers, der støttede blandt andre PFLP (Folkefronten til Palæstinas Befrielse), i Mellemøsten og FARC i Colombia, blev Ole Sippel kaldt ind som ekspert. Her skulle han efter sigende have sympatiseret med forsvaret i stedet for at opretholde en nøgtern og neutral ekspertrolle. Tilmed afviste han angiveligt pure at kalde PFLP for en terrororganisation. I dokumentarfilmen sætter Jacob Rosenkrands spørgsmålstegn ved, om man kan være objektiv journalist, samtidig med at man forsvarer støtte til FARC og PFLP.
»Jeg har så vidt muligt forsøgt at undgå ordet terror i alt, hvad jeg har lavet for DR igennem de sidste 40 år. Jeg opfatter det som et belastet ord, der i mange eksempler mere dækker over følelser, propaganda og spin,« siger Ole Sippel til Jacob Rosenkrands i dokumentaren. Rosenkrands svarer: »Men de er jo på EU's terrorliste. Er det uberettiget?«. Ole Sippel trækker på det, men svarer så resolut.
»I den store historiske sammenhæng: Ja.« Ole Sippel understreger, at han jo heller ikke kalder Israel for en terrorstat.
Tilsyneladende har Sippel ved samme lejlighed proklameret, at PFLP fører en legitim modstandskamp.
»Det kan jeg ikke huske, jeg har sagt. Og bare fordi, der er en eller anden avis, der har skrevet det, behøver det ikke at være rigtigt,« forsvarer han sig og fortsætter:
»Hvis jeg har sagt legitim modstandskamp, hvilket jeg meget muligt har, så er det ikke en godkendelse af de midler PFLP bruger, altså terroren,« siger Ole Sippel.
Objektivt og neutralt
Medieforsker Henrik Søndergaard køber ikke præmissen for serien, godtager ikke seriens indhold som nogen form for dokumentation.
»Programmet får offentligheden til at tage det, at DR er rødt, for givet. Men der har hele tiden været en politisk interesse i at få diskuteret DR som et politisk venstreorienteret projekt. Hvis DR ikke dækkede verden, som den så ud fra et borgerligt politisk synspunkt, har der været en tendens til, at man mente, dækningen pr. definition var venstreorienteret og derved problematisk,« siger Henrik Søndergaard, der forsker på Institut for Medier, Erkendelse og Formidling på KU.
Han henviser til forskningsmaterialet om DR's nyhedsdækning, bogen Public service - i praksis og i fremtiden, hvor en gruppe forskere dokumenterer, at DR over en 10-årig periode har forholdt sig objektivt og neutralt til de journalistiske historier. Der er hverken en venstreorientering eller en højreorientering.
»I det store mediebillede, særligt den trykte presse, er der en svag borgerlig orientering. Og i den sammenhæng vil den objektive journalistik meget let komme til at fremstå til venstre for den trykte presse. Selv om den ikke er venstreorienteret, men derimod objektiv,« siger han.
Borgerlig kulturkamp
»Ole Sippel er ekstrem i sine udtryk ... Måske var det DR, der skulle privatiseres i stedet for TV2 ... Problemet ligger hos nyhedschefen Lisbeth Knudsen,« lyder udplukket fra en mail med daværende kulturminister Brian Mikkelsen som afsender. Efter regeringsskiftet i 2001 kommer der nye boller på suppen for DR. I Jagten på de røde lejesvende spørger journalisten politikerne, om ikke de gik for vidt i deres iver.
»Anders Fogh går over stregen,« lyder meldingen fra den tidligere statsministers presserådgiver, Michael Kristiansen, i forbindelse med dokumentaren Den hemmelige krig af Christoffer Guldbrandsen. Her gik Fogh til pressen og afviste anklagerne om danske soldaters udlevering af fanger til tortur. Tilmed såede han tvivl om DR's troværdighed og foreslog en undersøgelse af udsendelsen og institutionen.
I programmets tredje og sidste afsnit rejses der yderligere en kritik. Nu er det venstrepolitikeren Jens Rohde, der angiveligt har haft manipulerende kontakt til daværende nyhedschef Lisbeth Knudsen. Han skulle, ifølge Knudsens udsagn, ofte have kontaktet nyhedschefen på sms eller e-mail efter nyhedsudsendelser og rejst kritik af DR's måde at vinkle de regeringskritiske historier på.
Der er tale om pression, vurderer Henrik Søndergaard fra KU:
»Der foregik i 00'erne en pression fra politisk side. Men mit gæt ville være, at det er normalt for offentlige medier. Derfor behøver man ikke dramatisere situationen. Det farlige er jo kun, hvis organisationen bøjer sig for det. I denne situation er det svært at sige, hvor gode DR har været til at undgå at lade sig influere af pressionen. Lisbeth Knudsen og Christian Nissen har jo begge udtalt sig om det, men fremhæver de eksempler, hvor institutionen har været i stand til at modstå presset,« siger han.
 
Jens Nauntofte, der i søndagens udsendelse stilles til ansvar for 35 år gamle udtalelser, klagede i går til DR. Han overvejer også at indbringe sagen for Pressenævnet
Næste afsnit i serien bliver vist på søndag på DR2 kl. 21.50

