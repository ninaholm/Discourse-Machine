Øvig-bøger åbner for selvrefleksion på venstrefløjen
Forskningsbibliotekar Morten Thing fremhæver Peter Øvigs bøger om Blekingegadebanden frem for Bent Blüdnikows artikler i Weekendavisen som eksempel på, hvordan venstrefløjens historie kan behandles, så læserne bliver klogere
Blekingegadebanden udsprang oprindeligt af de samme sociale energier, som drev resten af venstrefløjens unge, dvs. primært vrede over det mægtige USA-s krig mod det fattige vietnamesiske folk. Det var i høj grad den konflikt, der fik tusinder af unge, ikke bare i Danmark, men i hele Vesteuropa til at demonstrere stadig voldsommere mod f.eks. USA-s brug af napalmbomber over vietnamesiske landsbyer.


 Retssagen mod Blekingegadebanden i starten af 1990'erne blev lidt af en øjenåbner ikke bare for mange socialister, men så sandelig også for højrefløjen i Danmark. Afdækningen af den kriminelle bandes aktiviteter, som dag for dag blev oprullet i retssalen og i medierne, ikke mindst her i Information, var medvirkende til, at en række skribenter med historikeren Bent Blüdnikow i spidsen indledte et felttog mod "Blekingegadebandens heppekor", som det blev formuleret. 
I artikel efter artikel i Weekendavisen langede bl.a. Blüdnikow ud efter 'heppekoret', som angiveligt bestod af en lang række personer, som havde - eller tidligere havde haft - tilknytning til det, der engang med en vis selvrespekt blev omtalt som 'den revolutionære del af venstrefløjen' - for lige at adskille sig fra alle de 'røvborgerlige' socialdemokrater og folkesocialister mm.
Ifølge forskningsbibliotekar på RUC, dr.phil. Morten Thing, der selv var aktiv på 'fløjen' som skribent bl.a. på bladet politisk revy, kunne venstrefløjen i starten af 1990'erne ellers have haft gavn af lidt selvrefleksion. 
Men på grund af den skingre tone, som Blüdnikow og de andre skribenter lancerede i deres artikler, fik kritikken dog mere karakter af en standret end et forsøg på at blive klogere, mener Thing. 
Dårlig og doven
"Desværre var opgørets førstemand en dårlig og doven historiker," skriver Thing således med direkte henvisning til Blüdnikow i en artikel i det netop udkomne nummer af tidsskriftet Social Kritik.
Over for Information uddyber Thing, hvorfor Øvigs to bøger om Blekingegadebanden, i modsætning til Blüdnikow-artiklerne, åbner for en indsigt i, hvad der for knap 40 år siden kunne få veluddannede danske unge til at blive så ensrettede, at de uden tøven gennemførte røverier, hvor de anvendte vold mod andre mennesker.
Især er det Øvigs brug af 'stemmen', hvor et tidligere medlem af bandens inderkreds forholder sig til f.eks. det element af vold, som indgik som fast element i røverierne, der begejstrer Thing: 
"Det er lidt af et scoop således at få et indblik i bandens tankegang," som Thing siger.
"Når man læser 'stemmen', går det jo op for en, at banden så at sige havde guddommeliggjort sig selv. De har åbenbart aldrig skænket det en tanke, at deres voldsomme røverier efterlod en stribe skæbner i kølvandet," siger Thing og uddyber:
"Jeg tænker her på f.eks. de bankassistenter og pengebils-chauffører, der i årevis havde traumer og angstanfald efter at være blevet overfaldet. I bandens selvopfattelse var de imidlertid højt hævet over den slags hverdagstrivialiteter, fordi aktionerne kunne afkorte vejen til det store forjættede mål."
Militarismen overvintrer
Thing roser Øvig for at beskrive, hvordan banden oprindeligt udsprang af de samme sociale energier, som drev resten af venstrefløjens unge, dvs. primært en vrede over det mægtige USA's krig mod det fattige vietnamesiske folk. Det var i høj grad det folkedrab, der fik tusinder af unge, ikke bare i Danmark, men i hele Vesteuropa til at demonstrere stadig voldsommere mod f.eks. USA's brug af napalmbomber over vietnamesiske landsbyer.
Hvor den revolutionære venstrefløj i starten af 1970'erne over en bred front opgav militante demonstrationer og protestformer for i stedet at begrave sig i årelange studier af Marx, Lenin eller Mao, så skete der imidlertid noget ganske andet for de få personer, der var medlemmer af Kommunistisk Arbejdskreds (KAK), som Blekingegadebanden dengang kaldte sig.
"Det lykkes for KAK's åndelige guru, Gotfred Appel, at få en gruppe unge mænd til lige som at forstene i en konstant form for 'militantisme', selv om militansen i øvrigt var på retur på venstrefløjen. Det er altsammen beskrevet meget dramatisk i Øvigs bøger, men essensen er, at i små grupper kan de psykologiske relationer mellem medlemmerne spille en meget stor rolle."
Thing henviser til, at da et af bandemedlemmerne trækker sig fra gruppen efter en række forgæves forsøg på at kidnappe den svenske rigmandssøn Rausing, så tror de øvrige medlemmer ikke et sekund på, at han vil afsløre dem.
Så mens den øvrige venstrefløj fra 1970-72 frem til midten af 1980'erne stort set forvitrede i indbyrdes teoretisering og ikke mindst rivalisering, så fortsatte Blekingegadebandens medlemmer sammenbidt og med et meget højt udadvendt aktivitetsniveau. Nu var fokus ikke længere rettet mod at arrangere demonstrationer mod Verdensbanken eller USA-imperialismen, men derimod på at fremskaffe så mange penge (og våben) som muligt, som derefter kunne afleveres til den palæstinensiske organisation PFLP.
- Hvad er det så, venstreorienterede læsere i dag kan lære af Øvigs bøger?
"De rummer en klar adresse til de dele af venstrefløjen, der ligesom Blekingegadebanden havde en klippefast tro på en særlig historisk metafysik, altså en tro på, at socialismen ville komme af sig selv. At der så at sige fandtes en indbygget vilje i historiens udvikling, en mening med det hele. Og den mening var selvfølgelig, at revolutionen ville bryde ud snart, og imens var vi som personer bare en slags reklame-ikoner for den her ophøjede mening," funderer Thing.
Det var netop denne opfattelse, der fik mange på venstrefløjen til at interessere sig for det politiske lederskab, f.eks. ved at bruge kræfter på at stifte det revolutionære kommunistiske parti, som så kunnne bruge tiden på at konkurrere med alle de andre lige så stålsatte partier. Som skolede marxister mente mange dengang at besidde en særlig ophøjet indsigt i historiens mening og udvikling.
"Troen på historiens mening har haft en enorm betydning især for den stalinistiske del af venstrefløjen. Men dybest set var det jo pis og papir og ikke ret meget andet. I dag kan man dårligt forestille sig, hvor mange kræfter der blev brugt på at udlægge og fortolke alt det galimatias, som f.eks. Mao sagde."
- Er det ikke alt sammen ret forældet i dag? 
"Nej, det kan man ikke sige. Vi mangler jo stadig at udvikle en moderne socialisme, der tager højde for, at ressourcerne her på kloden er begrænsede og ikke uendelige, sådan som Marx forestillede sig for 160 år siden."
Guddommeliggørelse
"Også i dag er det da en væsentlig diskussion, om venstrefløjen skal fungere som et korrektiv til Socialdemokratiet, således som SF gør - og ikke ét ondt ord om det - eller om man i stedet skal repræsentere noget helt nyt, nemlig et helt anderledes samfund, en helt anden måde at fordele samfundets værdier på."
- Og det ser du et behov for?
"Ja, hvis ikke opgøret med USA's verdenskapitalisme skal overlades til islamistiske kræfter, som i mine øjne udgør et 'forkert' oprør, fordi det udover det religiøse også er ikke-demokratisk og anti-moderne. Men der er behov for oprør og modstand. Derimod er det mindre væsentligt, om vi kalder det for socialisme."
"Præcis her sætter Øvig et nyt paradigme for, hvordan man kan udfolde en historisk beskrivelse. Man kan jo mærke gennem teksten, at Øvig som person har en vis forståelse for baggrunden for bandens handlinger - altså nødvendigheden af oprør og modstand - men at de metoder, som Blekingegadebanden så valgte, er ham inderligt imod. I al sin enkelthed viser bandens metoder jo, at de mente at have ret til at bruge vold mod andre mennesker, alene fordi de handlede ud fra, hvad de selv opfattede som meget ophøjede og ædle idealer. Og dét har bud også til venstreorienterede i vore dage."
Blüdnikows påstande
- Hvorfor er Øvigs bøger så bedre end Blüdnikows kritik?
"Meget kort kan man svare, at Øvig har været flittig, han har været nede i kilderne, han bygger på fakta og kan sit stof."
- Er det i modsætning til Blüdnikow?
"Ja, det mener jeg. Man skal jo huske, at Blüdnikow oprindelig er uddannet historiker, og derfor burde han være velbekendt med kildekritik. Men som jeg har skrevet, så er han doven og dårlig," svarer Thing.
Ifølge Thing baserer Blüdnikow sin kritik på to forudsætninger, som ikke står til diskussion: For det første, at det russiske og kinesiske samfund var socialisme, basta. For det andet, at dét mente hele galleriet af organisationer og bevægelser til venstre for SF tilbage i 1970'erne. 
"Hvis nogen på baggrund af deres personlige erfaringer fra venstrefløjen dengang så påstår, at sådan hang det ikke sammen, fordi der altså også var organisationer, der hverken støttede USSR eller Kina, så lyver de ifølge Blüdnikow. Blüdnikow gør nemlig det, at han går på citatjagt, indtil han finder ét citat, der 'beviser' hans to påstande, og så går det ellers derudad over stok og sten med fordrejninger, insinuationer og manipulationer," forklarer Thing.
Som eksempel på "Blüdnikows lemfældige omgang med sandheden" henviser Thing til en tre år gammel mail, som han for nylig har fået fingre i.
En meget vred herre
I maj 2004 sendte Blüdnikow en skriftlig protest i en mail til bl.a. radiodirektør i Danmarks Radio, Leif Lønsmann. Blüdnikow protesterede mod Things gentagne besøg i et bestemt radioprogram. Den vrede mail er citeret i sin helhed i Social Kritik, men lyder i uddrag:
"Jeg har forsøgt at gøre op, hvor mange gange Morten Thing i de sidste par år har været inde og og blive interviewet hos Birgitte Rahbek. Jeg har fået det til 18 gange. Tallet er behæftet med en vis usikkerhed, for jeg ved ikke om jeg har fået noteret samtlige interview. Af disse 18 gange har jeg personligt været angrebet med navns nævnelse seks gange (...) Hvis ikke radioledelsen meget snart giver mig et tilfredsstillende svar og retter op på skævheden, så vil jeg i den kommende uge kontakte bestyrelsen for Danmarks Radio og udbygge min klage," skriver Blüdnikow i mailen.
"Hvis vi ser helt bort fra den lidt herremandsagtige tone, som Blüdnikow anlægger, så bliver hans løse forhold til sandheden også tydeliggjort: I virkeligheden var jeg, hvad der let kan dokumenteres, gæst i alt fire gange i det radioprogram, og kun én gang nævnte jeg Blüdnikow," siger Thing.
"Blüdnikow tror, at fordi han er en del af højrefløjens magtelite, så kan han true sig adgang til radioen. Det er naivt af ham at tro, at man kan slippe af sted med sådan en svada."
- Men du var altså gæst i det radioprogram fire gange, mens Blüdnikow slet ikke var?
"Jamen, jeg arbejdede sammen med Rahbek om det radioprogram. Min baggrund for at være i studiet var de bøger om anti-kommunisme og antisemitisme, jeg havde skrevet."
- Hvorfor er det så vigtigt, hvad Blüdnikow mener?
"Min vurdering er, at Blüdnikow og andre af skribenterne i Weekendavisen, der deltog i opgøret med venstrefløjen, dybest set var ude i et helt andet ærinde, nemlig en selvopbygning af højrefløjen. Og dét projekt må siges at være lykkedes! Danske vælgere har ikke stemt så borgerligt siden før Første Verdenskrig."


