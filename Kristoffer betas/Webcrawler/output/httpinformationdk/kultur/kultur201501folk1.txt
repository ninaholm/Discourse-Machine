FOLK



 Rød Skræk
’Marxistisk blogger skal stå i spidsen for de græske finanser’, lyder overskriften på Jyllands-Postens artikel i går om den græske finansminister Yanis Varoufakis, der har kaldt EU’s sparepolitik for ’finansiel waterboarding’. Be afraid, be very afraid.
Das Kapital-jeans
Avisens overskrift bygger på en vurdering fra ’en analytiker’, samt at Varoufakis godt kan lide at ’klæde sig i skjorter og jeans i stærke farver, hvilket afspejler den måde, han taler på’. Marshall-hjælpen slog fejl: Grækenland staves nu på græsk ’Ellás’. Ε
Spil-geni
Jyllands-Posten overser dog en langt sjovere detalje om finansministeren. Varoufakis har tidligere arbejdet for computerspilfirmaet Valve, der står bag skydespil som Counter-Strike og Half-Life. For os, der var børn i 90’erne, er Valve en religion.
Autoriteter
Varoufakis har dog engang kaldt sig selv ’libertær marxist’ i opposition til stalinister og andre diktatur-socialismer. De libertære er anti-autoritære – og Friedman forbarme sig over den, der vover at sætte spørgsmålstegn ved EU’s sparepolitik!

