Største europæiske kunsttyveri nogensinde
Siden 2000 har der fundet otte internationale kunsttyverier i millionklassen sted. Kun i fire tilfælde er malerierne senere blevet fundet. Sent søndag skete det for niende gang. Tyve stak af fra et privat schweizisk museum med fire mesterværker


Søndagens kunsttyveri, hvor en Monet, en Degas, en van Gogh og en Cézanne i åbningstiden blev løftet ned fra væggen på et museum i Zürich, er det største nogensinde i Schweiz og formentlig det største i Europa, vurderer Peter Rüegger, der leder den politimæssige efterforskning. Tyvene, der var iført mørkt tøj og skimasker, spadserede ind på Stiftung Emile Bührle, en privat samling beliggende ved bredden af Zürichsøen, kort før lukketid. Der er tale om en af verdens største private samlinger af fransk impressionisme.Mens den ene af røverne sigtede med en pistol og berordrede besøgende og personale til at lægge sig på museets gulv, fjernede to andre mænd malerierne. Øjenvidner beretter, at røverne kørte bort i en hvid bil med åbent bagagerum, således at man havde udsigt til billederne.Politiet mener, at forbrydelsen har åbnet 'en ny dimension' inden for kunsttyverier, fordi malerierne blev fjernet i museets åbningstid, og fordi røverne var bevæbnede. På den anden side mener man ikke, at det var bestilt arbejde. Malerierne hører ikke til museets dyreste, Cézanne-billedet findes således i fire forskellige variationer, hvoraf de tre andre befinder sig i USA. Malerierne hang slet og ret på række, og man formoder, at det er derfor, tyvene har fjernet netop dem.Som en familieDe fire stjålne malerier er Claude Monets Valmuer nær Vetheuil fra 1879, Edgar Degas' Grev Lepic og hans døtre fra 1871, Vincent van Goghs Kastanje i blomstring fra 1890 og Paul Cézannes Dreng i rød vest, 1888. Deres samlede værdi anslås til 163 millioner dollar, omkring 840 millioner kroner. Politiet har udlovet en dusør på 100.000 schweizerfranc for oplysninger, det leder til sagens opklaring.Museets direktør, Lukas Gloor, tænkte dog ikke kun på de pekuniære tab."Det er en meget kedelig oplevelse," udtalte han, "for som museumsdirketør lever man dag ud og dag ind med malerierne, og man knytter sig til dem som til sin familie," betroede direktøren pressen.Umulige at sælgeTyveriet i Schweiz kommer i kølvandet på en række kunsttyverier i de senere år. Forrige uge blev to Picassomalerier til en værdi af 4,5 millioner dollar stjålet fra et schweizisk museum i Pfäffikon i nærheden af Zürich. I december 2007 forsvandt to andre Picassoer fra Kunstmuseet i Sao Paulo, og i februar 2007 gik det ud over endnu to Picassoer til en samlet værdi af 375 millioner kroner. Disse blev stjålet fra hans barnebarns hjem i Paris. Begge billeder blev dog fundet i august 2007. I august 2004 stjal bevæbnede røvere Edvard Munchs Skriget og Madonna fra Munch Museet i Oslo, men også disse to malerier er vendt tilbage, de blev fundet i august 2006. Af de i alt ni kunsttyverier, der har fundet sted siden 2000 er billederne senere kommet til veje i fire af tilfældene. Så selv om kunsteksperter vurderer, at det vil være umuligt at sælge de velkendte værker fra Stiftung Emile Bührle på markedet, er dette ingen garanti for, at værkerne atter dukker op.
