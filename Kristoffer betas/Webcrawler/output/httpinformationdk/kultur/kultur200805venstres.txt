Venstre slingrer i valsen
Først ville Venstre, så ville de ikke. Nu vil de igen fastholde det varme kulturpolitikske samarbejde med Kong Brian, og det overlader storbyernes små teatre og egnsteatrene til en lidelsesfuld skæbne


 Første akt: "Teatrets Dag" på Copenhagen Business School i midten af maj åbnes af Minister for Kulturen med en tragikomisk monolog. Armene slår ud, og smilet står flot. Aldrig har Kongerigets tilskud til egnsteatrene været så stort, 72,6 millioner kroner i 2008 - helt nøjagtig. Og aldrig har scenekunsten haft så gode vilkår i Danmark. 
I CBS's banksponsorerede auditorium anes en skepsis blandt repræsentanter fra dansk teaterliv, thi udsagnet stemmer skidt overens med virkeligheden for de små storbyteatre og egnsteatrene. Hele 35 egnsteatre er der nemlig i Danmark, og skal kommunerne dele statens bistand ligeligt, så mister kommunerne 12 procent i statsstøtte, når året går på hæld. 
Selv om Ministeren for Kultur lovpriser scenekunstens strålende tilstand, mener han dog, at en ny teaterlov kunne være en idé. Han lægger sommerhus og Tuborg til, hvis teaterparnasset tropper op. Salen smiler bevillingsivrige til Kongen, der hæver sværet og "glæder sig til at samarbejde".
Anden akt 
For åbent tæppe stormer Venstres kulturpolitiske ordfører, Troels Christensen, i denne uge ind på Folketingets scene. De egnsteatre, der skal genforhandle kontrakt med staten i 2008 bliver ramt af hele nedskæringen i budgetrammen. Det betyder, at de får 38 pct. eller mindre refunderet af staten. Foreningen for Egnsteatrenes beskyttelse, partiet Venstre, "kan ikke leve med, at statens refusionsprocent sættes smerteligt langt ned i visse kommuner fra næste år," siger Troels Christensen. Hans tro væbner Preben Rudiengaard opfører et lille regnestykke, der skildrer, hvordan Ministeren for Kulturens gode idé vil koste Esbjerg Kommune 10 millioner kroner om året, fordi Esbjerg skal genforhandle kontrakt indenfor budgetrammen i 2008. 
I samme åndedræt bedyrer rebellen, Troels Christensen, at Venstre vil "iværksætte en undersøgelse af økonomien i det danske teaterliv og herunder specielt egnsteatrenes økonomiske vilkår". Og han har fjenden med sig; sammen vil Venstre og Socialdemokraterne, SF og de adikale rejse sig i kampen for egnsteatrenes overlevelse. 
Tredje akt 
Alt er stille. Trevlerne flosser i det tidligere så stærke bånd mellem Venstre og Kong Brians konservative parti. Kun et beskedent, hvidt dokument forkynder, hvad der sker efter scenetæppets fald. "Venstre: Ingen slinger i valsen", begynder dokumentet, hvor kun to prikker viser, at det er sådan, de har det i Venstre. Venstres gruppeformand, Hans Christian Schmidt meddeler folket, at båndet mellem Venstre og Konservative består. Venstre ville jo aldrig gennemtvinge en samlet undersøgelse af økonomien i dansk teaterliv. Heller aldrig give flere penge til egnsteatrene. Aldrig. Det er en misforståelse. Venstre har et godt og tillidsfuldt samarbejde med Ministeren for Kultur. Derfor har Brian Mikkelsen indkaldt rebelske Venstreløver og andre ordførere til en lille snak om sværdslag for åbent tæppe. Her vil de tale sammen i fred og fordragelighed. Vi venter på fjerde akt.


