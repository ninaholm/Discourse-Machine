Vellykket generalprøve for Carlsen
Nordmanden lagde verdenstoeren på pinebænken i sidste runde
Skak


 
	Den eksklusive stormesterturnering i amerikanske Saint Louis endte med en klar førsteplads til den norske VM-udfordrer Magnus Carlsen, der dermed fik en vellykket generalprøve, inden han senere på året skal forsøge at vippe den indiske verdensmester Viswanathan Anand af tronen. Efter tre gevinster og tre remiser i de seks runder – der var kun fire deltagere, og de spillede dobbeltrunder – satte Carlsen en tyk streg under sin klasse med denne slutstilling: 1. Carlsen, Norge, 4,5 point. 2. Nakamura, USA, 3,5 p. 3. Aronian, Armenien, 2,5 p. 4. Kamsky, USA, 1,5 p.

	Carlsen øgede dermed sit ratingtal til 2.870. Det er hele 95 mere end Anand, og den 22-årige nordmand kommer derfor ikke udenom at påtage sig favoritværdigheden i VM-matchen, der spilles i Chennay (Madras) til november. I sidste runde demonstrerede Carlsen som hvid mod Aronian, nummer to på den aktuelle verdensrangliste, sin stærke psyke og formidable teknik, da han i en helt lige stilling valgte at afslå armenierens remistilbud:

	Se diagrammet.

	Aronian har netop spillet 38. – Kb7 og foreslog samtidig remis. Han har sikkert været ved at falde ned af stolen, da nordmanden afslog. Ikke blot fordi stillingen vitterlig er ret så lige, men remis ville sikre Carlsen en udelt førstepræmie og 70.000 dollar. Der var altså kun prestigen og et par ratingpoint at kæmpe for – samt det forhold, at Carlsen finder en næsten sadistisk ’moro’ (som man siger på norsk) i at lægge modstanderne på pinebænken i slige positioner. På brættet fulgte udviklede smerterne for sort sig således:

	39.T1a2 Ka7 40.Kg1 Kb6 41.Kf1 g6 42.Kg1 Kb7 43.Kf1 Kc8 44.Sf2 Td8 45.Sed3 Kb7 46.Ke2 Kb6 47.Ke3 Kb7 48.Sd1 Kc8 49.S1b2 Td6 50.Ta1! – Aronian er allerede ved at blive skubbet i havnen – Kd8 51.Sc4 Sxc4+ 52.bxc4 Tb8 53.c5 Td7 54.Txa6 b3 – panik før lukketid – 55.Txc6 bxc2 56.Se1 Ke7 57.Sxc2 Tb3+ 58.Ke2 Tb2 59.Tc1 Ta2 60.Ke3 Kf7 61.f4 Kf6 62.fxe5+ Kxe5 63.Se1 Ta3+ 64.Kf2 Td2+ 65.Kf1 Td7 66.Sf3+ Kf4 67.Txe6 g5 68.hxg5 Kg3 69.Tf6 Ta2 70.Se5 ...

	Og endelig opgav Aronian. Som skuespilleren Peter Schrøder for nogle årtier siden udtrykte det i nogle populære TV-sketcher: »Det er fan’me uhyggeligt, du!«.

