Fløjte
Om forårets lys og klassiske klange


 Ud for postgården i Købmagergade kan man høre solsorten fløjte, ganske opmuntrende, hvis man ikke vidste, at den gentager sig året rundt, den er forloren - som så mange andre glæder. Fra Andersen véd vi, at den kunstige fugl i længden ikke står mål med den naturlige, strengt taget en selvmorderisk påstand, da digteren ikke bestilte andet end at rejse og bedrive kunst. Det var nu naturligt for ham.
Jeg var på vej til en anden fløjtekunst, som skal udføres i Sankt Petri Kirke kort derfra onsdag klokken 17, hvor der er gratis koncert, som sædvanlig arrangeret af Det Kongelige Danske Musikkonservatorium og Wonderful Copenhagen, udført af avancerede elever. I god tid er der næsten fuldt besat i det næsten ekstremt nøgne kirkerum, protestantisk og hvid som bare pokker, en klingende kalktavshed isprængt sagte mumlen mellem yngre og især aldrende ægtefæller, som studerer programmet. Fransk barok. Fire concerter og et rislende nattergalespil af Couperin for solofløjte fra bagerst i kirkerummet, hvorfra lyden også er bedre end oppe fra koret, der byder på lovlig megen efterklang. De fem kvindelige fløjtenister håndterer deres blokfløjter i skiftende besætning, akkompagneret af to mandlige tangentspillere, også med gamle instrumenter, En livsalig piften i uendelige forsiringer mod de hvide hvælvingers ophøjede ro. 
Gennem det klare glas i de høje gotiske ruder ses et træ, som anelsesfuldt iklædes ude i foråret foran en gavl af konsistoriebygningen overfor og det rødgule hoteltårn, der før var trappe i Dallevalle. En skyfri dag er det, ligesom der er højt til himlen i den ganske verdslige musik, som bl.a. Boismortier (1691-1755) lavede den. De blev ikke så gamle dengang. Jeg foretager diskret lidt hovedregning oven i musikmatematikken. 64 år til ham. Couperin fik 65 år, mens Monteclair klarede 70. Vi er flere herinde, skønner jeg, som er heldigere. Jeg ser en solstribe falde ind bagfra mod en ældre gentleman inde på bænkeraderne. Den rammer hans højre, meget velproportionerede øre og gennemlyser det. Det skinner lyserødt, så fyldt af vellyd som det er i sin illuminerede lytten vendt mod de fem træblæsere, hvis fingre med ubegribelig finesse fordelen luftstrømmen i stor klangskønhed. Musikerne takker for applausen, endnu lidt uøvede i den fælles bukken, en taktart, som ikke falder dem lige så selvfølgelig let.
En fyraftenkoncert som ren foræring. Folk forlader kirken uden hast. Lyset hænger endnu stærkt i Nørregade og over Frue Plads, hvor musikkens efterklang står som figurationer i luften. Alle går som med lysende ører i efterklange af gamle Couperin.
med et
som en fløjte
glæden
Sådan står der på sidste side i Ivan Malinowskis Poetomatic (1965). Bare tre linjer med dobbeltafstand til den sidste som en klangpause i den høje luft. Bogen har form som et minialbum, en kalender at bladre i. Rød som hotellet derhenne. Et mentalt vademecum. Han blev 63 år.


