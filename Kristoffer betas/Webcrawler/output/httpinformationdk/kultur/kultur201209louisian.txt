Louisiana ABC og billedpraksis
I en ny bog om udvalgte værker fra Louisianas faste samling skriver Poul Erik Tøjner sig pædagogisk ind på billedernes ydre og indre fremtræden


 Opringning til museumsdirektør Poul Erik Tøjner i Humlebæk:
– Du skriver i forordet til ’Louisiana ABC’, at dit første intense møde med kunst var Edvard Munchs litografi af Eva Mudocci. Du var 12-13 år. Kan du fremmane, hvordan det så ud?
»Det var et portræt af en kvinde, jeg dengang syntes var ufattelig smuk. Og så havde hun en sekskantet broche på brystet. Men jeg var ubetinget mere interesseret i kvinden end i brochen. Kunst har altid en realistisk side, handler om noget ... «
– Eller forestiller noget ...
» ... selv om meget moderne kunst ikke forestiller noget!«
– Den tykke bog er ikke en kronologisk kanon, men 66 essays alfabetisk ordnet efter kunstnernavn ...
» ... og den hedder ’Louisiana ABC’, med genklang af noget belærende. Den er elementært tænkt og formidler noget af det, jeg selv oplever. Uden for mange skindemokratiske forhindringer. Alle følelser er tilladt på museet.«
– Du antyder for eksempel om Henry Moores skulpturer og Lucio Fontanas knivsnit i lærredet noget i retning af, at man indimellem godt kan gribe sig selv i en vis træthed eller træghed over for deres nærmest mytiske æstetik ...
» ... men at de er en del af historien og kan anskues forskelligt til forskellig tid. Og at Fontana også har lavet keramik, som vi ikke har i samlingen!«
– Alligevel bliver man altid fascineret af Fontanas gennembrudte lærreder. De har en metafysisk dimension, ligesom Paul Gernes striber eller andre lige så tilsyneladende elementære værker på museet. Kan den oplevelse rummes i en ABC?
»Helt tæt på værkerne kommer man aldrig. Men man kan prøve at sætte ord på, og teksterne er båret af fascination.«
– Du kan alt i alt godt lyde som en regederlig kulturradikal.
»Er det et problem?«
– Ikke for mig!
»Jamen, jeg vil gerne udvikle både sensibilitet og historisk sans. For at blive klar over, hvad et billede er. Forhåbentlig med smittende begejstring. Jeg er meget optaget af, at vi lærer at tænke over kunstnerisk billedpraksis, når vi nu overalt er omgivet af billeder!«
 
’Louisiana ABC’ udkommer i dag på Gyldendal. 416 s. 399 kr.

