Historien lever i nordisk litteratur
Der tegner sig tre tydelige tendenser i de værker, der er nomineret til årets Nordisk Råds Litteraturpris. Den vigtigste er, at det enkelte menneske forstås på baggrund af den store historie, men også de øde samfund og det hårde landskab spiller en vigtig rolle sammen med den indadvendte, eksistentielle samtale med sig selv. Her et signalement af det nordiske anno 2013


13 værker, 5,9 kg eller 3677 sider. Uden overspring eller lette genveje, men side for side igennem alle de nominerede værker til årets Nordisk Råds Litteraturpris. En fysisk præstation, jo, men så bliver man også meget klogere på, hvad der er en særlig nordisk kultur lige nu. At læse på den måde er et tværsnit i den nordiske litteratur. Værkerne, der er nøje udvalgt af de enkelte landes litteraturkomiteer, er indlejret i de nationale kulturer og litteraturer, samtidig med, at de er præget af andre værker og peger ud mod andre verdener. Læsningen af de 13 nominerede værker er én lang bekræftelse af, at litteraturen har godt fat i, hvad det vil sige at være menneske, og at den kan levere billeder og fortolkninger af en kompleks virkelighed; kritisk, undersøgende og uden klare svar.HistorienÉn stærk tendens står tydeligt frem i årets nomineringer, nemlig at det enkelte menneske forstås på baggrund af den store historie; som en skæbne for den enkelte eller som et afsæt for i litterær form at udfolde en kritisk vinkel på et stykke historie. Og det sammenholdt med en gigantisk fortælleenergi og -lyst. Det historiske kommer til udtryk på så vidt forskellig måder, at det er en bekræftelse af litteraturens styrke og anden måde at fortolke og bearbejde virkeligheden på.Men altså, et fællestræk i den nordiske litteratur lige nu er, at der ikke grubles så meget eller kigges indad i det enkelte menneske, som at mennesket ses som resultat af langt større historiske kræfter. Og på den baggrund formuleres en bredere samfundskritik af de mere ubevidste ideologiske kræfter i et samfund, af kolonihistorie, krige, civilisatorisk udvikling og totalitære styreformer. Den forståelse af historien gælder syv, med lidt god vilje ni, af de 13 nominerede værker.Man ser det eksempelvis i Kim Leines’ romanProfeterne i Evighedsfjorden, hvor han minder os om, at Danmark har en problematisk fortid som kolonimagt og viser den danske kolonisering som et aldeles forrykt projekt. Ligesom han gennem sin hovedperson Morten Falcks lange rejse i det udstrakte danske rige i slutningen af 1700-tallet i en betagende prosa får skildret umuligheden af for den enkelte helt at finde hjem og finde den store frihed; dertil er mennesket alt for udsat.Eller man kan se det i svenske Johannes Anyurus romanEn storm kom fra paradiset. Forfatterens far stammer fra Uganda og ender i Sverige, og sønnen har i en smuk og stærk roman genskabt farens eksiltragedie. Romanen former sig som en slags odyssé gennem 1970’ernes Afrika med stammekonflikter, statskup, guerillafraktioner, vold og tortur som hverdag. Forfatteren viser, hvordan den historie også pludselig kan blive del af en svensk virkelighed, hvordan vores syn på hjemlandet ændres i mødet med mennesker, som har rødder helt andre steder og i andre erfaringer. Og så har romanen historien i sig selv som tema, den fortsatte histories terror og katastrofe, som igen og igen river det enkelte menneske med sig ind i nye tider, sådan som det fremgår af bogens titel, der rummer en vigtig reference til den tyske historiefilosof Walter Benjamin og hans begreb om ’historiens engel’. Måske er Anyurus roman en af de stærkeste eksilberetninger, vi har fået og et vigtigt skridt for Norden ud af den globale uskyldstilstand.Slægten og familiens byrdeDen store historie spiller også hovedrollen i to andre romaner, hvor den højtråbende skrøne er formen. Færøske Jóanes Nielsens romanBrahmadellerneer en uregerlig og charmerende roman om to færøske slægter gennem 250 år. Der optræder et mylder af personer, og beretningen skifter hele tiden fokus, men holder dog fast i at følge forfaldet af de to slægter, Brahmadellerne og Tvibur. Hvis romanen har et budskab, er det, at slægten er det, man ikke kan gøre sig fri af, en forbandelse og byrde, som den enkelte hverken magter at løfte eller gøre sig fri af.Eller tag islandske Hallgrímur Helgasons lige så højtråbende og groteske romanKvinden ved 1.000 grader, hvor historien skildres gennem hovedpersonen Herbjörk Maria Björnsson, som Helgason gør til centrum for en vild historie, der springer i tid og bevæger sig frit mellem Island, Danmark og Tyskland i det 20. århundrede og til sidst også i Sydamerika. Det særlige er, at Helgason gør en delvist fiktiv person med sår på sjæl og krop til et afgørende vidne for (delvis nyfortolkning af) den europæiske historie i det 20. århundrede. Det er kontroversielt, og det rejser spørgsmålet om, hvor grænserne går for historie og fiktion. Og det provokerer historieskrivningen i mere end én forstand, sådan som den efterfølgende diskussion af bogen også vidner om.Man kan også nævne norske Ole Robert Sundes romanKrigen var min families historie. 650 siders krævende prosa, hvor jeget, der har tydelige selvbiografiske træk med Sunde, ses på baggrund af familiens historie. Bedstefaren kæmpede i skyttegravene under Første Verdenskrig, moren overlevede blitzkrigen i London under Anden Verdenskrig og faren deltog i invasionen i Normandiet, så krigen er et konstant mellemværende i familien. Romanen handler dog ikke så meget om selve krigen, men mere om fortælleren og hans far. Forfatteren giver plads til en verden af observationer, minder, selvransagelse og erkendelser, og det sker i en fortættet prosa med uendelige digressioner, hvor det, der egentlig var i fokus, langsomt forsvinder til fordel for noget andet. Historien bliver mere en ramme, der brydes med digterisk kraft.Eller finske Rosa Liksom, der i romanenKupé nr. 6bruger togkupeen som ramme for at bevæge sig på tværs af det sovjetiske rige i midten af 1980’erne og skildre et Sovjetunionen i forfald, dets absurde virkelighed, korruption, mangel på fødevarer og krigen i Afghanistan, sådan som det ser ud fra en helt almindelig russisk arbejders synsvinkel.UdpostenDen anden stærke tendens i årets nomineringer er en konstant i den nordiske litteratur, nemlig skildringen af det lille samfund og landskabet omkring. Den globale verden spiller ikke rigtig nogen rolle, og ofte er der tale om udsatte steder på grund af barsk natur.Lad os tage udgangspunkt i finske Ulla-Lena Lundbergs roman Is. Hun er både nomineret med den roman af Finland og Åland, selv om hun har frabedt sig at være ålænding. På mange måder er det en traditionel fortælling, meget nordisk i sin muntre-melankolske grundstemning. Den unge præst Petter Kummel kommer lige efter Anden Verdenskrig med sin familie til det lille skærgårdssamfund Örarne, der har forbillede i den ålandske øgruppe Kökar. Det hele begynder med håb. Alle beboerne er til stede på havnen for at hilse den nye præst velkommen, og han skal også vise sig at blive det nye naturlige centrum i det lille samfund. I en hypnotisk suggestiv prosa fremmanes en følelsesverden, der er en blanding af Astrid Lindgren og Ingmar Bergman, som er en slags metafor for det hjem, som Finland har råbt på efter krigen. Som et billede på den enhed og idyl i det lille samfund er biblens ord for præsten ikke længere blot metaforer, men virker ind i det daglige liv – og livet på Örarne bliver i sig selv et bibelsk landskab. Men herfra vender det, og den katastrofe, der raffineret har været antydet undervejs, indtræder. Præsten går under isen og omkommer; og herefter er intet, som det var.Romanen er typisk i sin skildring af det lille samfund. Eksempelvis siger klokkeren på et tidspunkt: »Kyrken ska vara en klippa och sig lik, vi tycker inte om all världens förändringar. Det finns det tillräckligt av i samhället uanför.« Nok er nordiske miljøer i litteraturen ofte en yderliggende udpost, men samtidig er alt til stede her. Det viser årets bøger også. De samme længsler, drømme og begær som i de største metropoler. På den måde bliver udposten pludselig også forbundet med en større verden. Det kosmiske viser sig også i det mest lokale.Den samme følelseskoncentration gælder også islandske Gudmundur Andri Thorssons forrygendeValeyri-valsen. Bogen er en novellekrans bestående af 16 noveller, der hver især udspiller sig i samme tidsrum en eftermiddag i en lille fiskerby. De enkelte noveller krydser hinanden på mangfoldig vis og udgør tilsammen en enhed, der er byens historie eller sum af beretninger. Her får vi alle små problemer, skænderier og hemmeligheder og små sære historier. Det kan ikke være mere lokalt, og så har det alligevel almen gyldighed. Det lille samfund er nok lukket om sig selv, men det forbinder sig også med resten af verden.Landskabet spiller også en altafgørende rolle i Rosa LiksomsKupé nr. 6, hvor det udstrakte russiske landskab, som toget kører igennem, konstituerer fortællingen og skaber dens vekslen mellem monotoni og fornyelse. Eller for den sags skyld danske Josefine Klougarts romanÉn af os sover, hvor landskabet eksplicit er afgørende for den lavmælte fortælling om et kærlighedsforhold, der bliver forbi. Det handler om at miste, sorg, barndomshjem, og det gør det i en meditativ prosa, der kredser om landskabet som tabserfaring.Og det er umuligt at se bort fra de stærke landskabsskildringer og lugten af Færøerne i Jóanes NielsensBrahmadellerne. Eller i samiske Sollaug Sárgons digtsamlingGå opp gjengrodd sti, hvor læseren mindes om vores forfædres arv og naturfolkets levevis. Digtene giver et billede af et samfund, som vi synes at komme længere og længere væk fra. Også fraværet af noget oprindeligt, et landskab i harmoni med den enkelte, spiller en vigtig rolle i grønlandske Mariane Petersens digtsamlingStorfangernes efterkommere.Det tunge NordenEn lidt mindre, men stadig vigtig tendens i årets bøger er trangen til det indadvendte og spekulative-absurdistiske. Det er også en nordisk konstant.Den er til stede i flere af de nominerede bøger, men dog stærkest i Lars NorénsFilosofins natt. I sin form kan bogen ligne lyrik med brudte verselinjer, men er mere prosa og fremsagt som en lang kværnende monolog. En person tænker og taler sig gennem natten, forsøger at skrælle alt overflødigt væk for at komme ned til rædslen og angsten og for at nærme sig eksistensens helt grundlæggende spørgsmål. Man skal selv være i humør til denne sjælerejse, for ellers efterlades man helt kold over for denne kværn af ord.Lidt det samme gælder Ole Robert Sundes uendelige sprogkværn iKrigen var min families historie, hvor der dvæles længe ved sanseindtrykkene, indtil alle små nuancer og mærkværdigheder er blevet afluret. Historien flytter ind i sproget og sprogets uendelige nuancer, så man taber et overordnet perspektiv.I den lettere afdeling af indadvendt spekulation har vi norske Nils-Øivind Haagensens digtsamlingGod morgen og god natt. Her handler det om skrøbeligheden af et kærlighedsforhold og alle de forskellige lette og alvorlige betragtninger på vej dertil, men det handler også om at skifte mellem trivielle situationer til fundamentale spørgsmål om tro og tvivl.Den indadvendte, melankolske ’krængen sig selv ud’-prosa er mørk og nordisk, men sjovt nok har den sin stærkeste modsætning i den letfodede, højtråbende historiske skrøne og dens berejste verdensborgere i de historisk anlagte romaner. Det kan virke som et paradoks, men i virkeligheden er det den modsætning, der lige nu bedst samler, hvad det vil sige at være nordisk. Kontrastfuld som den er.
