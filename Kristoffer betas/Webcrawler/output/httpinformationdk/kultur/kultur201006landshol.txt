Landshold i en limbo
Det er et dansk mandskab i et uafsluttet generationsskifte, der tørner ud mod Holland i eftermiddag. Morten Olsen bør fremskynde fornyelsesprocessen og bænke den udtjente anfører Jon Dahl Tomasson
Landstræner Morten Olsen gav
 i går instrukser til sine spillere ved den sidste træning i Johannesburg inden den første VM-kamp mod Holland i dag. Et af de store spørgsmål er, om landstræneren er villig til at indlede fornyelses-processen allerede i dag


 Hvis man skal sige noget som helst positivt om landsholdets forberedelser til VM - og ikke mindst de mistrøstige optaktskampe - så må det være, at de har sænket forventningerne til det lavest tænkelige niveau. Nu må det stå klart for alle, at vi har et mandskab, der i realiteten ikke har noget at gøre ved verdensmesterskaberne; et faktum, der sådan set blev illustreret allerede under kvalifikationskampene, hvor vi - uden på et eneste tidspunkt at spille overbevisende fodbold - vandt puljen i kraft af to snydeheldige udebanesejre over Sverige og Portugal.
Og nu er vi altså i Sydafrika. Med et hold, der i sin sammensætning er ude af balance, og som lider under akutte problemer i offensiven.
Hvis vi kigger på balanceproblemerne først, så viser alle erfaringer, at de mest succesfulde slutrundedeltagere traditionelt er dem, der råder over en stamme af spillere i deres fineste fodboldalder, altså mellem 25 og 30 år; et kriterium som Danmark i den grad ikke lever op til. Et kig på spillertruppen afslører således, at den groft sagt er brækket over i to forskellige grupper: De unge talenter, der er i starten af tyverne eller endnu yngre - herunder Nicklas Bendtner, Simon Kjær, Christian Eriksen og Thomas Enevoldsen - samt veteranerne på mere end 30 år i skikkelse af Thomas Sørensen, Martin Jørgensen, Jesper Grønkjær, Dennis Rommedahl, Jon Dahl Tomasson. Blandt de spillere, som man med en vis ret kan betegne som bærende kræfter på det danske 'National Elf', ligger kun to i den optimale aldersgruppe, nemlig Daniel Agger og Christian Poulsen. Hvilket tegner billedet af en trup, der i realiteten står midt i et uafsluttet generationsskifte, hvor landstræneren gradvist forsøger at sluse yngre kræfter ind på holdet, men endnu ikke er nået i mål med processen.
Intet sted ses dette mere tydeligt end i angrebet, der - fraset Bendtner - bæres oppe af folk, som virker mere eller mindre udbrændte efter et langt liv i landsholdstrøjen. Al kreativitet og spilleglæde er forsvundet fra vores offensive spil. Og nærmest tragisk er det at følge anføreren, som er i gang med en nedtur, der efterhånden minder om en fodboldmæssig deroute for åbent tæppe.
Jon Dahl på bænken
Jon Dahl Tomasson har ikke scoret for det danske landshold i en turneringskamp to et halvt år, og der er ikke noget, der tyder på, at det nogensinde kommer til at ske igen. Tværtimod. Feyenoord-angriberens præstationer for de rød-hvide bliver mere og mere pinagtige, rent ud sagt. Og Morten Olsen bør afslutte dette uværdige forløb én gang for alle ved at tage anførerbindet fra Tomasson og bænke ham til fordel for Mikkel Beckmann, der - sine åbenlyse begrænsninger til trods - dog bidrager med frisk energi, spilforståelse og en vis målfarlighed i feltet.
I øvrigt vil det ikke være første gang, at Olsen giver sin anfører øksen under en VM-slutrunde. Det samme skete under VM i Japan og Sydkorea i 2002, hvor den daværende kaptajn, Jan Heintze, blev sat af efter opgøret mod Senegal og aldrig siden fik spilleminutter i den rød-hvide trøje.
Ikke plads til de gamle
Samme handlekraft vil blive påskønnet fra Morten Olsens side denne gang, for hvis Danmark skal have chancen for at få succes under denne slutrunde, må landstræneren demonstrere, at der ikke uddeles fribilletter til startopstillingen på det danske landshold. Og han må have modet til at bænke alle - også dem, der har tjent ham godt og loyalt gennem hans efterhånden mange år som landstræner.
»Manchester United is a bus that waits for no man,« lyder Alex Fergusons berømte - og hjerteløse - beskrivelse af behovet for at skille sig af med gamle spillere, når de ikke længere er i stand til at klare sig på holdet. Disse ord bør Olsen skrive sig bag øret - og så i øvrigt satse på den søjle af spillere, der kan føre landsholdet videre efter VM, og som fra forsvaret og fremefter består af Thomas Sørensen, Daniel Agger, Simon Kjær, Christian Poulsen, Thomas Kahlenberg og Nicklas Bendtner (hvis han altså bliver klar).
I disse navne - og gerne suppleret med det 18-årige stortalent Christian Eriksen som fast mand inden længe - har vi en fremtidssikret stamme af spillere med perspektiver i. Og al sportslig logik tilsiger, at det også bør være dem, der skal bære nationalmandskabet i denne slutrunde.
Om de vil have styrken til at løfte de rød-hvide frem til et tilfredsstillende resultat - hvilket i første omgang vil sige den andenplads i puljen, der giver adgang til play-off kampene - er dog tvivlsomt eftersom de fleste af dem enten er på vej tilbage fra skadespauser (Bendtner, Kjær og Sørensen) eller kommer fra mere eller mindre mislykkede sæsoner med deres klubhold (Poulsen, Agger og Kahlenberg.) Deres kampform må i bedste fald betegnes som rusten, og håbet må klynge sig til, at de er i stand til at spille sig i form i løbet af turneringen.
Dansk defensiv
De får dog en rigtig koldstarter, når de - sammen med resten af holdet - i eftermiddag skal op imod en af forhåndsfavoritterne til at vinde hele baduljen i skikkelse af Holland; et mandskab, der på stort set alle pladser er stærkere besat end vores eget, og som oven i købet kender Olsens fløjbaserede 4-3-3 spillestil til hudløshed fra sin hjemlige liga. Vi har altså hverken det generelle styrkeforhold eller overraskelsesmomentet på vores side og må som udgangspunkt håbe på, at vi kan få fedtet det ene point hjem i et opgør, hvor hollænderne - som det er traditionen i åbningskampe - formentlig vil spille ud fra forsigtighedsprincippet og være påpasselige med at satse alt for meget. I hvert fald skal vi undgå, at vores målscore bliver skudt totalt i smadder, for dén kan vi meget vel få brug for i dysten med Cameroun om at erobre andenpladsen i puljen.
Vi vil derfor nok se et dansk landshold, der står dybere på banen og lægger mere vægt på defensiven, end det er normalt for Olsens tropper. Hovedparten af boldbesiddelsen vil formentlig på forhånd blive afstået til hollænderne i bytte for håbet om, at vi kan give dem kontrakniven en enkelt gang i løbet af kampen. Og så må vi i øvrigt krydse fingre for, at heldet, dommeren, varmen og den uberegnelige VM-bold - samt hjemmepublikummet med alle deres ulidelige vuvuzelahorn - vil være på vores side.
Hvorom alting er: Klokken halv to i eftermiddag begynder VM for alvor for indbyggerne på disse breddegrader, og trods alle de triste overvejelser og forhåndsanalyser må det være tilladt at udbryde et enkelt:
Kom så Danmark!

