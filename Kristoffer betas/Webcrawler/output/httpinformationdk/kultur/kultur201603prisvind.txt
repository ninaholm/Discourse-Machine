Prisvindere



 Eneboer på vulkanøen
Thomas Rydahl udgav sin debutroman Eremitten til strålende anmeldelser i 2014. Den lidt fordrukne dansker, Erhard Joergensen, bor for sig selv på vulkanøen Fuerteventura, men da politiet finder et dødt spædbarn i en papkasse på en strand, bliver han genstand for opmærksomhed, for i bunden af kassen er der danske aviser. Thomas Rydahl har tidligere vundet Bogforums Debutantpris og Harald Mogensen-prisen for sin debut. På krimimessen modtager han officielt den skandinaviske krimipris Glasnøglen 2015.
’Eremitten’. Thomas Rydahl. Er udkommet på forlaget Bindslev
Terrorisme og overvågning
Finn Halfdan modtager i år Debutantdiplomet fra Det Danske Kriminalakademi for debutromanen Et nødvendigt offer. Hovedpersonen Elliot Boye er journalist og kommer på sporet af en gammel sag om to flyttemænd, der i sin tid blev anholdt for terrorisme på forkert grundlag. Politiet forsøger at skjule detaljer om sagen, og en af flyttemændene viser sig at være forsvundet. Da Elliot begynder at undersøge tingene, finder han ud af, at efterretningstjenesten holder øje med ham.
’Et nødvendigt offer’. Finn Halfdan. Er udkommet på People’sPress
Stockholmsk nervepille
Svenske Christopher Carlssons Den usynlige mand fra Salem vandt prisen for årets bedste kriminalroman i Sverige i 2013. Det er første bog i en serie om politikommissær Leo Junker – en ung mand på nervepiller, der både har krise på sin arbejdsplads og på hjemmefronten. Trods stort talent bliver han suspenderet fra sit job efter at være kommet til at skyde en kollega, og derhjemme slås han med problemer i forholdet til sin kæreste Sam, Stockholms bedste tatovør, efter at de har mistet deres ufødte søn.
’Den usynlige mand fra Salem’. Christopher Carlsson. Er udkommet på People’sPress
Brutal campingvognidyl
Norske Karin Fossum har vundet adskillige norske priser for sine kriminalromaner, og i 2015 modtog hun den prestigefyldte norske krimipris Riverton-prisen for Helvedesilden, som Gyldendal nu udgiver på dansk. Usunde mor og søn-forhold er temaet i bogen, hvor vi følger to enlige mødre og deres sønner. Den ene mor, Bonnie, og hendes søn Simon bliver fundet myrdet i en campingvogn, men hvilken forbindelse har den anden mor, Mass, og hendes søn Eddie til de myrdede?
’Helvedesilden’. Karin Fossum. Udkommer på Gyldendal 7. april

