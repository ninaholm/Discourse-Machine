Venstre vil have del i arbejderhistorien
De borgerlige partier har samme ret til fortællingen om arbejderbevægelsen som venstrefløjen. Det mener Venstres kulturordfører, som kalder Arbejdermuseets plakatudstilling grotesk, fordi den ikke indeholder borgerlige plakater


 Arbejdermuseets plakatudstilling Et råb fra muren – 100 års politiske plakater vækker forargelse i den borgerlige lejr og prikker til debatten om armslængdeprincippet, altså tanken om, at politikere støtter, men ikke styrer kulturen.
Venstres kulturordfører, Michael Aastrup Jensen, kritiserer Arbejdermuseets aktuelle plakatudstilling, fordi den kun viser venstrefløjens valgplakater.
»Situationen er den, at vi har et arbejdermuseum, som modtager otte millioner kroner i statsstøtte, men udelukkende viser venstrefløjens plakater. Jeg kunne forstå, hvis der var tale om et privat museum i LO’s baggård, men vi taler om et museum, der er forpligtet til at forholde sig neutralt, men som aktivt har fravalgt borgerlige plakater,« siger Michael Aastrup Jensen.
Arbejdermuseets direktør, Louise Karlskov Skyggebjerg, kalder kritikken fuldstændig fejlagtig. Hun mener, det er helt naturligt, at de udstillede plakater kommer fra venstrefløjen, fordi venstrefløjen historisk set har stærke bånd til fagbevægelsen.
Hun mener, at Michael Aastrup har misforstået udstillingens pointe. For udstillingen er ikke bare en gennemgang af valgplakater. Det er en meget bredere fortælling om arbejderhistorien.
»Ligesom andre specialmuseer forholder sig til deres ansvarsområder, forholder vi os objektivt og professionelt til vores. Man kunne stille et parallelt spørgsmål til Rosenborg. Hvorfor udstiller I kun hovedbeklædninger, der har sidder på hovedet af de kongelige? Det er der selvfølgelig en logisk forklaring på,« siger Louise Karlskov Skyggebjerg.
Et arbejderparti
Men fortællingen om arbejderkulturen er ikke forbeholdt venstrefløjen i dansk politik, mener Michael Aastrup Jensen. Han påpeger, at de borgerlige partier også har en vigtig andel i arbejdernes historie.
»Hvis du stopper en god arbejder på gaden og spørger, hvad han stemmer, kan han ligeså godt stemme på Venstre som på Socialdemokraterne. Alle meningsmålinger viser, at Venstre er det største eller næststørste arbejderparti i Danmark. Ved at fravælge borgerlige plakater fastholder Arbejdermuseet den gamle stereotype forestilling om, at det kun er venstrefløjen, der er arbejderpartier,« siger Michael Aastrup Jensen
»Vi kan da godt diskutere, hvem der er det nye arbejderparti, men det har bare ikke ret meget med en historisk udstilling at gøre,« siger Louise Karlskov Skyggebjerg, som kalder kritikken misforstået.
Ifølge museumsloven har museer pligt til at formidle deres egne samlinger, og samtlige udstillingens plakater er hentet fra museets eget arkiv, hvori mere end 10.000 politiske plakater fra venstrefløjen findes.
»Vi har ikke bevidst sagt, at vi vil hænge venstrefløjsplakater op, men vi har villet vise publikum, hvad det er for en samling, vi gemmer på. Vi er et arbejdermuseum og har siden 1909 været arkiv for venstrefløjens plakater. Derfor er det dem, vi udstiller. Vi kunne godt have inddraget borgerlige plakater, men så skulle de have en pointe i forhold til at fortælle om arbejderkultur. En valgplakat med et ansigt fra Venstre ville ikke i sig selv gøre en forskel,« siger Louise Klarskov Skyggebjerg.
Hun mener, debatten viser, at Venstres kulturordfører ser stort på armslængdeprincippet, som siger, at politikere skal støtte kulturen, men ikke styre den.
Grotesk
Men armslængdeprincippet er en dårlig undskyldning for ikke at diskutere kulturpolitikkens rammer, mener Michael Aastrup Jensen.
»Det er grotesk, at hun trækker det kort, for jeg vil ikke gå ind og diktere, hvilke plakater man skal bruge. Jeg kritiserer, at Arbejdermuseet har fravalgt halvdelen af det politiske spektrum. Arbejderne har været og er stadig repræsenteret i den borgerlige lejr. Jeg synes, det er sørgeligt, hvis arbejdermuseets direktør ignorerer det,« siger han.
Men Louise Karlskov Skyggebjerg køber ikke argumentet:
»Den her kritik er skudt så meget ved siden af. Vi skal fortælle arbejderkultur, og kan Michael Aastrup Jensen pege på en eneste venstreplakat, som fortæller arbejderkulturhistorie, så modtager vi den meget gerne til vores samling,« siger hun.
Ingen historie
Information har givet opfordringen videre og bedt Michael Aastrup Jensen om at finde de borgerlige plakater frem, han synes mangler på Arbejdermuseets udstilling. De kan ses her på opslaget.
Men Michael Aastrup Jensens plakater bidrager ikke til fortællingen om arbejderbevægelsen, mener Dino Knudsen, som er historiker og forfatter til bogen Amerikaniseringen af den danske fagbevægelse.
Han mener, det fremgår meget tydeligt af Arbejdermuseets udstilling, at der er tale om en plakatudstilling om arbejderbevægelsen, og den historie fortælles bedst gennem plakater fra fagbevægelsens politiske støtter på venstrefløjen.
»Historisk set har Venstre været i opposition til hovedstrømningerne i arbejderbevægelsen. Da Fogh blev genvalgt i 2005, proklamerede han, at der ikke længere var nogen arbejderklasse. Derfor er det spøjst, at partiet i dag kalder sig et arbejderparti og vil være med i en udstilling om arbejderbevægelsen,« siger Dino Knudsen.
Han mener kun, de borgerlige plakater burde være inddraget i udstillingen, hvis Arbejdermuseet havde ønsket at fortælle om arbejderbevægelsens modpol.
»Der er givetvis nogle arbejdere, der har stemt borgerligt under klassesamfundet. Men de borgerlige har stort set ingen historie at bidrage med til fortællingen om arbejderbevægelsen,« siger Dino Knudsen.
 
Plakatudstillingen ’Et råb fra muren – 100 års politiske plakater’ kan ses på Arbejdermuseet indtil den 28. maj 2012.

