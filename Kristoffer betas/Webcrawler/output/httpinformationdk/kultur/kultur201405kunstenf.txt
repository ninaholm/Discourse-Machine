Kunsten at forfalske kunst
Forfalskere af store kunstners værker viser sig ofte at være talentfulde kunstnere med store ambitioner, der tager en smutvej til berømmelse og rigdom. Det viser en udstilling i USA med fem berømte forfalskere
 
	Eric Hebborns ’Standing Young Man Leaning on a Plinth’ blev oprindeligt tilskrevet Jean-Antoine Watteau.


 
	Det var en for kunstfalskneren Eric Hebborn typisk aften i hans lille lejlighed i Roms Trastevere-kvarter i januar 1996. Han havde inviteret venner til middag, og i løbet af aftenen fik han som sædvanligt rigeligt med vin at drikke.

	»Da vi gik sent på aftenen, var Hebborn plørefuld,« erindrer Robert Graham, som i den periode var Rom-korrespondent for The Financial Times.

	Hvad der skete i de næste 48 timer, er forblevet et mysterium. I kunstverdenen er det en udbredt opfattelse, at den britiske mesterforfalsker blev myrdet, da han tidligt lørdag morgen i stærkt beruset tilstand gik ud på gaden, der løber langs Tiberen.

	»Det formodes, at enten en kunsthandler eller indehaveren af tegninger udført af Hebborn og tilskrevet italienske mestre myrdede ham for at tage hævn. Det var nemlig kun et par dage efter udgivelsen af den italienske oversættelse af en selvbiografi, hvori Hebborn tilstod at have solgt sine tegninger på falske forudsætninger,« fortæller Colette Loll.

	Loll driver et privat rådgivningsfirma, Art Fraud Insights, nær Washington, D.C.

	»Selv om det er kriminelt at forfalske kunstværker i Italien, havde han undgået at blive retsforfulgt. Mange af dem, der havde købt hans forfalskninger, mente uden tvivl, at han fortjente sin skæbne. I hvert fald blev sagen hurtigt lukket af politiet.«

	Denne version af Eric Hebborns død bliver gentaget på en aktuel vandreudstilling, som Colette Loll er kurator for. Udstillingens titel er Intent to Deceive (Hensigten er at bedrage).

	På udstillingen i D’Amour-museet i Springfield, Massachusetts kan man se værker af Hebborn og fire andre af det 20. århundredes bedste forfalskere – hollænderen Hans van Meegeren (Vermeer), ungareren Elmyr de Hory (Picasso, Matisse, Modigliani), briten John Myatt (Chagall, Monet) og amerikaneren Mark Landis (Picasso, Signac).

	Passede til Watteaus stil

	Der vises kun et par værker af Hebborn.

	»Han skal have lavet over 1.000 tegninger inspireret af de gamle mestre, men de fleste er i privat eje og meget svære at låne,« fortæller Colette Loll.

	En af dem er en tegning af en ung mand, der står og læner sig op ad en sokkel. Værket blev ved sin tilblivelse i 1970’erne tilskrevet den franske rokoko-kunstner Watteau.

	»Hebborns fremragende tegnekunst passede fantastisk til at kopiere Watteaus stil,« hedder det i en hosstående tekst. »Begge mænd begyndte deres karriere som lovende kunstnere og vandt den prestigebetonede pris Prix de Rome, endskønt det var med 200 års mellemrum.«

	Hebborn adskiller sig på flere punkter fra de fire andre kunstforfalskere, fortæller den britiske journalist Robert Graham, der kendte Hebborn godt og ejer en tegning, som forfalskeren forgæves prøvede at udføre efter Michelangelos The Rape of Ganymede. Originalen var for længst gået tabt.

	»Eric kopierede aldrig de gamle mestre. I stedet studerede han dem så nøje, at han f.eks. var i stand til at gætte den hastighed, hvormed de tegnede en streg. Papiret havde han revet ud af gamle bøger. Tegningerne blev aldrig signeret.«

	»Hos kunsthandlerne fremviste han tegningerne og bad dem finde ud af, hvilken mester der kunne have lavet det ikke-signerede værk. Han nød at bedrage dem. Derved kunne han få bekræftelse for, at han kendte mestrene bedre end eksperterne. På den måde afslørede han kunstmarkedet for, hvad det er,« siger Robert Graham.

	Hebborn fortalte engang den britiske journalist, at den eneste mester, han ikke kunne imitere, var den tyske renæssancekunstner Dürer.

	At efterligne den store italienske kunstner Piranesi, der også tilbragte mange år i Rom, var derfor ikke nogen speciel stor udfordring for den talentfulde Hebborn.

	Kobberstiksamlingen snydt

	I 1970 rekvirerede Kobberstiksamlingen på Statens Museum for Kunst i København en tegning, Fantasi over en antik romersk havn, tilskrevet Piranesi, fra den britiske kunsthandler Kalman. Det var en gave fra Carlsberg Fondet.

	Indtil for nylig – 44 år efter erhvervelsen – holdt mange kunsteksperter, herunder Kobberstiksamlingens specialist i italienske tegninger, Chris Fischer, fast i værkets ægthed. Det til trods for, at Hebborn for 20 år siden påstod at være ophavsmand til Piranesi-tegningen.

	»En udfordring bestod i, at Hebborn ikke kunne bevise, at han vitterlig havde udført tegningen,« fortæller Kasper Monrad, overinspektør på Statens Museum for Kunst.

	For Monrad kom afgørende argumenter mod Piranesi frem, da tegningen blev vist på udstillingen Falskt & äkta på Nationalmuseum i Stockholm i 2004.

	»En sammenligning med en ægte tegning afslørede flere logiske brister,« husker Monrad.

	Men først efter en nylig international konference har museet besluttet at tilskrive tegningen nu afdøde Eric Hebborn. Den vil derfor ikke være med i det kommende katalog over samlingens venetianske tegninger.

	Et ægte forfalsket maleri

	Colette Lolls vandreudstilling er ikke den første til at fremvise forfalsket kunst. National Gallery i London og museer i Detroit og Minneapolis har tidligere haft udstillinger om samme emne. Men denne adskiller sig ved at gå i dybden med, hvad der drev de fem til at imitere fortidens og nutidens store kunstnere.

	To af dem – amerikaneren Mark Landis og briten John Myatt – lever stadig.

	»Myatt afsonede en fængselsstraf på fire måneder. Nu lever han af at sælge sine falsknerier. Den eneste forskel er, at han underskriver en Matisse med sit eget navn, hvilket han kalder et ægte forfalsket maleri,« fortæller Heather Haskell, direktør for D’Amour Museum of Fine Arts i Springfield.

	»Det er kun kriminelt at kopiere, hvis man signerer med et andet navn. Hvis man signerer med sit eget navn, svarer det til at plagiere et produkt, som man jo gør hver dag inden for designverdenen.«

	Myatt har deltaget i flere udstillinger og er for tiden efterspurgt i kunstgallerier. Nogle af de udstillede og solgte værker er hans egne.

	Undtagelserne

	Mark Landis er den eneste blandt de fem forfalskere, som tilsyneladende ikke har haft ambitioner om at berige sig ved salg af malerier, der foregiver at være malet af Picasso, Monet, etc.

	I et nyligt portræt i magasinet The New Yorker beskrives han som en ener med en patologisk trang til at blive anerkendt som kunstner. Inden han blev afsløret, rejste Landis rundt i USA under falsk identitet (nogle gange iført en præstekjole) og donerede sine forfalskninger til museer.

	»Fælles for de fire andre mesterforfalskere er ambitionen at blive en stor kunstner, blive berømt og tjene styrtende med penge. Når de så kommer til erkendelsen af, at det ikke er muligt, skifter de personlighed og bilder sig selv ind, at de er den kunstner, de kopierer så fremragende,« siger Julia Courtney, kurator for moderne kunst på D’Amour-museet.

	»De begynder at leve en opulent tilværelse. De bliver grådige.«

	I nogle situationer kan skillelinjen mellem kunst og falskneri være uklar.

	»Hebborn var i mange tilfælde inspireret af de gamle mestre, men han skabte selv tegningen. Det adskiller sig ikke meget fra praksis i mestrenes atelierer, hvor deres elever arbejdede efter samme princip. I den forstand fremstår Hebborn som kunstner,« påpeger Courtney.

	Det er måske i det perspektiv, man skal forstå interessen for mesterforfalskernes liv og levned. Værkerne, de efterlader, fascinerer offentligheden.

	»Der hersker en mystik omkring deres værker. Markedet sætter en pris på dem. Folk kommer for at se og forstå. Men formålet er ikke at forherlige dem,« siger Courtney.

	Deres liv får som regel en dramatisk afslutning. Både hollænderen Hans van Meegeren og ungareren Elmyr de Hory begik selvmord. Ikke overraskende omgærdes Hebborns død mere end nogen af de andres med mystik.

	I levende live skal han have været en fascinerende person. Han var også en tragisk skikkelse. Efter alt at dømme omkom han ganske enkelt ved en ulykke på gaden neden for sin lejlighed i Rom.

	»Jeg fik fortalt, at han var vaklet ud på gaden i fordrukken tilstand og formentlig blev ramt af en forbikørende bil eller scooter. Han lignede en forhutlet vagabond og blev derfor ignoreret af forbipasserende, indtil der blev ringet efter en ambulance. Det gik ikke op for lægerne, inden det var for sent, at han var kvæstet,« fortæller Robert Graham.

	Jagten på det autentiske

	Eric Hebborn er en af de forfalskere, der er sværest at afsløre. Ud over at være et kolossalt talent var han uddannet konservator, hvilket betød, han var ekstremt god til at skjule alle spor.

	Men spørgsmålet er, om han med vor tids avancerede teknologi ville være blevet afsløret hurtigere.

	»Kunstkenderen mister betydning til fordel for videnskabelige fremskridt, der kan benyttes til en objektiv berigtigelse af ophavsmanden. Min udstilling viser klart, at en connaisseurs blik er subjektivt. De tager ofte fejl,« fremhæver Colette Loll.

	Trods det vil mesterforfalskere formentlig fortsætte med deres skumle aktiviteter. De kan sælge deres plagiater til kunsthandlere og gallerier i et marked, hvor priserne på kunst er gået helt over gevind, og efterspørgslen fra de hovedrige samlere ingen ende tager.

	Faktisk var det først i forbindelse med fremkomsten af et lukrativt kunstmarked i slutningen af 1800-tallet at kopiering af kunst blev kaldt falskneri og kriminaliseret, fortæller Loll. I århundreder forinden – helt tilbage til antikken – var det en fuldstændig legitim og udbredt praksis at kopiere f.eks. statuer og lade sig inspirere af andres billeder.

	»I gamle dage var autenticitet ikke så vigtig som i dag, hvor værdien af et værk knyttes til individet, øjeblikket og omstændighederne for værkets undfangelse,« siger Loll.

	Ud over kunstkøbernes ubændige behov for autentiske værker kan forfalskere drage fordel af et marked, der ikke reguleres af myndigheder i særlig høj grad, og som er næsten fuldstændig uigennemsigtigt. Eksempelvis er det ikke pålagt sælgere at identificere sig over for købere.

	»Vi overlader kontrollen med markedet til aktører, som i kraft af deres egne egoistiske interesser ikke ønsker at kontrollere det. Det giver desværre plads til alle mulige former for bedrageri. I New York har vi en skandale om ugen,« siger Colette Loll.

’Intent to Deceive’ åbner den 23. maj i Sarasota, Florida og fortsætter til Canton, Ohio og slutter næste vinter i Oklahoma City

