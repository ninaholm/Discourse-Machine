'Jeg betragter ikke ulykker'
'Cool og barok, konceptuel og smertehjemsøgt udforskning af identitet og mening i et eksplicit kvindeligt univers' regi,' skrev Politikens anmelder om Maja Magdalena Swiderskas nye roman 'The Border Breaking Bunch'
Anmelderroste Maja Magdalena Swiderska kan ikke huske sine største fejl. Eller vil ikke.

- Hvad er dit mest udtalte karaktertræk?Det må være forsøg på at slå hul på selvhøjtideligheden - min egen og andres - på en lidt distanceret, måske overraskende og forsigtig facon.Alvor og fjol forenet. Derudover evigt analyserende og detaljebemærkende.- Hvad er din yndlingsbeskæftigelse?At lade mig overraske og undre og fornøje. At få nye og anderledes perspektiver på liv og væren, på gøren og laden. At prøve at forstå andres handlinger, selv om man ikke kan (og det sidste er så ikke en del af yndlingsbeskæftigelsen, men mere en drivkraft og et frustrationselement i det)- Hvad er din seneste anskaffelse?Et sindrigt system, håbede jeg det var, bestående af et lagen og noget afdækningstape, som skulle bruges til at klistre fast foran vinduet og afskærme mig selv og resten af mit soveværelse fra de håndværkere, der starter med at bevæge sig rundt udenfor på stilladser ganske, ganske tidligt.Dog glider arrangementet langsomt ned i løbet af natten og ender med at hænge i en enkelt tapestrimmel for slutteligt at falde ned.- Dine helte og heltinder i det virkelige liv?Dem, der går egne veje og tror på, de nok skal finde den ene eller anden vej, eller bliver væk i vejvirvaret undervejs - ad små stengrusede stier eller sejlende i søer eller vildfarende mellem vejskilte. Men de holder fast i troen og skridtene.- Hvad har været dit mest kontroversielle valg i livet?Er stadig vælgende og håber at træffe nogle af dem - de kontroversielle, altså.- Hvornår føler du dig mest misforstået?Jeg prøver at dække mig ind i dobbelt- og flertydigheder. Men misforståelser kan da være sjove. Pludselig befinder man sig i en samtale om noget, man ikke anede man talte om.- Hvad er din største bedrift?At beslutte og fortsætte. At opdyrke den gode blanding af utålmodighed og stædighed.- Dine største fejl?En mindre en af slagsen har været, at det, for mange år siden, ikke lykkedes at kombinere svaret fra foregående spørgsmål i forbindelse med køretimer - så det manglende kørekort nu virkelig mangler og i den grad besværliggør en køretur tværs gennem USA. En større er måske ikke at kunne komme på de største lige her og nu. Eller ikke ville.- Din drøm om lykken?Kendte jeg den, ville jeg gå i stå. Helt og aldeles og statisk stampende.- Din sindsstemning netop nu?Rundtos-navigerende i mediefarvande i håb om at holde orden på bag- og styrbord. Og en hel del roligere og mere udsovet end for en måned siden, hvor jeg ikke havde fået bogen i hånden.- Hvilken dyd er den vigtigste?Ærlighed, åbenhed, nysgerrighed.- Hvilket kunstværk (bog, film, teater, maleri, etc.) har haft størst betydning for dig?Den bog, jeg af en eller anden grund har læst flest gange, både som barn og som voksen, er Ole Lund Kirkegaards Frode - og alle de andre rødder. Så det må være den, der har haft mest kontinuerlig betydning.- Hvad betragter du som din største ulykke?Jeg betragter helst slet ikke ulykker. Ikke for længe ad gangen, i hvert fald.- Dit motto?Mit motto er under stadig udvikling, så i stedet stjæler jeg en vens, når det føles nødvendigt. Og hans er: Det skal nok gå.Poesibogen stiller hver uge en ny person en række faste spørgsmål
