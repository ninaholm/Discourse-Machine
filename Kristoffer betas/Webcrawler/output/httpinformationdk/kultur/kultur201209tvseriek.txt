’En tv-serie kan ændre verden’
I morgen begynder Aaron Sorkins nye tv-serie, ’The Newsroom’, på dansk tv, og Information har i den anledning talt med den ene af seriens chefproducenter, Alan Poul, der kalder Sorkins værker fabler, der nok har en morale, men primært skal underholde
Emily Mortimer og Jeff Daniels i ’The Newsroom’.


 En tv-serie kan ændre verden. Det mener den amerikanske producent og instruktør Alan Poul. Man skal blot ikke have som udgangspunkt, at man vil forandre verden, fordi så »virker det aldrig«.
Poul er en af chefproducenterne på den beundrede tv-serie-skaber Aaron Sorkins The Newsroom, hvis første sæson lige er slut i USA, og som fra i morgen kan opleves på den danske betalingskanal C More. Serien foregår på en kabelnyhedsstation a la CNN og handler om en flok idealistiske tv-journalister, der anført af nyhedsværten Will McAvoy (Jeff Daniels) beslutter sig for at gøre op med de amerikanske tv-stationers overfladiske, sensationshungrende nyhedsdækning og på trods af lidt for kommercielt tænkende chefer sætte deres egen kritiske dagsorden.
Først afsnit begynder med, at Will til en politisk debat på et universitet får en mindre mental nedsmeltning – ligesom Peter Finch i Sidney Lumet og Paddy Chayefskys berømte mediesatire Network (1976), Chayefsky er et af Sorkins idoler – og råt for usødet fortæller publikum, at USA ikke længere er så fantastisk et land, men at det kunne det blive igen.
Det er derfor, jeg spørger Alan Poul, om han mener, at tv-serier kan forandre verden.
»Jeg tror bestemt på, at man kan ændre verden med tv, men ikke ved bevidst at forsøge at gøre det,« siger han.
»Man ændrer verden ved at udtrykke sig, og man må erkende, at man ikke har kontrol over, hvad der sker, når man laver noget og viser det for andre mennesker. Hvis det er det dybeste og mest sande udtryk for, hvad man vil sige, er der altid en chance for, at det vil møde og vække genklang hos og påvirke andre mennesker.«
Risikabelt og rigtigt
Det er naturligvis alt for tidligt at sige, om The Newsroom kan inspirere sine seere på samme måde som en anden af Aaron Sorkins tv-serier, den populære The West Wing (1999-2006), der foregår i Det Hvide Hus og faktisk gav mange unge amerikanere lyst til at beskæftige sig med politik.
I modsætning til The West Wing, som handler om en fiktiv præsident og tager udgangspunkt i fiktive personer og begivenheder, lægger The Newsroom sig tæt op ad virkeligheden, og det har vakt en vis opsigt.
I løbet af de første 10 afsnit beskæftiger den sig nemlig med alt fra det store BP-olieudslip i Den Mexicanske Golf, den højreorienterede Tea Party-bevægelse og de stenrige og magtfulde Koch-brødre, der blandt andet støtter den yderste højrefløj i USA. Det er et valg, der giver serien aktualitet og nerve, men som også kan være farligt, fordi virkeligheden kan overhale den indenom.
»Alternativet er at skabe fiktive nyheder, og det havde Aaron det ikke godt med,« siger Alan Poul.
»Han gjorde det lidt på West Wing, men at sige, at sultan Ali Rashir fra Vestarabien er blevet myrdet ... det er dumt. I det mindste forsøger vi at se på begivenheder, der har en følelsesmæssig betydning for seerne, ikke bare for at genopleve dem, men for at omarbejde dem en smule. Nogle gange er vi faktuelt korrekte, men følelsesmæssigt viser vi begivenheder i et bestemt lys, som vi f.eks. gør med Gabrielle Giffords-hændelsen (amerikansk politiker, der blev skudt og annonceret død af flere nyhedskanaler, selv om hun overlevede, red.).«
Hård kritik
Det handler om at stille spørgsmål og præsentere seerne for alternativer, forklarer Alan Poul, ikke om at prædike og sige, at sådan burde det have været.
»Vi siger ikke, at ’I skulle have gjort sådan.’ Vi ved godt, at vi er i besiddelse af mere viden, end folk havde på det pågældende tidspunkt. Når man befinder sig midt i begivenhedernes centrum, er det svært at tage beslutninger. Men tanken om at kunne gå tilbage med mere viden og sige, ’ville det ikke have været fantastisk, hvis det var blevet håndteret på denne måde?’«
Modtagelsen af The Newsroom har været blandet i USA: Seerne kan godt lide serien, men de hårde ord, den er blevet mødt med af nogle kritikere, har overrasket Alan Poul, Aaron Sorkin og kabel-tv-netværket HBO, der finansierer.
»Vi vidste, at højrefløjen og Fox News ikke ville kunne lide serien. Vi vidste, at den ville provokere en smule, men det niveau af brutalitet ... hvad har vi gjort?« siger Alan Poul og ser næsten såret ud.
Urealistisk og unuanceret er to af de ord, der oftest er gået igen i de mest kritiske anmeldelser, og som ikke mindst har været rettet mod de personer, Sorkin befolker serien med, og som – ligesom personerne hans andre tv-serier – er mere idealistiske, klogere og veltalende end alle os andre.
»Aaron gør folk bedre, end de fleste af os er i vores daglige liv, giver dem bagklogskab, gør dem i stand til at sige de mest fantastiske sætninger uden at tænke over det. Jeg prøver ikke at sammenligne ham med nogen andre, men det gjorde George Bernard Shaw også og mange andre store dramatikere. Det er en tradition. Mange har sagt, at ’ingen taler sådan i virkeligheden’. Nej, selvfølgelig taler ingen sådan. Det er drama. ’Folk taler ikke sådan på en tv-nyhedsredaktion’. Vi laver ikke en dokumentarserie. Der er heller ikke så mange, der taler ligesom Hamlet.«
Moralske fabler
Alan Poul sammenligner Aaron Sorkins tv-serier med fabler, fordi det er »historier med klare moralske linjer og som regel et eller andet, man kan blive klogere af«.
Men, understreger han samtidig, i modsætning til The Newsroom’s Will McAvoy er hverken Sorkin eller Poul selv, der har instrueret flere afsnit af serien, på et korstog.
»Gennem første sæson har Will sagt, ’jeg er på en mission for at civilisere.’ Det er Will, og sætningen er sjov, og de andre gør grin med ham på grund af den,« siger Alan Poul.
»Vi griber det satirisk og ironisk an, og Will er indimellem en klovn. Det er overraskende, så mange mennesker – kritikere og bloggere – der antager, at det er Aaron, der taler, når Will taler, og at Aaron er på den samme mission. Nej, Aaron er ikke på en mission. Hans vigtigste opgave er at underholde folk, og det er det for os alle.«
Alan Poul har brugt megen tid på at tænke over, hvorfor kritikken af The Newsroom har været så hård, og Poul tror, at det skyldes flere ting: At serien handler om journalister, der har adgang til medierne; at folk ikke kan skelne mellem en fabel, et drama og virkeligheden; at det er noget personligt i forhold til Aaron Sorkin, ikke mindst fordi der er så store forventninger knyttet til alt, hvad han laver.
Kritikken har dog ikke fået Aaron Sorkin eller Alan Poul til at lave noget om, og HBO, der altså betaler gildet, bakker dem op.
 
’The Newsroom’ vises på C More Series hver søndag kl. 20

