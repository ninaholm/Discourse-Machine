Kunsten at køre statsmænd
Den irske chauffør gav gode råd om at fragte Gorbatjov, Reagan og Thatcher rundt i Dublin
Brian McGuire begyndte som taxichauffør i Dublin, men kom siden til som chauffør for det irske udenrigsministrium at køre med politikere som Ronald Reagan og Margaret Thatcher.


 Brian McGuire er der til tiden, da den udsendte ankommer til Dublin. Det er en æressag, når man har arbejdet for det irske udenrigsministerium i 31 år som chauffør for alverdens statsledere - og os andre, der er inviteret til mindre ting.
I dag er han pensionist - han er lige fyldt 67 - "men jeg springer stadig til, når der ikke er andre - eller hvis nogen har fri."
"Oprindeligt var jeg bare almindelig taxichauffør, men så var der en annonce om at blive chauffør for udenrigsministeriet - eller Roinn Gnóthaí Eachtracha som det hedder på gælisk," fortæller og tilbyder at stave det svære gæliske navn.
"I begyndelsen kørte jeg med almindelige ministre, men så begyndte jeg at køre med Charles Haughey. Han var premierminister her i Irland, og han lærte mig, hvordan man skal omgås store mænd," fortæller Brian.
Og dem har han mødt en del af.
"Jo, de har været her alle sammen. Gorbatjov, Ronald Reagan, Margaret Thatcher - og ham den lille fyr fra Danmark." 'Den lille fyr fra Danmark', viser sig at være Poul Schlüter.
"Han var meget hyggelig, han snakkede om fodbold og sport og den slags," fortæller Brian McGuire.
Tiltrækkende Thatcher
At være chauffør for verdens statsmænd kræver finesse og fingerspidsfornemmelse; takt og tone - airs and graces som det hedder på engelsk.
"Jeg har altid forsøgt at lære at sige 'goddag, tak of farvel' på de forskellige sprog. Det giver en følelse af professionalisme," siger han.
"Gorbatjov blev meget forbavset, da jeg sagde - Zdravstvuite - (goddag på russisk, red.) til ham, da han var på besøg heroppe i forbindelse med, at han blev æresborger i 2002." 
"Desværre kunne jeg ikke sige andet på russisk, så han pludrede, mens jeg sagde bare da og njet - altså ja og nej - fordi jeg ikke vidste, hvad jeg eller skulle gøre," fortæller Brian McGuire.
"Margaret Thatcher var meget anderledes, end jeg havde troet. Hun var mindre i virkeligheden, og hun sparkede sine højhælede sko af, så snart hun kom ind i bilen. Jeg ved, det lyder lidt underligt, men hun var faktisk sød - og tiltrækkende - altså på sin egen måde," fortæller Brian McGuire. 
Han rødmer lidt - og bliver lidt små tavs.
Jeg fortæller, at jeg har mødt Sarah Palin - den tidligere vice-præsident kandidat. Men det imponerer ikke Brian McGuire.
"Ja, og jeg har kørt Ronald Reagan fra lufthavnen til Dublin Castle i 1984." 
Det kan jeg ikke slå, men til gengæld har jeg nu haft den samme chauffør som Reagan, Gorbatjov og Thatcher. Og det er vel også noget!


