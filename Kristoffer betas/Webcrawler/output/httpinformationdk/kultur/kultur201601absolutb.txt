David Bowie var en absolut begynder til det sidste
David Bowie er død. Sådan burde det ikke være, og det er ikke til at forstå. Arbejdet med at komme overens med det vil tage tid. Informations musikredaktør tager hul på den sørgeligste af alle opgaver
Gennem de seks årtier, Davod Bowie var aktiv musiker, formåede han at opfinde såvel som absorbere genrer og inspirere horder af musikere, helt herop i nutiden


 Det her er det sørgeligste, jeg kan forestille mig, nogensinde at skulle foretage mig i mit professionelle liv: At skrive David Bowies nekrolog.
Det er kommet som et sort lyn fra en klar himmel. Mandag den 11. januar blev det annonceret, at den engelske sanger, sangskriver, producer og skuespiller var bukket under efter 18 måneders kamp mod kræften. Død den 10. januar, to dage efter sin 69-års fødselsdag.
Det er Bowie, som er død. Og det er ikke til at forstå. På en eller anden realitetsfornægtende måde havde jeg – og sikkert utallige andre – forestillet mig, at han skulle være her for altid. På trods af at hans evige ungdom længe har været en tyndslidt kliché om et ikon, der tydeligvis var blevet ældre. Allerede i 2004 viste han sig at være i besiddelse af et helt almindeligt hjerte, som kunne få problemer og trænge til at blive opereret. Det kom som et chok dengang, at Bowie var dødelig. At Bowie nu er død er grundvoldsrystende.
Hans liv var en perfekt disciplineret uro, næsten ufattelig i omfang og kvalitet. Gennem de seks årtier, han var aktiv musiker, formåede David Bowie at opfinde såvel som absorbere genrer og inspirere horder af musikere, helt herop i nutiden. Han hentede ideer fra kunst, teater, film, mode, litteratur og formulerede dem både som avantgardistiske ekskursioner og uafrystelige popsange. Han tog os om ånden og tilbød os flugt fra banaliteterne og hverdagen. Og han tog os ved hånden gennem et enormt følelsesspektrum, der changerede gennem alle de stilarter, han frygtløst kastede sig over: Ambient, jazz, electronica, drum’n’bass, glam rock, proto-new wave, (plastic) soul, blues, triphop, industrial, rock, funk og synthpop.
Afgørende livsledsager
Vi kendte ham ikke. Men vi kender og elsker hans kunstneriske væsen, hans grænseløse vision. Hans værk er for mange – og for mig – en helt afgørende livsledsager. Og dén lykke, der er i, at den bagvedliggende skaber er tilstede her i dennesidigheden, den er nu revet fra os. Følelsen af at dette væsen stadig levede i – og observerede – samme dimension som os, dét gav ro. Ikke længere.
Det er Bowie, som er død. Og det er helt forkert. Flere generationer af musikelskere græder i dag over deres personlige ejerskab over Bowie, dét som Bowie lyste ind i dem. Os. Dig. Mig. Dén betydning skabt af en singulær kunstner kan ingen tage fra os, heller ikke døden. Det pivåbne fortolkningsrum i hans sange efterlader os i dag med et kæmpe tomrum i brystet.
Det er som om, at der ikke er noget, der kan fylde det op lige i dag, hvor jeg ikke kan finde ud af at lytte til andet end David Bowie. Selvom det på ingen måde virker smertestillende.
Queer-ikon i årtier
Han så ofte nyt lys i et væld af samarbejdspartnere, om det så var Brian Eno, Robert Fripp, Queen, John Lennon, Tony Visconti, Mick Ronson, Iggy Pop, Carlos Alomar, Stevie Ray Vaughn, Nile Rodgers, A Guy Called Gerald eller – på hans sidste album – jazzsaxofonisten Donny McCaslin. Og han var et gavmildt menneske, der gav fantastiske sange til andre: »All The Young Dudes« til Mott The Hoople. »Nite Flights« til Scott Walker, »Lust For Life,« »China Girl« og »Nightclubbing« til Iggy Pop (som medkomponist). Når han var bedst, var han en genial sangskriver, en klanglig eventyrer, en visionær producer og en sublimt majestætisk skælvende sanger.
En udmajet harlekin. En prunkløs elegantier. Og et queer-ikon et årti før new romantics-idolerne samlede op på legen med køn og seksualitet. Ja, i sin androgyne og stærkt makeuppede fremtoninger virker han stadig forud for sin tid den dag i dag, ikke mindst fordi han gennemgik så mange faser af queer transformation i 70’erne. Det var ikke en fiks idé, men en klar og gennemført afsøgning af et for mainstream helt ukendt rum mellem kønnene. »Rock’n’roll with lipstick on,« som John Lennon har sagt om Bowies musik. Eller som skuespilleren Mark Ruffalo mandag tweetede »Rip Father of all us freaks.«
Ideen om hans udødelighed har han selv installeret i os via sit værk og de stadige hamskift, der med alderen primært blev musikalske. Hans virke blev et opgør med den centrale idé i rockmusikken om autenticitet, altså om et lighedstegn mellem udøveren og kunsten. Han lærte os med tiden, at kunsten skal befris fra biografien, og han viste os, at identiteten flyder som mascara i skybrud. En ego-løs personlighed. Et uafrysteligt tegn, der kunne rumme tilsyneladende uendelige betydninger. Hvilket skaber så meget plads og mulighed til lytteren, der frit kan læse sine egne fortolkninger ind i værket på en måde, som er næsten håbløst at forsøge med Neil Young eller Janis Joplin. Således risikerer millioner af sørgende Bowie-fans at stå over for en lang sorgproces, fordi han har viklet sig ind i vores identiteter som en viral besættelse, hvor værk og modtager virker ekstraordinært svært adskillelige.
Døden kom som et chok
Kræftsygdommen blev holdt hemmelig, og der blev ikke spillet på den op til udgivelsen af Bowies sidste album Blackstar, der udkom kun to dage før hans død. Det ligner endnu et eksempel på, hvor satans seriøst han tog sit værks autonomi. At han gjorde alt for, at vi kunne opleve disse nye, dødsbevidste sange uden en biografisk overbygning. De sidste dage kæmpede han således på sæt og vis også en kunstnerisk form for dødskamp. Som han vandt. Også selvom det kun blev i tre dage, at vi kunne få lov at opleve værket fri for den nu afsluttede biografi.
Døden kom som et chok for alle andre end de nærmeste. Hans semi-faste producer Tony Visconti skrev på Facebook: »I knew for a year this was the way it would be. I wasn’t, however, prepared for it.«
Mens en dørmand på Lafayette Street 285 i New York City, hvor Bowie boede, sagde, at han havde arbejdet der siden 2001, og at hverken han eller hans kolleger vidste, at Bowie var syg – ifølge Edward Helmore i The Guardian. Uden for nummer 285 er der nu blomster, lys og mindeord. Og i det hele taget er det sigende for mesterens diversitet, hvor mange forskellige steder, der forbindes med Bowie. I The Guardians feed om Bowies død vises et 1971-foto fra hans viktorianske hjem i Beckenham, hvor han skrev sange til de store albummer The Man Who Sold the World, Hunky Dory og Ziggy Stardust. Uden for Hauptstraße 155 i Berlin mindes Bowie også. Det var hér han – en del af tiden – boede sammen med Iggy Pop, og det var i Berlin, han i en vild kunstnerisk raptus på omkring 15 måneder færdigindspillede Low og skabte hele Heroes samt producerede og skrev sange til Iggy Pops to albummer The Idiot og Lust For Life. Ud for et vægmaleri i Brixton, London, hvor Bowie blev født og voksede op, ligger der også allerede masser af blomster. Ja, på dr.dk fortæller musikeren og forfatteren Lars Muhl, at Bowie – og især albummet Heroes – var en vigtig inspiration i 80’ernes aarhusianske rockbølge med navne som TV-2, Kliché og hans eget daværende band, Warm Guns. Jeg giver ham ret.
Det er Bowie, som er død. »Den store Fortryller er død! Den store Troldmand er død!« »Frys, som vi andre fryser i Dag uden Ild og Glød, for nu er han død« (via Tom Kristensen).
Swinge i tidens toneart
Personligt kan jeg glæde mig over at have danset sorgløst til David Bowie så sent som denne nytårsaften. Og generelt skal vi som musikelskere være taknemmelige for, at Bowie nåede at slutte i dét felt, hvor han hentede så megen næring: Det ukendte. Med sit sært fusionsjazzede album Blackstar åbnede han en ny dør, som han desværre aldrig kommer til at træde igennem.
David Bowie formåede at swinge i tidens toneart uden at miste sit eget tonefald. Tværtimod blev han en membran, som vi oplevede tiden igennem. Og hans stemme skar sig lysende såvel som dunkelt, men altid skarpt igennem den vildelse, som nutiden til enhver tid er.
Hans frygtløse rejse ud i menneskelige ekstremer, hans inderlige drift mod fluxus, hans granskning af afgrunde er i sig selv et rørende manifest over det menneskeligt mulige. Og umulige. Han var et anfægtet menneske, og det kunne høres i hans stemme i et væld af rystende vokalpræstationer. Fra sorgen på »Wild Is The Wind« til desperationen på »Heroes« over den udstansede swagger på »Modern Love« og de soulede klimakser på »Jump They Say« til den pergamentsprøde melankoli på »Where Are We Now?« Stemmen står som Bowies uafrystelige, eneste autenticitet, dén der altid vil identificere mennesket – og kroppen, ak, kroppen – bag eksperimenterne og maskerne.
Kunstnerisk oprydning
Det er Bowie, som er død, men det er hans værk ikke. Det kommer til at leve langsomt og længe som et bjergmassiv ud gennem fremtiden.
»I never wave bye bye/But I try,« sang han på »Modern Love« i 1983. Men han endte med at vinke farvel. Vi vidste det bare ikke. I dag er det svært ikke at se de sidste tre år som en form for oprydning og statusopgørelse. 2013: Først singlen »Where Are We Now?« hvor han besøger sit forjættede og forsvundne Berlin igen. Og dernæst albummet The Next Day, der genbruger og modificerer coveret fra Berlin-hovedværket »Heroes« og i øvrigt er en fornem rejse tilbage gennem den sofistikerede og tusindfacetterede rock, som han har mestret som få. 2014: Det tredobbelte opsamlingsalbum Nothing Has Changed, der som det første spænder over hele hans karriere. 2016: Blackstar, der modsvarede den mere traditionelle Bowie anno 2013 med den visionære Bowie. Og en afsked: I videoen til den anden og seneste albumsingle, »Lazarus«, forsøgte han måske at fortælle os noget, uden at ville stoppe det ned i halsen på os. Bowie ligger i sygesengen og genopstår fra de døde som Lazarus. »Look up here, I’m in heaven,« åbner han sangen. Og senere: »Oh, I’ll be free.« »Dødsangst i sin flugt fra det bestående?« spurgte jeg i min albumanmeldelse i fredagens avis. Måske snarere dødsangst i sit farvel til det bestående.
Måske skulle man have gransket coveret til Blackstar lidt nærmere. En sort stjerne på hvid baggrund – første gang Bowie ikke selv er på et af sine albumcovers. På vej væk for altid. Og sættende et stort, sort, stjerneformet punktum for sin karriere. En perfekt formet afslutning, der lød som en ny begyndelse, fordi det lød så nysgerrigt. Han var en tidløs mester, hvis timeglas randt ud. Men også en absolut begynder helt til det sidste. Med øjnene vidt åbne. Nu, ak, lukkede for evigt.

