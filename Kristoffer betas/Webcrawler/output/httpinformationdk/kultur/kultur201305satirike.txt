Satirikeren er vor tids helt
Et skred i samfundet har gjort, at vi ikke længere dyrker de moralske helte, hævder Salman Rushdie. Den svenske publicist Arne Ruth er enig i, at det er lettere at hylde ’fysisk’ tapperhed og forklarer den manglende anerkendelse af åndeligt mod og moralske helte med, at verden er blevet mere kompleks
’Det er en forstemmende tid for os, der har en stærk tro på, at kunstnere, intellektuelle og almindelige anfægtede borgere har ret til at flytte grænser, påtage sig risici og derved potentielt forandre vort syn på verden,’ lyder det fra Salman Rushdie.


 Det er en forstemmende tid,« skriver den indiske forfatter Salman Rushdie i et essay i dagens bogtillæg.
»Det er en forstemmende tid for os, der har en stærk tro på, at kunstnere, intellektuelle og almindelige anfægtede borgere har ret til at flytte grænser, påtage sig risici og derved potentielt forandre vor syn på verden.«
Rushdie, der lever i eksil i USA, mener, at samfundet i dag finder det langt lettere at beundre fysisk tapperhed end »moralsk mod«, som han betegner modet hos åndspersoner eller offentlige figurer med stærke holdninger. Vi hylder hjemvendte soldater, mennesker, der kæmper for at overvinde sygdomme, og stærke mænd, der redder bombeofre. Politikere og intellektuelle, som udviser mod og handlekraft hylder vi derimod ikke, mener forfatteren.
Den svenske publicist Arne Ruth, som var kultur- og chefredaktør på Sverige største morgenavis, Dagens Nyheter, fra 1982 til 1998, giver Salman Rushdie ret i, at man er mere tilbøjelig til at hylde den »fysiske helt« end en helt, der har udvist mere åndeligt eller intellektuelt mod. Arne Ruth finder det dog vanskeligt at pege på et konkret skifte, der har gjort, at samfundet ikke længere dyrker denne slags moralske helte.
»Det er svært at måle mod, men jeg kan pege på mange mennesker, der heltemodigt viser støtte til folk i frygtelige situationer. Der er for eksempel den afghanske kvinde Malala Yousafzai, som blev angrebet af Taleban og stadig er ved at komme sig over sine sår. Grunden til angrebet var, at hun tog et standpunkt: Hun demonstrerede for kvinders ret til at få en uddannelse. Denne slags mennesker er virkelig moralske helte, og nogle af dem bliver anerkendt for deres mod,« siger han.
– Salman Rushdie mener ikke, at vi som samfund er gode nok til at anerkende heltemod som hendes. Hvad mener du?
»På sin vis peger Rushdies forfatterskab selv på årsagen til problemet med at anerkende moralske helte. Han er en sofistikeret forfatter. Og det er sådan med god litteratur i dag, at når den er sofistikeret, er den kompleks. Der er ingen absolutte, klare svar, og den kan læses i forskellige modi,« siger publicisten.
»Og den gode litteraturs kompleksitet afspejler situationen i verden. Jeg mener: Globalisering medfører, at det er vanskeligt at blive nationalhelt. Mere vanskeligt end for eksempel under Anden Verdenskrig. Men verdens stadig større grad af kompleksitet gør det også mere kompliceret at vurdere, hvad det egentlig er, der foregår.«
Pas på magtbegær
Selv om det måske kunne virke sådan, blev langtfra alt moralsk heltemod tidligere hyldet, påpeger Arne Ruth. Under Anden Verdenskrig, hvor Sverige var neutralt, var der folk til, som virkelig udviste moralsk mod. Nogle af dem blev hædret for deres gerninger, men ikke alle. Langs den svensk-norske grænse var der et netværk bestående af svenskere, som hjalp nordmænd, der ville flygte til Sverige. De gav signaler til nordmændene om, hvilken vej de skulle gå, og leverede generelt et ekstremt risikabelt arbejde for en højere sag. De var modige folk, men i dag er de ifølge Arne Ruth fuldstændig glemte.
»Ingen ved noget som helst om dem,« siger han
– Men kan du genkende det skifte, Salman Rushdie taler om?
»Ja, men jeg tror i højere grad, det har at gøre med den kompleksitet, der er i verden i dag. Kompleksiteten gør det vanskeligt at lave et clear cut, fordi det er svært reelt at bedømme virkeligheden – især i veludviklede lande som Danmark.«
Det er denne kompleksitet, som også afspejles i kvalitetslitteratur, mener Arne Ruth. Ved at læse bliver man klar over kompleksiteten ved den menneskelige eksistens. Man indser, hvor komplicerede menneskelige relationer er, siger han.
»I et hvilket som helst forhold er der elementer af magt, og det må man være klar over, hvis man vil være et ordentligt menneske. Man må forsøge at blokere sig selv, når man bliver for magtbegærlig. Sådan er det, og god litteratur illustrerer denne kattepine.«
Brug for mere satire
I Arne Ruths øjne er de ægte helte i dag satirikerne. Folk, der har et ironisk blik på eksistensen, og som bruger ironien i et moralsk projekt. For eksempel den syriske karikaturtegner Ali Farzat.
»Han blev kidnappet, fordi han blev ved med at lave satire over arabiske diktatorer. De brækkede hans hænder, men det stoppede ham ikke. Han fortsatte, og det er meget beundringsværdigt,« siger Arne Ruth og bemærker, at Farzat rent faktisk er blevet belønnet med en pris for sit heltemod, nemlig Gebran Tueni-prisen sidste år.
»I Danmark er der en stærk og stolt tradition for satire, og jeg ville elske mere satire i Sverige. At folk var mere villige til at vise deres utilfredshed ved at skabe satire. Den skal være målrettet magthaverne: Forretningsfolk – dem, der laver milliarder af kroner – skal være det primære mål for satiren. Hellere dem end politikerne.«
– Er den manglende satire udtryk for manglende politisk mod?
»På sin vis, men det er jo ikke en total mangel. Jeg mener bare, at vi har brug for mere satire, fordi der er så mange ting, der burde blive diskuteret, som ikke rigtig bliver diskuteret.«
Det ændrer meget, hvis en magthaver har evnen til at være selvironisk, siger han. Distancen til sig selv er vigtig, især for en magtfuld person. Arne Ruth var selv en magtfuld person i sine 16 år som ansvarshavende chefredaktør for Dagens Nyheter, og imens arbejdede hans kone som satiriker. Hver aften, når han klagede over kontoret, udsatte hun ham for satire. Det var meget brugbart for ham.
»Satire, ironi og humor er vidunderlige virkemidler. I alle henseender er folk, der tør bruge den, modige. Og selv om der er megen forfærdelighed i den arabiske verden i dag, ser jeg også mange, der tør. Ali Farzat er et oplagt eksempel, men også mange kvinder vover at være ironiske, når det gælder diskussionen af områdets nuværende politiske situation.«
Ironien bruger også Salman Rushdie som virkemiddel i sit litterære værk, mener Arne Ruth.
»De sataniske vers er en vidunderlig satire over islamisk fundamentalisme. Det var meget modigt af ham at skrive den, og det kom også til at koste ham dyrt. Det er muligt, at denne slags risikovillighed er mindre fremherskende i dag. Måske har han ret i den pointe, det ved jeg ikke.«
»Under alle omstændigheder har vi brug for mere humoristisk mod.«

