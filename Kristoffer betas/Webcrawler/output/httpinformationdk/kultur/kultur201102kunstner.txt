Kunstneriske uddannelser får politisk topstyring
Et bredt flertal vil afskaffe demokratiet på de kunstneriske uddannelser, ligesom det er sket på universite-terne. Men forslaget går endnu længere og giver ministeren ret til at hyre og fyre rektor. Det er et brud på armslængde-princippet og risikerer at give politisk topstyring, mener studerende og ansatte
Skal kulturminister Per Stig Møller (K) have ret til at hyre og fyre rektor på f.eks. Kunstakademiet? Nej, mener studerende og ansatte på de kunstneriske uddannelser. Her mener man, at det er et brud med armslængdeprincippet og risikerer at føre til politisk topstyring.


 Uddannelserne til arkitekt, billedkunstner og konservator, som hører under Kulturministeriet, skal have professionaliseret deres ledelse. Derfor vil et bredt politisk flertal indføre bestyrelser med eksternt flertal og ansatte ledere  ligesom universiteterne fik i 2003. Men forslaget er endnu mere vidtgående end universitetsloven, da det giver kulturministeren ret til at hyre og fyre eksempelvis Kunstakademiets rektor. Det er et brud med armslængdeprincippet og risikerer at føre til politisk topstyring, mener de studerende og ansatte.
»Det er et brud med armslængde princippet. Ministeren kan ikke udpege ledelsen på universiteterne. Det vil være under al kritik at underlægge de kunstneriske uddannelse så klar en politisk topstyring,« mener Magnus Pedersen, der er formand for Danske Studerendes Fællesråd.
Også rektor på Kunstakademiets Billedkunstskole, Mikkel Bogh, er bekymret ved udsigten til, at kulturministeren skal udpege rektor. Indtil nu har det været skolerådet, der består af ansatte og studerende, der har ansat rektor.
»Man kan frygte, at ministeren vil vælge en rektor, der deler hans politiske holdninger. Det er der intet i lovgivningen, der forhindrer, og der er talrige eksempler i kunst på, at de udpegede ledere deler regeringens holdninger,« siger Mikkel Bogh, der mener, at lovforslaget risikerer at føre til en forringelse af uddannelsen, fordi skolens kunstneriske personale, professorer mister deres beføjelser.
Som Kunstakademiet skriver i sit høringssvar: »Skolen overgår altså i praksis fra at være en skole med en kunstfaglig ledelse til at blive en politisk ledet institution. Dette forekommer ikke at være den optimale ledelsesform på en eliteuddannelse med skarp faglig profil.«
Videnskabsministeriet påpeger også det problematiske i, at kulturministeren udpeger rektor i sit høringssvar, at »modellen med den ministerie-ansatte rektor sikrer ikke i samme omfang (som uafhængige bestyrelser, red.) hverken ansvar eller evne til strategisk handlen og planlægning på institutionen.«
Modstandere skifter kurs
SF, Radikale og DF har hidtil været modstandere af universitetsloven. Når SF alligevel har indgået en aftale om at afskaffe demokratiet på de sidste videregående uddannelser, så skyldes det ifølge SFs kulturordfører, Pernille Frahm, at der har været stor opbakning til det også fra uddannelsernes side.
»Jeg ved ikke noget om universitetsloven, men vi har opbakning fra gruppen til at indgå i det her forlig,« siger Pernille Frahm.
Hun har svært ved at se, at der skulle være et problem i forhold til armslængden, når ministeriet får magt til at udnævne rektorer.
»I så fald er problemet det samme på en række store danske kulturinstitutioner,« siger Pernille Frahm og påpeger, at forligspartierne også skal inddrages i ansættelsen af ledelsen på uddannelserne.
Enhedslisten står som det eneste parti uden for forliget omkring kulturuddannelserne. Per Clausen (Ø) mener, at beslutningen om at nedlægge den demokratiske styreform på kulturuddannelserne er blevet taget under dække af, at uddannelserne skulle lægges sammen. Han finder det dybt kritisabelt, at kulturministeren kan udøve sin magt så direkte på uddannelserne.
»Så har man slet ikke nogen afstand mellem minister og uddannelsesinstitution. De kommende rektorer vil være fuldstændig i lommen på ministeren, fordi han også kan fyre vedkommende,« siger Per Clausen. Videnskabsministeriet påpeger også i deres høringssvar til Kulturministeriet, at det kan give problemer med armslængden, at ministeriet kan gribe ind overfor ledelsen, hvis de ikke lever op til deres forpligtelser.
»Idet armslængden til ministeriet må være en del af tænkningen bag forslaget, ville det være hensigtsmæssigt med en præcisering både af præmisser for indgriben og hvilke former for indgriben, der kan blive tale om.«


