Spanien ligger i Italien
Kig godt på det spanske landshold før kickoff til testkampen mod Kina i Sevilla 3. juni i år. Fem af spillerne er fra Real Madrid


 Er de mange Madrid-folk et konspiratorisk tegn på, at den FC Barcelona-stil, vi har kendt og hyldet La Furia Roja (Den røde vrede, red.) for, er ved at rinde ud? Er den spinkle midtbanegud trængt væk af typer som Danielle de Rossi og Andrea Pirlo fra det Italien, som i søndags klarede 1-1 mod storfavoritterne?
Nej. Midlerne er stadig tiqui-taca, hurtige afleveringer og en besnærende midtbane. Men Spanien har en plan B. De har lært at spille 1-0, altså italiensk. De har lært at leve på kontraen José Mourinho-style. Er de dyder nok til at vinde trofæet i år, og kan myten om spansk overdådighed à la Barca tåle flere ridser i lakken? Denne gang handler det ikke bare om at vinde, men om retten til at være ’Spanien’.
Det var den famøse kamp mod Danmark, som Spanien skulle vinde for at kvalificere sig til EM 2008, der forløste transformationen fra Furia til det, som flere kritikere har kaldt ’Generation Barca’.
Sergio Ramos’ scoring til 3-0 var ikke alene en æstetisk genistreg, men glasuren oven på 27 afleveringer, uden at danskerne kom i nærheden af bolden. Det var Fernando Torres’ speed i EM-finalen 2008, der gjorde, at han kom først på bolden og kunne loppe den hen over Jens Lehmann i tyskernes mål. Den scoring, den 29. juni 2008, var enden på 44 års ventetid for det stolte og knugede folk.
Men det var ingenting – og Torres har selv indrømmet det – mod kvartfinalesejren over Italien i verdensmesterskaberne to år senere: Cesc Fàbregas snød Gianluigi Buffon, og Iker Cassilas reddede nationens ære på stregen. Så betød det mindre, at den daværende træner Luis Aragonés var næsten døv af ælde, at hans retorik var racistisk, og at David Villa-Torres-aksen endegyldigt var rykket forbi elskede Raúl González i hierarkiet. ’De vrede røde’ havde fundet melodien og indfriet ønsket fra Álvaro Benitos turneringssang dét år: »Lad os komme forbi kvartfinalen!«
Spørger man Vicente del Bosque, har de spanske landsholdsspillere en særlig marathon-psyke: »Vores landshold har ikke noget problem med succes. Vi er ikke, som man ellers kan beskylde os for, arrogante i vores selvtillid. I stedet har vi en meget jordbunden og ydmyg trup af spillere, som er i stand til at modstå det hårde pres. De arbejder benhårdt, hele tiden,« siger den spanske landstræner.
Exceptionelt talent
Hemmeligheden bag del Bosques succes med de blå-røde er inkarneret i en spiller som Xavi Hernández. Opfindelsen af ham var et produkt af Barcas berømte La Masia-akademi og den tiltro, Louis van Gaal viste den unge, fremstormende catalaner med debuten på førsteholdet tilbage i 1998.
Siden er det gået stærkt, og i dag er Xavi en af historiens allermest vindende spillere, og hans afsmitning på La Furia Roja er enorm. Med ham og makkeren Andrés Iniesta som dynamisk duo er spillet blevet æstetisk, hvor det før VM 2006 var på grænsen til det brutale. Efter et alt for tidligt farvel til slutrunden for seks år siden lagde Luis Aragonés stilen om og gjorde Barcas elegance til holdets rygrad.
»Disse midtbanetyper findes overhovedet ikke i resten af verden,« udtalte Santi Segurola, Spaniens bedste fodboldskribent, »og til forskel fra andre lande er det først nu, vi har fået vores egen stil«.
De har slået Italien, Argentina, Frankrig og England. Efter en match mod Frankrig, hvor St. Denis-fansene sarkastisk gjaldede »Olé!« i benovelse over de spanske esser, var den udskældte træner, Raymond Domenech, ved at skumme over af ærefrygt: »De har exceptionelt talent, som de ofrer for kollektivet. De spiller uden hast, og alligevel gør de det med intensitet og fremdrift. Deres omgang med bolden er spektakulær, og den afgørende stikning fra midtbanen er som et straffespark. Hver gang.«
Også Thierry Henry var misundelig: »De har Villa og Torres. De har Xabi Alonso og Fàbregas, Iniesta og Xavi – og David Silva. Det er utroligt.«
Helenio Herrera forsøgte tilbage i 1960’erne at importere den defensive catenaccio fra Italien. 30 år senere fik spanierne øgenavnet La Furia Roja takket være Javier Clementes baskiske kerne, som var berygtet for fysisk spil lige til kanten.
Santi Segurola mener, at det var legendariske Johan Cruyff, som satte det afgørende stempel på spansk fodbold, først som spiller, siden som træner. En Barca-generation var født. Stadig med fast firebackkæde og strikers på toppen, som man havde lært fra engelsk powerplay, men nu med sans for dynamik og rap boldomgang a la de Orange fra Holland.
Man behøver bare at overvære et træningspas for at se, hvordan spanierne kan trylle med bolden. Det ser formidabelt ud. Selv backerne afdribler nemt de nærmeste modstandere.
Men allerede VM 2010 beviste, at de rød-blå er en slags skabsitalienere. Sejre på 1-0, ud fra devisen hellere en kneben sejr end et bragende nederlag, og en formation, der klart favoriserer italienske dyder som doble pivote i det defensive midtbanerum, klog backkæde, enlig spydspids og hurtig omstillingsspil, er vigtige dimensioner ved Spaniens landshold.
Centerforward eller ej? Det er det store spørgsmål. I 1-1-matchen mod Italien i søndags havde Torres langtfra held og selvtillid i støvlerne, og karakteristisk nok kom scoringen ved Fàbregas netop ud af en 4-6-0-formation, det vil sige et system uden egentlig angriber. Heldigvis lurer Fernando Llorente i kulissen, for han er god at sætte ind, når stillingskrigene spidser til, og tingene bliver lidt for italienske.

