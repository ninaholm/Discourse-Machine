Henrietta Lacks: Den moderne lægevidenskabs mor
Celler taget fra en fattig sort kvinde i 1951 spiller en hovedrolle i flere af den medicinske forsknings største gennembrud, men det fik hendes familie først at vide for nylig
Henrietta Lacks nåede at føde fem børn, inden hun som 31-årig døde af livmorhalskræft i oktober 1951. Før Lacks døde, tog lægerne celleprøver fra hendes tumor, og cellerne har siden vist sig uvurderlige for lægevidenskaben.


 Henrietta Lacks, en 31-årig mor til fem, døde af livmorhalskræft 4. oktober 1951. Men selv om hendes sygdom og tidlige død var en tragedie for hendes familie, så var den noget af et mirakel for lægevidenskaben – og dermed for os alle sammen.
I årene efter hendes død har celler – udtaget fra hendes tumor, mens hun undergik en operation – nemlig spillet en afgørende rolle i nogle af de vigtigste medicinske landvindinger til dato. Poliovaccinen, kemoterapien, kloning, genkortlægning og reagensglasbefrugtning – alle disse lægevidenskabelige milepæle og mange flere – står alle i gæld til en ung mors liv og død.
Fra Lacks celler – kendt som HeLa-celler (opkaldt efter de to første bogstaver i hver af hendes navne) – stammer den første udødelige menneskelige cellelinje i historien. Forskere på det hospital, hvor hun døde – Johns Hopkins Hospital i Baltimore – havde i årevis arbejdet på at udvikle en cellelinje, der kontinuerligt kunne reproducere sig selv. Men hver eneste gang var det endt med, at cellerne døde. Lacks celler var de første, som ’tog fat’. Derved blev der introduceret en konstant selvreplikerende linje af celler, der i videnskabelig henseende er bogstavelig talt udødelige. Hvorfor det akkurat var hendes celler, der overlevede og reproducerede sig selv, når cellerne fra hundredvis af andre patienter døde, er et uafklaret spørgsmål. Det bedste gæt henviser til den usædvanlige ondartethed ved hendes tumor, der igen kan hænge sammen med, at hun tillige led af syfilis.
Da det først stod klart, at HeLa-cellerne ville blive ved med at reproducere sig selv, var al mulig ny forskning og nye eksperimenter med ét blevet praktisk gennemførlig. At levende celler uden for det menneskelige legeme hermed stod til rådighed, betød for det første, at lægerne nu kunne iagttage en celledeling og se, hvordan virus opførte sig inde i cellerne. Hvad mere er: Det var nu muligt at udsætte cellerne for påvirkninger, der ville være uetiske, hvis de stadig befandt sig i en menneskekrop – f.eks. kunne lægerne bombardere dem med kræftfremkaldende stoffer og observere resultaterne.
I årene siden 1951 er HeLa-celler da også blevet udsat for et utal af toksiner og infektioner, bestrålinger og andre stoffer. Og alt dette har kastet i hundredvis, om ikke tusindvis af nye erkendelser af sig og formet hele den udvikling, lægevidenskaben har bevæget sig ind i igennem de seneste 60 år. Og der er mængder af HeLa-celler i omløb i disse dage: En forsker har vurderet, at lagde man dem i forlængelse af hinanden, ville de kunne vikles rundt om Jorden mindst tre gange.
Gymnasieelevens mission
Ingen ville formentlig være blevet mere overrasket over dette end den kun 152 centimer høje Henriette Lacks. Men samtidig med at HeLa-celler i årtier blev anvendt rutinemæssigt i laboratorier verden over og hyldet som omdrejningspunkt for gennembrud efter gennembrud, synes ingen at have skænket cellernes ophavskvinde en tanke. Først 37 år efter Lacks død spidsede den 16-årige gymnasieelev Rebecca Skloot ører i en biologitime, da hendes lærer forklarede, hvordan kræft udvikler sig, og i den forbindelse fortalte, hvordan man havde observeret processen ved at studere en kultur af HeLa-celler. Disse celler, sagde læreren, kom fra en kvinde ved navn Henrietta Lacks.
Hvem var denne kvinde, ville Skloot vide. Hvor kom hun fra? Og havde hun børn? Alt, hvad læreren vidste, var, at kvinden var sort, og at hun døde af livmorhalskræft i 1951.
Skloot, der efter sin studentereksamen læste biologi på universitet, har viet flere år af sit liv på at finde ud af sandheden bag HeLa-cellerne. Det hun fandt frem til var en overordentligt bevægende fortælling. Og en historie, som virkelig har appel: Siden Skloots bog The Immortal Life of Henrietta Lacks udkom i USA i februar, har den været repræsenteret på New York Times’ bestsellerliste uge efter uge.
Hvad Skloot fandt ud af, var på mange måder beskæmmende for det amerikanske sundhedsvæsen – og for medicinske forskere overalt i verden, som er afhængige af deres patienters velvilje, men ikke evner at kommunikere deres hensigter klart og tydeligt. Skloot afslørede, at selv om Lacks celler kom til at forandre den moderne lægevidenskab, vidste hendes mand og børn intet om det – ja, faktisk havde de end ikke adgang til elementær sundhedspleje.
»Det som chokerer de fleste mennesker, er det forhold, at man udtog Henriettas celler uden hendes viden og uden hendes samtykke,« siger Skloot. »Den slags er stadig helt almindelig praksis. Hvis blot patienten har underskrevet en generel samtykkeerklæring før indgrebet, kan alle udtagne celler anvendes til senere forskning, og lægerne behøver ikke at informere dig yderligere herom.«
»Lægeforskningens holdning er generelt, at kan celler, som udtages fra et individ, bruges til forskning til gavn for almenvellet, så det er i orden at bruge dem. Men Lacks’ historie viser, at det ikke forholder sig sådan. I al fald ikke i USA, for her blev Henriettas celler brugt til at udvikle nye medicinske behandlingsformer, men disse behandlingsformer blev stort set kun stillet til rådighed for dem, der havde råd til privat sygesikring, hvorimod fattige familier – som Lacks’ egen – blev udelukket.«
For at gøre tingene værre har Lacks’ celler gjort nogle mennesker – især direktører for medicinalvirksomheder – styrtende rige. Cellebanker og biotekvirksomheder sælger stadig hætteglas med hendes celler (stk.-prisen er i dag 260 dollar). Men ikke så meget som én dollar af denne profit er gået til Lacks’ efterkommere. Og samtidig med at deres mors celler blev genstand for stigende international videnskabelig anerkendelse, sank familien Lacks stadig dybere ned i elendigheden.
Ingen hjælp til familien
Det sidste er der intet usædvanligt i. Familien Lacks var ikke og er ikke velhavende. Henriettas mand, Day, (med hvem hun allerede som 14-årig fik sit første barn) arbejdede på et stålværk i Baltimore for omkring 80 cent i timen. Tilværelsen var hård med fem børn at forsørge, selv før moren fik kræft, så hvordan skulle det gå dem, når hun var borte? Skloots undersøgelser – og hun har interviewet hundredvis af mennesker – bringer en tragisk historie for dagens lys. Henrietta Lacks vidste udmærket, at det ville blive hårdt. Da hun var ved at dø, meddelte lægerne hendes mand, at hun var for syg til at få besøg af sine børn, hvoraf den yngste kun var 13 måneder gammel. Så i stedet lod Day Lacks dem lege i haven foran den hospitalsbygning, hvor hun var indlagt. Og trods ulidelige smerter trak Lacks sig ud af sengen og hen til vinduet, hvor hun pressede ansigtet mod ruden for at se sine børn, som hun vidste, hun aldrig igen skulle holde i sine arme.
Hendes sidste bøn til Day, fandt Skloot ud af, var: »Take care of them kids. Don’t let nuthin happen to them!« Day gjorde sikkert sit bedste, men oddsene var imod ham. Deres ældste datter, Elsie, som var retarderet, var allerede indlagt på Hospital for the Negro Insane og døde der kort efter moderens død. En søn, Joe, droppede ud af skolen og overfaldt senere en anden dreng med kniv og blev idømt 15 års fængsel. Datteren Deborah blev mor allerede som teenager og forlod senere sin mand, som jævnligt tævede hende.
Da Skloot fik opsporet familien i 2000, var næsten samtlige familiemedlemmer ved dårligt helbred: Day havde prostatakræft og asbestfyldte lunger. En søn, Sonny, havde dårligt hjerte, mens Deborah led af ledegigt, osteoporose, angstanfald og depression. Ingen af dem havde sygesikring eller råd til at betale for lægelig behandling.
»Hvis vores mor er så vigtig for videnskaben,« sagde sønnen Lawrence, »hvorfor kan vi så ikke få sygesikring?«
Det var Lawrences kone, Bobette, der som det første medlem af Lacks-familien hørte om Henriettas celler. Ved et tilfælde havde hun mødt en kræftforsker, og da hun fortalte ham sit navn, bemærkede forskeren, at han i laboratoriet arbejdede på nogle celler, der kom fra en kvinde ved navn Henrietta Lacks. Bobette sagde, at det også havde været hendes svigermors navn, men at det kunne nok ikke være hende, for hun havde været død i årevis. Men så forklarede forskeren, at cellerne rigtignok var blevet dyrket i årevis – siden 1951, faktisk.
For familien var det en barsk måde at erfare, hvad der var sket med Lacks’ celler, men før eller siden ville de nok have fundet af det alligevel. Cellelinjen var nemlig begyndt at blive forurenet, og det gik op for forskerne, at det ville blive nødvendigt at teste Henriettas efterkommere for at finde frem til, hvad der havde kunnet forurene den.
»Men da de henvendte sig for at udtage celleprøver, forklarede de ikke ordentligt for familien, hvad der foregik,« siger Skloot. »Henriettas børn troede, at de skulle testes for den kræft, der havde taget livet af deres mor (...) Deborah ventede i måneder på at få at vide, om hun ville lide samme pinefulde død som sin mor.«
Spøgelset i laboratoriet
Skloot mener, at et af de vigtigste spørgsmål historien rejser, er, hvor vigtigt det er for læger og andre sundhedsarbejdere at kommunikere korrekt med patienter og deres familier:
»Hvis du taler et fremmedsprog og har behov for lægetilsyn, vil du få tildelt en tolk. Men hvis det handler om videnskab, som almindelige mennesker ikke forstår, er der ingen til at oversætte for dig.«
På mange måder blev Skloot den ’tolk’, Lacks’ børn havde så hårdt brug for.
Et andet spørgsmål, som bogen rejser – og som sandsynligvis kun vil blive endnu mere relevant i fremtiden, i takt med at lægevidenskaben vokser til en stedse større multimilliardindustri – er, hvilken ejendomsret vi har til råmaterialerne i vores egen fysiologi? Hvilke rettigheder har leverandørerne af de oprindelige celleprøver – eller deres familier – hvis deres cellelinjer senere viser sig værd at patentere?
Men den vigtigste pointe, Skloot vil fremhæve, er, at der bag ethvert reagensglas med menneskelige celleprøver ligger et virkeligt menneskes historie. »Vævsprøver dehumaniseres ofte. De omtales i medicinske rapporter og forskningslitteraturen, men alle synes at glemme, at hver eneste biologiske prøve, der bruges i hvert eneste laboratorium, stammer fra en person.«
Pudsigt nok har mange af de mennesker, som er med til at fastholde denne fremgangsmåde – de samme forskere, som efterspørger celler og væv – været mest begejstrede for Rebecca Skloots bog: »En forsker sagde, at han aldrig havde tænkt på personen bag cellerne før nu. Og at han, nu hvor han kender historien, føler, at der ligesom er et spøgelse til stede i laboratoriet, når nu han arbejder med HeLa-celler – Henriettas spøgelse.« I mellemtiden er der på den kirkegård i Virginia, hvor Henriette Lacks blev begravet i en umærket grav, omsider blevet rejst et mindesmærke. Det er viet til mindet om en kvinde, der har »berørt så mange menneskers liv«. En sandere gravskrift kan være svær at finde.
 
Rebecca Skloots bog, ’The Immortal Life of Henrietta Lacks’, er udkommet på forlaget Macmillan
© The Guardian og Information Oversat af Niels Ivar Larsen

