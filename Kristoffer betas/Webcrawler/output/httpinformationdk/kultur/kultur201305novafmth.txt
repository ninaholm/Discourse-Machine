Nova FM og The Voice overtrådte loven med Kina-program
En afgørelse fra Radio- og tv-nævnet konkluderer, at de to kommercielle radiostationer overtrådte reglerne om sponsering, da lytterne ikke blev gjort opmærksom på, at udsendelsen ’Kina-ekspressen’ er produceret med støtte fra den kinesiske stat


 I januar afslørede Information, at to af Danmarks mest populære kommercielle radiostationer i årevis har sendt kinesisk-sponseret propaganda. Det drejer sig om programmet »Kina-ekspressen«, der indtil marts i år blev sendt i weekenderne på de to radiokanaler Nova FM og The Voice.
Problemet er, at programmet er produceret af det finsk-indregistrerede selskab Gbtimes, som i sidste ende får størstedelen af deres finansiering fra den kinesiske stat. Og det er lytterne ikke blevet gjort opmærksom på.
Derfor har Radio- og tv-nævnet nu behandlet sagen og fundet, at de to radiostationer ikke har overholdt reglerne for sponserede programmer.
I en pressemeddelelse fra Kultur Styrelsen, hvorunder Radio- og tv-nævnet hører hjemme, lyder det:
»Radio- og tv-nævnet har den 1. maj 2013 truffet afgørelse om program-rækken »Kina Ekspressen«, sendt på radiostationerne The Voice og Nova FM. Af afgørelsen fremgår det, at programmerne overtræder en lang række af reglerne om sponsorering.«
Sponsor styrer indholdet
Hvad værre er, så er det sponsor – altså i sidste ende den kinesiske stat – der »afgørende« styrer udsendelsernes indhold.
Som Radio- og tv-nævnet skriver i sin afgørelse:
»Radio- og tv-nævnet finder, at den foreliggende aftale efter sin karakter medfører, at sponsor har en afgørende indflydelse på programmernes indhold. Uanset, at programmerne i henhold til det oplyste gennemlyttes og først udsendes efter godkendelse af stationernes programansvarlige, indebærer en sådan aftalemodel, at sponsor uundgåeligt påvirker programmernes indhold i meget høj grad. Radio- og tv-nævnet finder derfor, at der foreligger en indvirkning på stationernes ansvar og redaktionelle selvstændighed i strid med reklamebekendtgørelsens § 28, stk. 1.«
SBS: Vi har lært af fejlen
Hos SBS TV, der er selskabet bag de to kommercielle radiostationer, lyder det fra virksomhedens pressechef, Jesper Jürgensen, at man nu »tager til efterretning, hvad der står i afgørelsen«.
– Hvorfor vælger I ukritisk at viderebringe propaganda?
»Det vil jeg egentlig ikke gå ind i. At bringe programmet er en beslutning, der blev truffet for flere år siden. Og det er ikke en programtype, vi har mange af – faktisk kun det ene, og nu er det stoppet. Og som sagt, så tager vi afgørelsen fra Radio- og tv-nævnet til efterretning.«
– Og hvad betyder det så?
»Både i vores programafdeling og internt har vi nu læst afgørelsen fra Radio- og tv-nævnet igennem. Og det er klart, at hvis vi i fremtiden vælger at bringe lignende programmer, vil vi naturligvis tage højde for, hvad der står i afgørelsen for at sikre os, at vi overholder alle regler.«
Jesper Jürgensen meddeler, at SBS har valgt ikke at forlænge samarbejdet med Gbtimes, der producerede programmet. Dels på grund af sagen om propaganda, men også fordi SBS har ændret strategi for deres kommercielle radiokanaler.
– Mener du, at sagen har skadet jeres troværdighed?
»Nej, det synes jeg ikke.«
 

