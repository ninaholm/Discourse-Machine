Et forsvar for arrogance
Tanken om folkebiblioteker er et af samfundets allerlyseste indfald, men hvis man ikke har modet til at sortere skidtet fra, så folk med smag for kanel kan få alt det, de vil have, er bibliotekerne ikke længere en oase af oplysning og en mulighed for at læse den bedste litteratur. Så er det en blank ørken af ligegyldigt konsum


 For et par år siden, helt nøjagtig i 2011, udsendte forlaget Vandkunsten Kafkas dagbøger, for første gang uforkortet, på dansk. Værket er blevet købt af 38 biblioteker. Næppe nogen af dem har købt mere end ét eksemplar. Det forholder sig noget anderledes med den svenske krimiforfatter Camilla Läckberg. Hendes bøger købes af stort set samtlige biblioteker, i adskillige eksemplarer hver. Må man godt have lov til at sige, at det er for dårligt? Sikkert ikke, hvis vi skal være pæne og demokratiske. Set fra det synspunkt er alt lige godt, intet er bedre eller vigtigere end andet. Tankegangen er, at der nok ikke er så mange, der læser Kafka. Mens der er rene folkemængder, der gerne vil læse Läckberg.
Det synspunkt, at ethvert biblioteket i Danmark, da i alt fald de største, som en selvfølge bør have Kafkas dagbøger stående – ikke nødvendigvis i mange eksemplarer, men som et minimum i ét – anses for både udemokratisk og ufolkeligt. En endnu grimmere karl bliver man, hvis man synes, at bibliotekerne vel kunne nøjes med et par deleeksemplarer af Läckberg. Jeg går skam ikke ind for nærighed, men metervis af hendes bøger er ikke rimeligt.
Braset må ud
Det har aldrig været meningen med biblioteker, at de skal servicere med alt, der udkommer på papir. Meningen er faktisk, at ingen skal afholdes fra at læse litteraturen af økonomiske grunde, men det har da aldrig været meningen, at der ikke skal foretages en kvalitetsvurdering, om ikke andet så af den enkle grund, at man ikke kan have alting stående. Det har selv de største biblioteker ikke lagerkapacitet til, simpelthen. I Camilla Läckbergs fædreland lægger man ikke fløjlshandskerne, man tager tværtimod de hårde handsker på, når nødvendige beslutninger skal effektueres. Med andre ord: frem med skovlen og trillebøren. Der SKAL være plads til det bedste, altså må noget af braset ud!
Engang var det en selvfølge. Nej, vi har ikke Ib Henrik Cavlings bøger, dem må De selv købe hos boghandleren eller i kiosken. Sådan sagde bibliotekaren m/k med velmoduleret mandestemme eller evt. en myndig og ikke alt for venlig dame med knold i nakken og lynende briller. Det var også hende, der tyssede på én, hvis man stod og sludrede med en anden bogorm inde mellem reolerne. Og man lystrede selvfølgelig, man vidste jo, at det betød øjeblikkelig udsmidning af templet, hvis man ikke gjorde, som hendes tyssen påbød. Hverken den velmodulerede eller fr. Knold i nakken var et øjeblik i tvivl om, at lige så vel som der var forskel på bøger – der er gode og der er dårlige – var der også forskel på lånere. Dem, der kan opføre sig ordentligt, dvs. passende ærbødigt, og så dem, der ikke kan. Nutidens pladrende kulturkonsumenter – De ved den slags, der fimrer rundt efter Fifty shades, og hvad det hedder – ville dengang ikke have haft nogen grund til at føle sig velkomne. Men i dag kan man låne bøger, der er så ringe, at man griber sig i at ønske sig både fyrre og halvtreds år tilbage i tiden. Til dengang hvor samfundet var så omkostningsbevidst, at det lod bibliotekarerne afgøre, hvilke bøger der skulle stilles gratis til rådighed for læserne. Hvad de ellers måtte have af behov, måtte de selv betale for. Det vidste forlagene godt, dengang, derfor udsendte de triviallitteratur i kioskudgaver, til billige kioskpriser, så ingen behøvede at undvære den nyeste lægeroman.
En perversion
Det er ikke et fremskridt, at lånerne nu kun behøver at henvende sig ét sted, når de skal have læsestof, nemlig bibliotekerne. Det er heller ikke et tilbageskridt, for det var netop bedre tider i gamle dage. Det er derimod en perversion. Heldigvis holder bibliotekerne, dvs. bibliotekarerne, stadig skansen og sørger for, at rigtige læsere stadig kan være bekendt at komme der. Men det er ikke et godt tegn, når det kun er 38 biblioteker, der har købt Kafkas dagbøger. I bibliotekssproget karakteriseres de som ’alment niveau’, altså ikke et værk, der kun kan have interesse for f.eks. forskere. De kan læses af alle, der interesserer sig for Kafka, og det er der trods alt en hel del, der gør.
Det er mere end trist, hvis det nu er bibliotekarenes opfattelse, at det ikke er så vigtigt at servicere Kafkas læsere, men modsat alt om at gøre, at Camilla Läckbergs læsere får deres junk. Tanken om folkebiblioteker er et af samfundets allerlyseste indfald, men hvis man ikke har modet til at sortere skidtet fra, så folk med smag for kanel kan få alt det, de vil have, er bibliotekerne ikke længere er en oase af oplysning og en mulighed for at læse den bedste skønlitteratur. Så er det en blank ørken af ligegyldigt konsum.
Nok behøver vi ikke, som Fogh Rasmussen sagde i sin tid, smagsdommere til at bestemme, hvordan vi skal leve vores liv, men hvis ligegyldighed og idioti er i færd med at ødelægge noget så værdifuldt som folkebibliotekerne, er det absolut på sin plads at landets læsere – af den slags, som jeg vil insistere på at kalde de rigtige – protesterer. Og så er det på tide at genopfinde den gammeldags bibliotekar, der hverken tolererer småsnak i krogene, larmende teenagere eller kulturens bonderøve, der konsekvent omtaler lånere som ’kunder i butikken’.
Hvad skal man gøre ved det? Svaret er trist, fordi det åbenbart er nødvendigt, men det er også enkelt: Kulturens folk må øve sig i arrogance. Det kan utvivlsomt læres. Som så meget andet.

