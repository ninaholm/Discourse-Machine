Bøger skal bruges til erkendelse
Arthur Koestlers beskrivelser af stalinismens forbrydelser i ’Mørke midt på dagen’, er noget af det bedste, Holger K. Nielsen (SF) nogensinde har læst. Til gengæld er Hanne Vibeke Holsts ’Kongemordet’ direkte infam, mener han



 – Hvilken bog ville du ønske at alle ville læse?
»Det er svært, for der er så mange, man har løbet igennem gennem årene. Nogle skal med stort besvær hentes frem fra underbevidstheden, andre står stadig lyslevende. Og så må det være en bog, som foruden egne kvaliteter også gør andre klogere. For eksempel ved at de lærer af historien. Jeg tror, jeg vil vælge Arthur Koestlers Mørke midt på dagen, der handler om Moskva-processerne i 30’erne og mere overordnet om stalinismens forbrydelser. Jeg læste den for næsten 40 år siden og har faktisk ikke kigget i den siden. Men Koestlers beskrivelse af Ruba-shovs langsomme ’erkendelse’ af, at han gør revolutionen en tjeneste ved at tilstå forbrydelser, han absolut ikke har begået, står fortsat prentet ind i mit hoved som et gruopvækkende eksempel på, hvor kort afstanden kan være mellem den smukke idé og de mest bestialske forbrydelser.«
Mit politiske kompas
- Hvilken bog har haft størst betydning for dig?
»Bøger af størst betydning er dem, man læste på tidspunkter, hvor ens personlige og politiske holdninger blev dannet. Jeg vil nævne en politisk og en litterær. Den politiske er Antonio Gramscis fængselsoptegnelser, som udkom i uddrag på dansk i starten af 70’erne som Uglebog, med titlen Politik og kultur, oversat og med forord af Kjeld Østerling Nielsen. Gramsci var ledende kommunist og blev fængslet, da fascisterne tog magten i Italien. Hans fængselsoptegnelser var og er nogle uhyre originale strategiske betragtninger om forandringer af kapitalismen med en gradvis erobring af magtpositioner og en kamp for det kulturelle hegemoni. Den tænkning har siden præget mit eget politiske kompas. Den litterære er Vaïno Linnas trilologi om den finske borgerkrig Finlandia – Oprør og Sønner af et folk. Et stort episk værk, der rammer hjertet, og som efterfølgende giver anledning til eftertænksomhed.«
Ubehagelig læsning
- Hvilken bog er den værste, du har læst?
»Det er svært at svare på, men lad mig nævne Kongemordet af Hanne Vibeke Holst. Det overordnede tema er politisk magt og vold imod kvinder – to hver for sig relevante emner. Og sammen kan de sikkert også danne grundlag for en interessant roman, men det bliver dybt ubehageligt – for ikke at sige infamt – når temaerne skrives ind i en nøgleroman om magtkampen mellem Poul Nyrup og Mogens Lykketoft efter valget i 2001.«
-Hvornår læser du?
»Mest i ferien og på rejser. I efterårsferien gik jeg i gang med Bertel Heurlins nyeste bog om Krig og Fred i det 21.århundrede, og i sommerferien fik jeg bl.a. læst P.O. Enquists aldeles fremragende selvbiografi, Morten Møllers biografi om Mogens Fog, Drageløberen og en krimi af Leif Davidsen. Til gengæld læser jeg aldrig i sengen og kun sjældent i den daglige trummerum, hvor der er tilstrækkelig med pligtlæsestof.«
 rbs@information.dk

