En rigtig musiker er mand
Mændene vrider soloer ud af instrumenterne. Kvinderne slanger sig foran mikrofonerne, og ligestillingen er ikke-eksisterende. Musikverdenen er en skævvridende størrelse, der vedvarende reproducerer billedet af det mandlige musikalske geni og den kvindelige sexede forsanger


 På muren af musikbutikken Aage Jensen i det centrale København hænger meterhøje billeder af nogle af tidens mest værdsatte musikalske rocklegender. Ved siden af Jimi Hendrix fordybet i en solo, hænger Eric Clapton, Queen og Zakk Wylde. Der er ingen kvindelige ikoner at se.
På den rytmiske musikscene er ligestillingen årtier bagud. Branchen er fanget i forestillingen om manden som den skabende komponist og udøvende kunster. Og kvinden som forsanger, indespærret i en uigennembrydelig fæstning af korarrangementer og tamburiner. Men hvorfor? Er mændene mere tiltrukket af vildskaben i et trommesæt, end den pæne pige er?
Ja, mener Henrik Marstal, der er musikdebattør og ph.d. i musikvidenskab. Fordi samfundets konstruktioner skaber ideen om den støjende mandlige trommeslager og den skønsyngende kvinde, påpeger han.
»I vores kultur må drenge gerne larme, støje og forsøge sig med trial and error, indtil det lyder godt. Mens den pæne pige opdrages til, at der ikke er plads til at fejle - det afholder måske nogle piger fra at kaste sig over instrumenter. Det er ikke fordi fyre er bedre til at spille. Men nogle instrumenter er blevet tillagt en særligt kønnet værdi. Trommer er for fyre - men ikke for piger. Pigen, hun kan synge eller til nød få en plads bag klaveret,« siger Henrik Marstal.
Mandemiljø
Tallene taler for sig selv, påpeger han. I KODA, der administrerer ophavsretten til danske kompositioner og hvert år udbetaler rettighedspenge til komponister og udøvere, går kun 11 procent af det samlede beløb til kvinder. Ligesom kun 18 procent af KODAs medlemmer er kvinder.
Det er en udbredt tankegang, at mænd er mere tiltrukket af vildskaben i den forvrængede guitar, og at de besidder et nørdegen, der giver dem en fordel på instrumenterne. Men at mænd er vildere end kvinder, er en omgang samfundsskabt sludder, mener Jo Krøjer, der kønsforsker på RUC.
»Det er en kortslutning. Som om mænd nødvendigvis opfører sig som små actionhelte? Den forklaring er der simpelthen ikke belæg for. Biologisme er blevet drevet alt for vidt i sin forklaringskraft. Det er udelukkende kulturelt forankret. Som kvinde opfører man sig i overensstemmelse med, hvad samfundet forventer. Man bliver sanger for ikke at stikke ud. Piger med musikalsk interesse og talent træder ind i en branche, som allerede er totalt domineret af mænd på alle ledelsesfunktioner,« siger Jo Krøjer.
Kønsstrukturerne gør sig ligeledes gældende i DJBFA, foreningen for professionelle komponister og sangskrivere inden for rytmisk musik, hvor kun omkring 25 pct. af medlemmerne er kvinder. Men det kan have en naturlig forklaring, mener kønsforsker Karen Sjørup: »Den rytmiske musik er præget af nogle forskellige subkulturer, såsom festivalkulturer og værtshuskulturer. Det vælger kvinderne fra, fordi det er så drengeagtigt,« siger Sjørup, som er én ud af de to forskere, som har udarbejdede rapporten 'Kvinder i Kunst', som også sætter fokus på rytmisk musik.
Manglende rollemodeller
Natur eller ej. Man kan i hvert fald sort på hvidt konstatere, at kvinderne er forsvindende få i landskabet af instrumentalister. Ser man nærmere på ansøgnings- og optagsstatistik for Rytmisk Musikkonservatorium i København, tegner der sig et tydeligt billede. I 2009 blev kun to kvindelige instrumentalister optaget mod 26 mandlige. Blandt sangerne blev fem kvinder optaget - og ingen mænd. Og den kønsfordeling er typisk, lyder det fra konservatoriet.
Hvis kvinderne skal turde at satse på instrumenterne, skal de slet og ret have flere rollemodeller, mener Anya Mathilde Poulsen. Hun er kulturjournalist og forfatter til bogen Feminint Forstærket, der igennem samtaler med en række danske kvindelige musikere afdækker den kvindelige musikscene i det nye årtusinde.
»Den rytmiske musik har et stort frirum til at rumme mange kvindebilleder. Der skal både være plads til det sexede, feminine, men også det vrede og skæve kvindebillede. Flere kvinder skal ud til kanterne af, hvad kvindelig erfaring er. Men omverdenen skal også være klar til at tage imod det. Det er den store barriere. Kvinderne bliver puttet i kasser, der alt for  tit begrænser sig til at være sexet og lækker,« siger Anya Mathilde Poulsen.
Kun mænd er geniale
Anya Mathilde Poulsen har ud over Feminint Forstærket også skrevet specialet 'Kvinder, køn og rockmusik'. En analyse af kønnets manifestationer i aktuelle kvindelige rockmusikeres kunstneriske produktioner på Institut for Film og Medievidenskab. Specialet analyserer, hvordan tre forskellige kvindelige musikere, P.J. Harvey, Courtney Love og Liz Phair twister billederne af femininitet i deres kunstneriske udtryk.
De manglende danske kvindelige rollemodeller i musikken resulterer i en kunstart, der stagnerer og ikke udnytter sit potentiale, mener Anya Mathilde Poulsen:
»Vi lever i en kultur, der har det med at favorisere mænds udtryk. Tendensen er, at mænds udtryk bliver ophøjet til det geniale. Hvorfor er de kvindelige legender ikke også portrætteret på facaden af Aage Jensen? Hvor er Patti Smith? Man kunne sagtens finde nogle kvinder, der har bidraget med ligeså legendarisk musik,« siger Anya Mathilde Poulsen.
Guitaren er fallos
Men i myten om den sande rock 'n' roller er hovedrolleindehaveren en guitarspillende mand.
»Rockmusikken er institutionaliseret som drengenes oprør tilbage i 50'erne. Dengang havde mændene langt mere frihed, det blev derfor til et drengeoprør, og det bærer rockmusikken fortsat præg af. Derudover er det også mænd, der har fortalt historien. Måske finder mandlige journalister mere genklang i det mandligt musikalske udtryk? På den måde bliver historien skæv,« siger Anya Mathilde Poulsen.
Kvindernes undseelige rolle på den rytmiske musikscene skyldes altså idoliseringen af det mandlige geni, mener hun.
Henrik Marstal er enig. Det mandlige geni er en sandhed, der lige så meget er verificeret af medierne som af musikerne og fansene, mener han.
»Myten om sex, drugs and rock 'n' roll er en udpræget mandlig myte, og det er mandlige skribenter, der har opfundet den. For en heteroseksuel mand er det den ultimative drengedrøm at drikke dagen lang, spille guitar og boltre sig i kvinder. Ligesom vores tv-kultur med X Factor udelukkende fremstiller piger, der synger pæne ballader. Og kigger man på bandet i programmet, er det kun fyre. Hvis der har sneget sig en pige ind er det for at synge kor eller lave rasle-rasle i baggrunden. Man benytter sig af stereotyper, fordi det stadigvæk er upassende at se en pige spille elektrisk guitar. Guitaren er jo en mandlig  potensforlænger.«

I dag afholder det Rytmiske Musikkonservatorium konferencen Musik i Ubalance, der sætter fokus på den kønslige og etniske ulighed i musikbranchen

