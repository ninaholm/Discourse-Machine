Breivik var et svigtet barn
Glem integrationspolitik, ideologi og politiets beredskab – Anders Breivik er et resultat af omsorgssvigt som barn og fejl hos de sociale myndigheder. Norsk forfatters bog placerer sig dermed i det store ideologiske slagsmål om, hvorvidt man skal forstå Breivik politisk eller psykologisk
Den norske forfatter Aage Storm Borchgrevink hælder til at se Anders Breivik som en ’helt tom person med ønsket om at blive fyldt af sig selv’. Og som en ’forældreløs, uden indhold og dermed som en utrolig antenne og receptor for alt, der bevæger sig, som han tager ind og prøver at sætte sammen til en identitet’.


 
	Anders Behring Breivik kunne være stoppet langt tidligere. Ikke blot af politiet den 22. juli 2011 i den grå Fiat Duplo på vejen ud mod Utøya, hvis beredskabet havde fungeret som det burde. Allerede i minutterne efter bomben i Oslo havde man et præcist signalement af ham og af nummerpladen på hans bil.

	Nej, Breivik kunne være stoppet allerede i 1983, da han var fire år gammel, og Børneværnet havde indledt en undersøgelse af forholdene i familien.

	Det mener den norske forfatter, Aage Storm Borchgrevink. Og det er det helt afgørende moment og det nye i sagen om Breivik, beskrevet i hans bog, En norsk tragedie– Anders Behring Breivik og vejene til Utøya, som lige er udkommet på dansk.

	»Hans mission kunne være stoppet tidligere, for han var allerede tidligt fanget af systemet», siger Borchgrevink og hentyder til, at et hold psykologer fra Statens Senter for Barne- og Ungdomspsykiatri i 1983 i en stor udredning af Breivik-familiens forhold konstaterede, at drengen, der boede alene med sin mor og storesøster, blev udsat for omsorgssvigt, og at det var vigtigt at sætte ind for at undgå alvorlig fejludvikling.

	Psykologerne anbefalede derfor det mest drastiske tiltag, som man rådede over, nemlig tvangsfjernelse – og fik medhold af Børneværnet. Så alvorligt så man på sagen, men på grund af en konservativ dommer i den efterfølgende retssag, dømte retten til fordel for moderen.

	Faktisk var det Borchgrevinks oprindelige hensigt med bogen at beskrive Breivik som et udtryk for politisk ekstremisme og som en reaktion på globaliseringen og en modernitetskritik. Det lå endda i naturlig forlængelse af hans hidtidige arbejde og bøger.

	Advarsler blev ignoreret

	»Grundlæggende ville jeg forstå det chokerende, der skete. Jeg var stødt på det ideologiske fra blogosfæren i Norge og Europa og var interesseret i radikalisering. Jeg tænkte, at jeg skulle skrive om det skræmmende i, at en mand kunne gå på nettet og komme ud som dræbermaskine. Men også om hvorvidt det ville medføre mere overvågning og indskrænkning af ytringsfriheden.«

	Borchgrevink troede, at han skulle bevæge sig gennem mørke internetverdener og ud til en fjern person, men krydsede i stedet bestandigt sine egne spor og mødte en mand, som »var min egen nabo,« og som viste sig at have en helt særlig og kompliceret personlighedskerne.

	Og undervejs var der folk, der havde set »uhyret tage form, men deres advarsler var blevet ignoreret og lå begravet under tidens lag bevogtet af tavse vidner,« som han formulerer det i bogen.

	Advarslerne og detaljerne i psykologernes undersøgelse af forholdene i familien og hans efterfølgende samtale med en af de psykologer, der var med til at lave udredningen i 1983, er del af det unikke materiale Borchgrevink fremlægger i sin bog.

	Myndighederne tog ikke affære dengang, og heller ikke i anden omgang i terrorsagen blev den psykologiske udredning og diagnose af Anders Breiviks barndom del af retssagen mod ham.

	»Når det handlede om omsorgssvigt, burde det have været med i retssagen, men var det ikke, for man var bange for juridiske uklarheder, og der måtte ikke være nogen som helst tvivl om retssagen, så derfor koncentrerede man sig om det retspsykiatriske og så bort fra hans profil og fokuserede alene på spørgsmålet om, hvorvidt han var tilregnelig eller ej.«

	Borchgrevink er kommet til København og sidder i forlaget Rosinantes lokaler over Kultorvet. Det milde væsen står i skærende kontrast til den skarpe kritik, han kommer med, af den måde, man hidtil har forstået Breivik og set ham i en større politisk eller samfundsmæssig sammenhæng.

	Psykologisk forståelse

	Det er både fatalt og symptomatisk, at man i to omgange har set bort fra psykologernes klare profil af Breivik. Og Borchgrevinks bog er et stykke pionerarbejde i forhold til den psykologiske forståelse af Breivik. Den forståelse, der i høj grad gør op med forståelsen af Breivik som en politisk figur og som et radikaliseret produkt af det omkringliggende samfund.

	»Jeg synes, der er en tendens til at gøre ham større, end han er. Til at se ham som en større ideolog og tænker end han er, en tendens til at tage ham alvorligt.«

	Det gælder også eksempelvis danske Christian Lollikes teaterstykke Manifest 2083, som Borchgrevink betegner som »et meget modigt og nødvendigt stykke,« men som han også mener ligger under for den typiske tendens til at gøre Breiviks politiske betydning større, end den er, mens han selv mere hælder til at se Breivik som »helt tom, med ønsket om at blive fyldt af sig selv.» Og en »forældreløs – uden indhold og dermed utrolig antenne og receptor for alt, der bevæger sig, som han tager ind og prøver at sætte sammen til en identitet«.

	I arbejdet med bogen opgiver Borchgrevink derfor ambitionen om at beskrive Breivik som udslag af modernitetskritik og et produkt af et radikaliseret miljø for i stedet at se ham som ey produkt af omsorgssvigt. Han må forlade et bredere kulturkritisk sigte til fordel for at se ham som et individ og som et omsorgssvigtet barn.

	»Hvis man skal tænke radikalisering, så handler det om, hvordan vi tænker radikalisering. Og her er omsorgssvigt åbenlyst et vigtigt moment i hans historie, og det er jeg optaget af, når jeg læser hans manifest. Det giver et interessant perspektiv på terror og radikalisering og forebyggelse af det.«

	Det har ikke været uden omkostninger at anlægge det syn på Breivik. Borchgrevink er blevet beskyldt for at være en overløber, for dyneløfteri og for intellektuelle Se & Hør-metoder og i private e-mail for det, der er værre.

	Borchgrevink fortæller også, at den højreekstremistiske blogger Fjordman, som var Breiviks store forbillede, er glad for hans bog.

	Den viser i Fjordmans optik, at Breivik var gal og frikender ham. Borchgrevink er ikke glad for Fjordmans støtte, men det er en nødvendig pris, når man vil beskrive, at Breivik: »Ikke nødvendigvis er udtryk for nogen politisk radikalisering, men at han er et eksempel på selvradikalisering og havde sin individuelle vej ind i det«. Og i øvrigt så »læser Fjordman, hvad han vil.«

	22. juli-kommissionen

	Det helt centrale i Borchgrevinks bog er, at hadet, som hang over Oslo og Utøya den fredag eftermiddag i juli 2011 ikke stammer fra »agressionen og dommedagsforestillinger på internettet, de voldelige computerspil, forbrugskulturens strukturelle vold, klasseskel i det rige Oslo Vest, bandekulturen i 90’erne, friktion i det flerkulturelle samfund eller mandlig nederlagsfølelse i ’vaginalstaten’. Den mørke impuls kom, som jeg ser det, fra barndommen og ikke fra kontrajihadisterne.«

	Borchgrevink påpeger, at vi helt sikkert ikke har hørt det sidste fra de yderligtgående modernitetskritikere.

	»Alligevel handler den vigtigste lærdom i denne tragedie ikke om integrationspolitik, internet, ideologi eller politiets arbejde og ressourcer, men om børne- og familiepolitik,« som han skriver i bogen.

	Børneværnet skulle have grebet ind allerede i 1983; i stedet fik barndommens traumer lov til at vokse sig til den voksne mands dødsensfarlige had. Og det er også det, det handler om, når man taler om forebyggelse af had, radikalisering og terror: »at hindre, at børn mishandles af deres forældre«.

	Det mest fatale for den større bearbejdning af den norske nationale tragedie er ifølge Borchgrevink, at 22. juli-kommissionens ellers grundige rapport slet ikke kom ind på det aspekt, men helt så bort fra det, og kan citere fra rapporten:

	»Vi har undladt at se nærmere på spørgsmål knyttet til gerningsmandens motiv, opvækst eller helbredstilstand, og vi har heller ikke set på samfundets tiltag mod tidlig forebyggelse af radikalisering«.

	For Borchgrevink er det et udtryk for, at det politisk bevæger sig ind i en følsom debat, og at det norske samfund »har et noget snævert syn på terror og en naiv tro på, at alt bliver bedre, hvis man har mere politi.«

	Borchgrevink peger på, at han sådan set også ved at fokusere på barndommen og moderens omsorgssvigt står i opposition til de fleste medier i Norge. Et emne, som han har deltaget i mange debatter om. Selv om den lavmælte mand siger det stilfærdigt og udramatisk, så er der ingen tvivl om, at han med sin bog placerer sig på et betændt og farligt sted i den ideologiske kamp om, hvorvidt man skal forstå Breivik politisk eller psykologisk.

	Den moderne Don Quijote

	I sin psykologiske tilgang behøver Borchgrevink ikke gå til alt muligt ude i samfundet, men kan finde alt, han vil vide, i Breiviks egen opvækst og ikke mindst i hans 1.500-sider lange manifest, som han konsekvent kalder et kompendium, og som han læser som et både interessant og mislykket værk.

	At Borchgrevink kommer fra litteraturvidenskaben fornægter sig ikke i bogen. Han bruger litteraturen til at forklare Breiviks udvikling fra ensomt og meningsløst forbrugerliv til spaltning og terror. Eksempelvis sådan som den skildres i Chuck Palahniuks roman Fight Club og David Finchers film af samme navn. På lignende vis kan han også bruge Houellebecq, Mishima og Cervantes til at blive klogere på Breiviks psykologi.

	Borchgrevink kommer ret langt ved at bruge Cervantes og forstå Breiviks udvikling af en række alias’er eller identiteter op gennem opvæksten fra den vitale graffiti-signatur Morg, da han er 16 år, der genopstår som den hemmelighedsfulde diamanthandler Mr. Benson i Liberia, da han er 23, for at finde sin endegyldige identitet i Andrew Berwick-figuren, justitiarius-ridderen, der fuldfører sin antiislamiske korsriddermission på Utøya.

	Borchgrevink skildrer Breiviks udvikling som et psykopatologisk forløb fra udviklingsforstyrrelse mod regelret narcissisme og storhedsvanvid. Og hvem gør det bedre end Cervantes med Don Quijote-figuren?

	»Don Quijote er jo den største narcissist i verdenshistorien, og Breiviks egne historie ligner. Han kommer ikke som Don Quijotes ridderskikkelse fra biblioteket, men fra internettet. Det er en af de interessante ting ved manifestet, som udtrykker behovet for at skabe avatarer, for at lave sig egen identiteter for en person, som er tom. Breivik opfører sig som en zoombie. Og den findes i meget moderne litteratur.«

Aage Storm Borchgrevink: ’En norsk tragedie - Anders Behring Breivik og vejene til Utøya’. Forlaget Rosinante. Dansk oversættelse af Sara Høyrup

