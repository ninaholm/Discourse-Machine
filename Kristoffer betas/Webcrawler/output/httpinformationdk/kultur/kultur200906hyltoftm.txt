Hyltoft vil have mere magt



 Danmarks Radio er så overbefolket af chefer med samme syn på tilværelsen og det at lave public service til danskerne, at DR-s bestyrelse i fremtiden skal involveres i langt flere chefansættelser end i dag.
Det foreslår næstformand i DR-s bestyrelse, Ole Hyltoft, der er udpeget af Dansk Folkeparti til bestyrelsen og til næstformandsposten af kulturminister Carina Christensen (K).
»Der er for meget indavl i DR. Det kunne en styrkelse af det folkelige element i DR-s ledelse, altså bestyrelsen, måske råde en lille bitte smule bod på,« siger Ole Hyltoft og tilføjer, at det efter hans mening i høj grad er »caffè latte-segmentet«, der befolker DR i dag, og at det hæmmer DR-s alsidighed.
»Det er klart, at en programchef helst ansætter folk, der har en lignende tilgang til stoffet som ham selv. Det handler ikke kun om, hvordan de politiske partier bliver behandlet. Men også om dækningen af kulturlivet. Det er lidt det samme, der gør sig gældende, når Dansktoppen udstationeres på en DAB-kanal, eller når DR i tv dækker billedkunst og teater så dårligt og næsten ikke vil have med litteraturen at gøre,« siger Ole Hyltoft og konkretiserer sit forslag:
»Det er ikke et større blodbad, jeg efterlyser. Jeg foreslår bare, at bestyrelsen i fremtiden involveres i ansættelsen af de 20-25 højestrangerende i DR. Sådan var det i øvrigt i Radiorådets tid for ikke så mange år siden. Mens det i dag stort set kun er økonomien, vi har indflydelse på.«
-Helt uden fortilfælde-
Formanden for DR-bestyrelsen, Michael Christiansen, er dog meget skeptisk over for forslaget.
»For det første er det bestemt fra Kulturministeriet, at vi i bestyrelsen kun udpeger de fire øverste direktører, så hvis der skal ske en ændring, skal det vedtages dér,« fastslår han.
»Men jeg vil også sige, at jeg har meget, meget svært ved at forestille mig, at vi skulle være med til at ansætte så mange, som han foreslår. Det ville jeg finde meget uheldigt, og det ville i øvrigt også være helt uden fortilfælde i andre virksomheder,« mener Michael Christiansen.
Et andet medlem af DR-s bestyrelse, Katrine Winkel Holm, der også tidligere har markeret sig med kritik af DR, er dog åben for Hyltofts forslag.
»Det er bestemt en overvejelse værd, hvordan man undgår indavl. For bevidst eller ubevidst så er der en slagside i DR,« mener hun og giver ikke meget for formand Michael Christiansens indvendinger om, at det ville være atypisk for en bestyrelse at ansætte mellemledere:
»DR er licensfinansieret og er derfor ikke en almindelig virksomhed. Og bestyrelsen er ikke en almindelig bestyrelse, så det synes jeg ikke er noget fantastisk tungt argument,« siger hun. ritzau

