At være dødelig: Dine kære skal dø, du skal dø, vi skal alle dø
Kirurg og forfatter Atul Gawande har skrevet en tankevækkende bog om alt det, vi med mere eller mindre ubevidst vold og magt skubber fra os hver eneste dag: livets tilfældighed, skrøbelighed og i de fleste tilfælde brutalt langtrukne endelighed
Kirurg, Harvard-professor og The New Yorker-skribent Atul Gawande har skrevet en vedkommende, ufordømmende og empatisk bog om vores dødelighed og vores udgrænsede fælles forståelse af døden.


 »Do you realize – that everyone you love someday will die,« lyder en smuk linje i en sang af Flaming Lips, som summede i mit hoved under læsningen af Atul Gawandes At være dødelig. Formand for Det Etiske Råd, Jacob Birkler, siger det ikke mindre kontant i sit danske forord: »Dine kære skal dø, du skal dø, vi skal alle dø.«
Døden er det eneste rigtigt sikre i denne verden, og alligevel er vi, hvis vi tager Atul Gawandes erfarne ord for det, rigtig dårlige til at dø. Særligt dårlige er vi til at lade hinanden dø, og det er vi, fordi vi på både samfundsmæssigt niveau og i vores familieliv mangler en kollektiv – både videnskabelig og eksistentiel – samtale om, hvad en god død indebærer.
Ofte er døden nemlig til stede langt tidligere end både læger, patienter og pårørende er villige til at indrømme, og når den endelig står for døren, er det for sent at overveje, om den sidste tid kunne have haft en større kvalitet uden de indgreb og behandlinger, som vores hippokratiske edsvorne læger stiller til rådighed på falderebet.
Læs også: Som læge var jeg slet ikke rustet til døden
Den lægevidenskab, er Gawandes kritiske budskab, der har forbedret vores levestandard og nedbragt vores dødelighed radikalt i moderne tid, har også koloniseret vores fælles forståelse af døden. Ved at udgrænse den.
Anerkend den
Man er i både sprogligt og fagligt kompetente hænder hos Atul Gawande, der er Harvard-professor og kirurg i Boston, forfatter til flere bøger og fast skribent for The New Yorker. Trods sin store teoretiske viden skriver han enkelt og konkret om de cases, som bogen er bygget op af, og hvor hans egen fars dødshistorie er iblandt.
I bogens indledning husker Atul Gawande undrende tilbage på sin tid på lægestudiet, hvor kun en ugentlig time var afsat til faget ’læge-patient-forholdet’. Her læste de Tolstojs klassiske novelle Ivan Iljitjs død om den 45-årige russiske dommer, der går fra at være en højt respekteret mand til en dødssyg og ensom person, hvis omgivelser ikke vil anerkende, at han er døende. Det bliver fraværet af ærlighed, anerkendelse og trøst, der i sidste ende bliver Ivan Iljitjs største sorg.
Læs også: LEDER: Den langstrakte død
Det, der for den unge Gawande bare var en uvedkommende historie fra en fjern og kulturel anderledes fortid, får i løbet af hans arbejdsliv en større og større symbolsk betydning. Han er så overbevist om sit fags superkræfter, at han, hver gang en patient dør, får det mere og mere, som om de regler, de som læger spiller efter, bliver brudt. »Jeg ved ikke helt, hvilket spil jeg troede, jeg var med i, men det var et spil, hvor vi altid vandt.«
Det går langsomt op for ham, at han på trods af, at han ofte står ansigt til ansigt med døden, ikke anerkender den.
Alderdommen som massakre
Vores kroppe kan ikke altid leve op til de fantasier, vi har om det gode liv, og som vi i fællesskab fodrer hinanden med. Vi elsker indslaget i lokal-tv om den 92-årige, der er frisk som en havørn og stadig ror 10 kilometer på Gudenåen hver morgen. Vi elsker alle – unge som gamle – ungdommen (livet!) og eksisterer derfor velvilligt på dens præmisser. Men det er Gawandes eksistentielle pointe, at livet i sig selv indeholder døden, i den forstand at vi dør lidt hver dag. Vi bør ikke kun definere døden som den konkrete begivenhed, der afslutter livet, men som en langsom nedslidningsproces, der fortsætter indtil »det sidste backupsystem bryder ned«.
»Alderdommen er ikke en kamp, alderdommen er en massakre,« som forfatteren Philip Roth skriver i romanen Everyman, og visse passager i At være dødelig er som et tag selv-bord af deprimerende og overraskende fakta om kroppens forfald. Kalcium lækker fra knoglerne ud i vævet, der stivner og bliver hårdt. Når man åbner en aldrende person under en operation, skriver Gawande, »føles det, som om de store blodårer næsten knaser mellem fingrene«. Tænderne går langsomt til, når emaljen nedbrydes, blodtilstrømningen til tandrødderne svækkes, og gummerne bliver betændte. Finmotorikken ryger sig en tur, følesansen sløves og synet svigter.
Allerede fra vores 30. år taber vi støt og roligt muskelmasse, og hjernen skrumper med større risiko for hjerneblødninger til følge: Hjernen rasler ganske enkelt rundt inde i kraniet, hvilket gør det ekstremt farligt at slå hovedet efter en vis alder. Faldulykker er faktisk i sig selv en af de største trusler for ældre menneskers liv og førlighed – et umiddelbart banalt og praktisk faktum, som for Gawande bliver et afsæt for større og interessante refleksioner over de specifikke krav, behandling af ældre mennesker bør stille til lægestanden.
Hvis vi taler livskvalitet, understøtter en tur på fodklinik eller en regulering af den smertestillende medicin måske i første omgang bedre den ældres frihed og mobilitet, end den aggressive strålebehandling af en alligevel langsomt voksende tumor gør. Det ved geriatere, der er specialiseret i alderdommens sygdomme, alt om, men en anden af Gawandes kritiske pointer er, at der ikke ligefrem strømmer penge til ældreområdet. Hvis vi ikke tager endeligheden med i betragtning, kan vi ganske enkelt ikke prioritere godt nok i forhold til nuet.
Kærlighed og kontrol
Atul Gawande har i den første halvdel af bogen – og den som gør mest indtryk – en nærmest tyrafranksk agenda. Ved at fortælle forskellige menneskers ’forfaldshistorie’ stiller han spørgsmålet, om det stærke og entydige lægefaglige fokus på livets opretholdelse og overlevelse er sivet ind i vores syn på ældre mennesker generelt og dermed også i ældreplejen.
Gawande beskriver, hvordan sikkerhedsprocedurer på plejehjem, der har til formål at sikre fysisk tryghed og sundhed for beboerne, ofte har store konsekvenser for de ældres humør og livskvalitet. De kontrolprocedurer, der skal sikre, at de ældre ikke taber sig, ikke falder, ikke får for højt blodtryk eller ikke bliver kvalt – og som skal sikre nogenlunde ensartede arbejdsvilkår for plejepersonalet – fratager dem samtidig også den selvbestemmelse, frihed og identitet, som er med til at gøre livet noget værd.
Vi værdsætter som samfund paradoksalt nok livet så højt, at det ’at holde liv i’ dem bliver det højeste mål. Men, skriver Gawande, »meget af det, vi gerne vil gøre for vores kære, afhænger af forhold, vi selv ville modsætte os på det kraftigste, fordi det begrænser vores selvforståelse.«
Det er kærlighedens kontrollerende natur (min egen selektive indstilling til brug af cykelhjelm kommer mig i hu) at ønske frihed for os selv, men sikkerhed for dem, vi elsker.
Vedkommende bog
Selv om At være dødelig er skrevet ind i en amerikansk kontekst, hvor lægehjælp og ældrepleje er anderledes ulige fordelt, er de principielle, eksistentielle og faktisk også ressourcemæssige spørgsmål, bogen rejser, meget vedkommende. Kritikken af den nærmest institutionaliserede dødsforagt virker særligt heftig og sand samtidig med at forfatteren udviser en ufordømmende, menneskelig forståelse for, hvorfor det er sådan.
Vi (overbe)handler i afmagt og smerte, når vi burde turde se den døende i øjnene og lægge en plan i fællesskab. Men vi har ingen ritualer at ty til, og vi har ingen øvelse i at tale accepterende om døden. Vi har, mener Atul Gawande, brug for i fællesskab at udvikle en moderne ars moriendi – dødskunst – for, som han skriver, er der noget der tyder på, at »man lever længere, når man holder op med at prøve at leve længere«.
Han henviser til undersøgelser, der viser, at døende patienter, der modtager såkaldt palliativ behandling, hvor fokus er på smertelindring og sjælesorg, lever længere, hvilket også gør sig gældende for mange hospicepatienter. De menneskelige skæbnefortællinger, som Gawande lykkes med at levere med lige dele lægefaglig nøgternhed og filosofisk medmenneskelighed, er bogens klareste styrke. Den, der konfronteres med livets skrøbelighed, ser livskvalitet fra et andet perspektiv, og det er det perspektiv, vi skal turde indtage.
Som tjeneren Gerasim hos Tolstoj, der som det eneste menneske forstår at bringe lindring og trøst til Ivan Iljitjs aftagende liv, fordi han på et fundamentalt niveau er i kontakt med sin egen dødelighed.
Man kan kun håbe, at der findes en Gerasim i og til os alle.
Atul Gawande: ’At være dødelig – om livsforlængelse og livskvalitet’. Lindhardt og Ringhof

