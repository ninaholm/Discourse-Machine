Vangede får nyt vartegn
Billedkunstneren Kenn André Stilling har tegnet den nye alfabetskulptur, der lige nu er under opførelse på Dan Turèlls Plads ved siden af biblioteket, tæt på digterens barndomshjem, hvor den skal stå som en Noahs Ark. Han mener i øvrigt, at Mickey Mouse bør helgenkåres
Folk i Vangede var delt i synet på bysbarnet Dan Turèlls bog, 'Vangede Billeder', da den udkom i 1975. Den byggede på egne erindringer samt interview med borgere. Nogle fandt den udmærket, andre følte sig hængt ud. 'Jeg er ikke meget for Dan Turèll, skal vi ikke sige det sådan, men det håndværksmæssige, det er godt nok,' siger Bent Andersen, som bor i Vangede, om den nye skulptur, der er færdig om to uger. Bent har arbejdet som smed i over 50 år og har fulgt byggeriet.


 Der var 1.500 kroner i overskud på ølsalget, da der blev lukket og slukket efter en byfest, Vise Vers i Vangede, for nogle år siden. Hvad skulle pengene bruges til? I handelsstandsforeningen for Vangede Bygade diskuterede man det og kom frem til, at de ikke skulle bruges til juledekorationer.
»I stedet opstod ideen om at oprette en stationær studiesamling for Dan Turèll på Vangede Bibliotek,« fortæller den tidligere ejendomsmægler Ivan Brich, som var en af initiativtagerne og med, da det senere blev vedtaget at lave en skulptur.
De 1.500 kroner udgjorde startkapitalen.
»Jeg var jo gode venner med mutter Inge, som stadig boede i digterens barndomshjem på Mosegårdsvej. Hun og resten af familien var straks med på ideen. Desværre døde hun for halvandet år siden, men havde jo ellers fulgt projektet med glæde.«
Vi står på en lille plads nær ved biblioteket, hvor Ivan Brich med tilfredshed kan se den nye skulptur tage form. Små og store bogstaver i stål griber ind i hinanden.
»Det blev overdraget til Chili, som var gift med Dan, at foreslå en kunstner, som kunne skabe udtrykket, og efter at have tænkt længe over det, kom hun med et navn: Kenn André Stilling! Egentlig havde vi tænkt os en buste, hvor man så digteren med hat på og en smøg i munden, men Kenn kom med en anden idé.«
Skitse på en serviet
Kenn er her også. Han er kendt som en kunstner, der er fuld af anekdoter og originale koncepter. Senest har han været ude med en idé om et fredsmonument ved Dybbøl, udformet af tyske Anselm Kiefer, der for nylig udstillede på Louisiana. Kenn foreslår, at vi sætter os ind i et pizzeria, som har facade ud mod skulpturen.
Hvilke overvejelser gjorde du dig om opgaven?
»Da jeg jo kendte Dan, var jeg bange for, at han ville rotere i sin grav som en anden grillkylling ved tanken om en buste, og det kunne vi jo ikke have, så jeg tænkte, at den skulle forestille noget, som han havde beskæftiget sig med i sit arbejde,« fortæller han.
»Vi holdt et møde, hvor jeg tegnede skulpturen på en serviet, og den blev godtaget. Vi gik hen og beså pladsen, som lignede en motocrossbane på grund af vejarbejde. Her skulle den stå som en slags Noahs Ark. Altså: Hvis vandet stiger, så er alfabetet i hvert fald intakt. Det er det, den handler om. For det er ikke bare os, der skal passe på alfabetet. Det skal de også i andre lande, hvor vi kan se, hvem det er, der bliver spærret inde: dem, der kan alfabetet.«
Som for at illustrere sin pointe præsenterer Kenn André Stilling os for indehaveren af pizzeriaet, som ikke vil have sit navn nævnt, da det ikke er risikofrit, hvis han skulle rejse til sit hjemland.
»Jeg er kurder fra Tyrkiet,« fortæller han, »og det er sådan, at tyrkerne har forbudt os at bruge bogstaverne x, q og w. Hvis man gør det, får man halvandet års fængsel. I sidste uge udkom en bog, hvis forfatter havde brugt bogstavet q, og lige nu er han trukket i retssalen. Tyrkerne vil gerne med i EU og skal først have alt det med menneskerettighederne på plads, men hvis de ikke engang kan acceptere et bogstav ...«
Kenn tilføjer:
»Du skal jo ikke gå længere end 70 år tilbage, før Danmark forbød Færøerne at bruge dets eget alfabet. Det er jo fuldstændig vanvittigt!«
Han nævner en passant en af sine kongstanker: Venskabsfænglser som en pendant til venskabsbyer. Småtyve fra Danmark skal bytte plads med fængslede forfattere fra lande som Kina og Thailand, som så kan komme herop og få god mad og pleje i vores fængsler. Han vil også finde det på sin plads, hvis mange flere kommuner satte nogle monumenter op for malere, musikere og digtere, som har betydet noget for deres byer.
»Før i tiden havde vi mange krigsmonumenter, men nu har vi ikke haft krig i mange år, så det er vel på tide, at vi får rejst nogle monumenter for poesien. Hvad havde Odense været uden H.C. Andersen. En motorvej, ikke? Og hvad havde Silkeborg været uden Asger Jorn, som har foræret byen en milliardgave,« siger han og fastslår, at uden borgmester Hans Toft og de tre 'motorer' fra handelsstandsforeningen Ivan Brich, Palle Strøm og Allan Andersen var projektet ikke blevet til noget, og det var stort, da byrådet gik med til at kalde pladsen for Dan Turèlls Plads.
Hjertebænk
Der er også planlagt en 47 meter lang bænk. Hvorfor lige 47?
»Dan blev 47 år. Jeg havde gerne set, at bænken var blevet længere og Dan ældre. Inspirationen kommer fra Frankrig, hvor de har meget fine parkbænke. Jeg talte engang med Dan om det, da han havde været i Paris. Dernede er der fordybninger i bænkene, så man ikke falder ned, hvis man sover en rus ud. Sådan skal det også være her, og ryglænet skal være 1,30 meter højt ligesom på cafeerne. Bænke er stoppesteder, hvor byplanlæggere, statsmænd og digtere tænker tanker om samfundets forandring eller skriver digte. Nationer fødes her. På Vangede-bænken kan man sætte sig 47 meter væk, hvis der kommer en, man ikke kan lide. Eller man kan forelske sig. Jeg ser gerne, at det bliver en hjertebænk.«
Hvor godt kendte du Dan Turèll?
»Jeg mødte ham, da jeg i 1972 udgav en af hans første bøger på mit forlag, Sommersko. Jeg syntes, at noget af det fine og fornøjelige ved ham, var, at han interesserede sig for Anders And. For malere er det indlysende, at figuren var en del af popkunsten og en vigtig figur i hele verden. Han var f.eks. forbudt i Østtyskland, hvor man var klar over, at han havde en opdragende virkning. Amerika er jo historisk set et nyt land, som ingen engle har, hvorfor de laver mange tegneseriefigurer, og jeg tror, at Mickey Mouse en dag vil blive optaget som helgen i den katolske kirke. Han har jo ikke noget kønsliv, og han har aldrig gjort noget forkert.«
'Vangede Billeder'
På pladsen præsenteres vi for smedemester Jesper Agertoft fra Emil Nielsens smedeværksted. Han er fjerde generation af en smedefamilie og har sammen med to medarbejdere travlt med at få 40 kubikmeter skulptur på plads otte meter lang, fem meter bred og tre en halv meter høj. Ud over bogstaverne er der også grammatiske tegn.
»Den er lavet af Crotenstål ligesom Rustenborg i Farum, så der lægger sig en hinde af rust på den,« forklarer han.
»Den vil få farvenuancer af vejr og vind og slitage, når ungerne kravler på den. Jeg synes, det er sjovt, at borgerne kan følge med i opsætningen, men jeg synes, den skal dækkes til, når den om 14 dage er færdig og indtil indvielsen i oktober. Kommunen er vist ikke helt enig.«
Kender du Dan Turèlls forfatterskab?
»Ja, Vangede Billeder. Den havde vi om i skolen.«
Netop den bog, som blev en bestseller, delte borgerne, da den udkom i 1975. Den fortalte om folk i Vangede og redegjorde for forskellen på det snobbede Gentofte og det mere folkelige Vangede, som forfatteren var stolt af at være en del af. Alligevel følte nogle af borgerne sig hængt ud, akkurat som da Aksel Sandemose skrev om Nykøbing Mors, som han kaldte for Jante og mente, at her trivedes småborgerligheden.
Fyrtårne
Ivan Brich er født samme år som Turèll og kan huske, at den hårde kerne af unge knægte i forstaden syntes, Dan var lidt besynderlig.
»Derfor havde vi ingen omgang med ham,« erindrer han.
»Men vi vidste, at han var her. Hvad vi ikke vidste var, at han blev den første rapper og standupper i Danmark.«
Er folk stadig sure?
»En god del synes, at bogen er udmærket, men andre føler sig nok stadig en smule stødt. Dan og et par af hans søskende gik rundt og interviewede folk, og da det kom i bogform kort tid efter, kan det godt have ramt nogle. Sædvanligvis gemmer man sit stof til en krønike og skriver om det 30-40 år senere, hvor ingen tager anstød af det.«
Det ventes dog, at mange møder op for at deltage i hyldesten, når skulpturen indvies den 15. oktober, hvor blandt andre bandet Rugsted & Kreutzfeldt optræder med ti numre skrevet af digteren fra Vangede, hvor IKEA ikke længere vil være det eneste fyrtårn.

