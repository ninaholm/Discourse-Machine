Kunsten at give gaver
Bill Clinton fik en kasse cigarer, Gordon Brown fik en dvd med 'Star Wars' af Obama. Det er en videnskab at give gaver til statsmænd
Den, der ikke gengælder en gave med en tilsvarende gave, gør sig skyldig i et etikettebrud. Mange af os kender selv følelsen at at få en ubrugelig gave.


 "Gaver skaber sociale bånd", skrev den franske antropolog Marcel Mauss i 1923, i sin bog Essai sur le don (på dansk oversat som Gaven). 
Den, der ikke gengælder gavmildheden med en tilsvarende gave, gør sig skyldig i et etikettebrud - noget, der i såkaldt "primitive samfund" (Marcel Mauss' ord, ikke vores! red.) kunne medføre sociale konflikter mellem stammer.
Om der nu udbryder krig mellem de to atlantiske stammer, briterne og amerikanerne, er usandsynligt, men alligevel. 
Da Gordon Brown forleden var på besøg i Det Hvide Hus gav han den amerikanske præsident to gaver: Et signeret eksemplar af en bog af Winston Churchill og en fyldepen lavet af træ fra det sidste slaveskib. 
Og hvad gjorde Obama så? Han forærede sin skotske gæst en boks med dvd'er, heriblandt alle Star wars-filmene og The Wizard of Oz.
Det blev de meget fornærmede over i London. 
Det blev opfattet som en udsøgt fornærmelse, og som et tegn på, at Obama var ligeglad med sin britiske gæst - hvilket kropssproget, i øvrigt, også tydede på. 
Fra et antropologisk synspunkt har Barack Obama brudt det, Mauss kaldte 'reciprociteten'. 
Hillarys tangenter
Hvorfor er det så så slemt? 
"Den, der giver en gave, giver ikke bare en ting, men noget af sig selv. For tingen er uløseligt forbundet med giveren," skrev Mauss.
Andre steder er de bedre til at uddele gaver. Præsident Clinton - der ofte morede sig med cigarer - modtog en kasse cubanske cigarer fra Silvio Berlusconi. 
Clintons efterfølger, altså George Bush, fik et videospil af Tony Blair. Så var niveauet ligesom lagt!
Det var ikke den eneste gave, der blev givet i sidste uge. Hillary Clinton var også i gang.
På et officielt møde med sin russiske kollega, Sergej Lavrov, gav Clinton russeren en tast til et computer tastatur, hvorpå der stod 'genstart'. 
Eller det troede fru Clinton. Men hendes embedsfolk havde ikke fået oversat det rigtigt. Ordet peregruzka, som de brugte, betyder tilsyneladende 'overophedet'. 
Den lille morsomhed fik den russiske avis Kommersant til at konstatere, at "Hillary trykker på de forkerte knapper". 
Historien melder ikke noget om, hvad Lavrov gav Hillary Clinton. 
Det har gennem tiden været kutyme at udveksle gaver. Denne kunst tages så alvorligt i Fjernøsten, at der er oprettet specielle konsulentfirmaer, der rådgiver om gaver. Det kunne tyde på, at det amerikanske udenrigsministerium skulle hyre de kinesiske gaverådgivere. 


