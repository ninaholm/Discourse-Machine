Kunsten at sluge kameler



 – Christian Monggaard, kan det passe, at jeg forleden hørte dig tale om Aaron Sorkins nye tv-serie, ’The Newsroom’, i Radio24Syv?
»Ja ja, da. Sammen med manuskriptforfatter og instruktør Tobias Lindholm. Han er sådan en flink mand, og vi var enige om, at Sorkin er en fantastisk manuskriptforfatter med et utroligt øre for replikker fulde af indhold.«
– Men kan det ikke også passe, at du for ca. en uge siden skrev en række vrede beskeder på Twitter, hvor du kritiserede danske radio- og tv-stationer for at bruge eksperter som dig hele tiden uden at betale for det, og at du derfor ville sige nej til radio- og tv-optrædener resten af sommeren?
»Æh, jo, det er også rigtigt. Men det, jeg er mest vred over, er, at radio- og tv-stationerne beder én om at løse bestemte opgaver, f.eks. at anmelde en film, uden at ville betale for det. Det er gratis indhold for dem, og de trækker på en enorm viden indsamlet gennem mange år.«
– Men det ser da ikke så godt ud, at du kritiserer løs – sådan lidt a la Will McAvoy i ’The Newsroom’ – og så fraviger du dine egne principper blot et par dage senere. Det kunne Will ikke finde på.
»Det kan der måske være noget om. Men nu er jeg altså meget begejstret for Aaron Sorkin og The Newsroom, som jeg som en af meget få mennesker i verden har set ikke færre end fire afsnit af, og jeg ville gerne dele den begejstring med andre via radioen.«
– Men du har jo også sagt ja til at medvirke i flere andre programmer på Radio24Syv i løbet af sommeren.
»... Ja, det er rigtigt, men ...«
– Er du så glad for at være på og høre dig selv tale, at du vil sluge selv de største kameler?
»Nej, nej, jeg synes jo bare ...«
– Er du ikke blot det, man på godt gammeldags dansk kalder en ’medieluder’?
»Nej, hør nu! Det er ikke fair.«
– Men hvorfor skal DU så være på hele tiden i disse selvinterviews også? Du har lavet tre ud af de seneste fire selvinterview og lader ikke de andre i Billeders redaktion få mulighed for at komme til orde ... Hvorfor? Hvad er det, der er så vigtigt, at du konstant bemægtiger dig ordet? Hallo! Er du der? Christian Monggaard! Hallo!

