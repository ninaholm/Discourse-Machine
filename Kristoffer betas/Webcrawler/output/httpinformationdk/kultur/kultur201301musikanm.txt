Musikanmeldernes favoritter i 2012 – International
Informations musikanmeldere Klaus Lynggaard, Rune Skyum-Nielsen og Ralf Christensen giver her deres favoritter i 2012


 Klaus Lynggaard
Pussy Riot
Dette russiske punkperformance­ensemble er årets vigtigste for deres mod og eksempel i sit kulturelle YouTube-guerillaanslag mod Putin, den russisk-ortodokse kirke og det siddende regime. Disse kvinder fortjener grænseløs beundring.
Dr. John: Locked Down
Rytmisk vanedannende passer denne Dan Auerbach-producerede blanding af funk, afro-beats, old school R&B, psychedelia og jazzfornemmelse (= New Orleans voodoo) perfekt til de stilsikre kompositioner og skarpe tekster.
Lana Del Rey: Born to Die
Trods de mange haters, som fandt miss Rey fake (hvad det så betyder i showbiz), var hendes debutalbum strålende (og vanedannende!), spækket med fornemme kompositioner og afsunget med en stemme, der lød som kaffe, smøger og slidt silke.
Bruce Springsteen: Wrecking Ball
Selv om det kniber lidt med de mindeværdige melodier, må man tage hatten af for Springsteens utrættelige engagement i sin samtid og ikke mindst hans urokkelige solidaritet med den pågående krises ofre. Still the Boss.
First Aid Kit: The Lion’s Roar
To unge svenske kvinder leverer årets lækreste countryfolkskive, et melodiøst overflødighedshorn med en massiv melankolsk understrøm, hvor sangskrivningens noble disciplin håndhæves benhårdt.
Boblere
Tame Impala: Lonerism
Plan B: Ill Manors
Scott Walker: Bish Bosch
Black Keys: El Camino
Frank Ocean: Channel Orange
Richard Hawley: Standing at the Sky’s Edge
Damon Albarn: Dr Dee
Rune Skyum-Nielsen
Frank Ocean: Channel Orange
Selv om Frank Ocean lirede sit svendestykke af året forinden, sofistikerede han soulen og en ny dags hiphop med uforudsigelige, changerende sange, der via smukke fraseringer og fortællinger omskrev, hvad pop er i stand til.
Kendrick Lamar: good kid, M.A.A.D city
Det bedste direkte ud af Compton, L.A. siden N.W.A. Denne n**ga med en refleksiv attitude svælgede dog ikke i stoffer eller våben, medmindre han var under danskproduceret gruppepres. Vestkystens svar på New Yorks Illmatic – 18 år forskudt.
Nas: Life Is Good
Apropos Illmatic … Nas er min rapper’s rapper – manden med den mest inciterende levering i hiphophistorien. Denne gang havde han sjældent øre for de gode beats, mens lyrikken konfronterede skilsmissen fra Kelis og kvababbede sig over teenagedatteren.
Crystal Castles: (III)
Maskinmusikken frøs, fæstnede sig, mens mareridtet uafrysteligt bed sig fast – tredje, dystopiske udspil fra den canadiske electronicaduo marcherede derudad. Dragende og konfrontatorisk, på en smeltende isflage mod en skærsild af denne verden.
Killer Mike: R.A.P. Music
Årets mørkeste mindfuck kolporterede OutKast-homien Killer Mike, der over El-P-beats hudflettede hiphoppen og blev politisk som ingen andre på ’Reagan’. Et nummer, som sådan set satte Iran-contra-affæren i perspektiv. Intet mindre.
Boblere
El-P: Cancer 4 Cure
Hot Chip: In Our Heads
Flying Lotus: Until the Quiet Comes
Chromatics: Kill For Love
Dirty Projectors: Swing Lo Magellan
Beach Boys: That’s Why God Made the Radio
Ralf Christensen
Flying Lotus: Until The Quiet Comes
En voksen L.A.-elektronikers genopdagelse af barndommen i et akvarium fyldt med 3D-jazz, ambiente gopler og højopløselig plankton på speed.
Animal Collective: Centipede Hz
En tilbagetrækning fra mainstream, tilbage i svampeskoven. Og et lag dybere i den digitale jordbund, hvor der pludres vildt og myldrende, og hvor kvartetten finder ny mening i deres musik.
Julia Holter: Ekstasis
På én gang: Klassisk lethed, gotisk vingefang, gejstlig tyngde og avantgarde legesyge. Holters allestedsnærværende stemme er afgørende på hendes andet album – i vilde fordoblinger og smukke iscenesættelser. Enestående.
Burial: Truant/Rough Sleeper + Kindred EP
Burial nåede at udgive sin nye EP ’Truant/Rough Sleeper’ med to lange episk varierede numre, der sammen med EP’en ’Kindred’ føjer alen til mandens allerede fabelagtige, mikrodetaljerede, postapokalyptiske dub-blues.
Cooly G: Playin’ Me
En dame, der bruger sin elektronik som en privatsproglig, sensuel afsøgning af ydre og indre. Et tyngdefrit felt midt i storbyens trykkoger med klange fra en svunden rave-kultur.
Boblere
Mark Ernestus Presents Jeri-Jeri: Mbueguel Dafa Nekh/Dub Dafa Nekh 12”
Kendrick Lamar: good kid, m.A.A.d city
Grimes: Visions
Anna von Hauswolff: Ceremony
Actress: R.I.P.
Laurel Halo: Quarantine
Ariel Pink: Mature Themes

