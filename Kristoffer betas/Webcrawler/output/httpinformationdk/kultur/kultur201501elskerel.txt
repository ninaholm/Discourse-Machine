Elsker, elsker ikke: Benny Andersen



 Elsker
At få kvinder til at le. At elske min elskede og elske at være genelsket af hende. At aktivere mit indre legebarn, d.v.s. lege med ord, toner og farver. At følge Frank Jægers råd: »Glem ikke at forny jeres undren.« Små fugle, især rødhalsog blåmejse, og at fodre dem dagligt. Tør hvidvin og Irish Coffee (uden for meget flødeskum og med mere whisky.)
Elsker ikke
Fundamentalister af enhver art, alle der ’ved’ at de har ret, det være sig sundhedsapostle med tunnelsyn, ISIS og andre religiøse fanatikere. Et markant led i min udvikling er nemlig en linje fra Halfdan Rasmussens digtsamling PÅ KNÆ FOR LIVET: »Vogt dig for den, der kræver al din tro.« Alt hvad der er på mode, ’in’, ’trendy’. Når de fleste følger tidens mainstream, vender jeg straks om og går den modsatte vej. At flere og flere indleder deres svar på et spørgsmål med: »Jamen altså …« At gribe mig selv i at gøre det samme. At selv professionelle medier har det med at generalisere m.h.t. trosretninger, f.eks. kristne eller muslimer. Hvilke kristne, katolikker, Indre Mission eller baptister? Og hvilke muslimer, sunni eller shia, som hader og bekæmper hinanden? Gør dog jeres hjemmearbejde ordentligt, sjuskemikler!

