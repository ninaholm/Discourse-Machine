Kun for kvinder?
Lotte Garbers tager grundigt fejl, når hun siger, at kvinder ikke får del i sildesalten


 Jeg er i skrivende stund i bogstaveligste forstand omgivet af kvinder. Kvinder i alle aldre og former. Jeg er nemlig med avisens kulturredaktion på kursus om køn på Testrup Højskole. Og her er der, helt i tråd med tendensen i den seneste uges artikler af Rasmus Bo Sørensen om den kønopdelte bogreol, næsten kun kvinder. Kvinder, der læser og diskuterer skønlitterære bøger. Af de knap hundrede kursister er kun omkring 10 mænd. Derudover nogle mandlige kursusledere og -hjælpere. Med andre ord vil man som mand kunne sige, at det er ikke så lidt af et slaffenland her ude på de østjyske marker.
Men det var nu slet ikke det, det skulle handle om, men om tendensen til, at det skønlitterære marked er kvindeligt domineret. Hvis man tager udgangspunkt i tal for de 20 mest udlånte bøger på danske biblioteker, hvor kun fire ud af 20 er skrevet af mænd, får man syn for sagen. Listen toppes af Sara Blædel, Elsebeth Egholm og Camilla Läckberg. Og den første mand, nemlig Jussi Adler-Olsen, finder vi først på en 12. plads. Når man samtidig ved, at der er langt flere kvindelige lånere og læsere end mandlige, så får man et næsten skræmmende billede af, at det danske skønlitterære marked er et kvindeligt anliggende; og mistanke om et lukket selskab og kredsløb, hvor kvinder skriver for kvinder.
Undersøgelsen er baseret på halvandet års registrering af godt 14 millioner udlån, så det er svært ikke at tage den meget alvorligt. Litteratursociolog Lisbeth Worsøe-Schmidt bekræfter også, at det er en meget markant tendens, og at der på få årtier er sket et særdeles markant og dramatisk skifte til fordel for, at kvinder på alle leder og kanter dominerer skønlitteraturen. At fastslå tendensen er én ting, det kunne være mindst lige så interessant at få en forsker i kvindelitteraturen  som Lise Busk Jensen eller Elisabeth Møller Jensen  til at komme med bud på, hvordan vi historisk må forstå så radikal en forskydning, og hvad den er udtryk for?
Kvinder stemmer på kvinder
En ting er at konstatere, at kvinder dominerer det skønlitterære marked. Noget andet er, hvem der så at sige har bukserne på, når det kommer til det, den kvindelige formand for Dansk Forfatterforening, Lotte Garbers, kalder for sildesalaten. Altså anerkendelsen, de litterære priser og synligheden i den offenlige debat.
Ifølge Lotte Garbers har det kvindelig spring fremad ikke betydet en større grad af ligeberettigelse i forfatterfaget, som for hende stadig er en mandeklub. Det er en mand, der vinder Danske Banks Litteraturpris, en mand, der får Det Danske Akademis store pris, og mænd som Carsten Jensen, der især udtaler sig i medierne.
Men hun taler jo ikke sandt, Lotte Garbers. Det er jo netop også kvinder, der her gør sig gældende. Godt nok var det mænd, der vandt de pågældende priser, men det var snarere en undtagelse. Sidste år var der flere kvinder end mænd, der fik priser fra Det Danske Akademi, og de seneste år er Danske Banks Litteraturpris gået til flest kvinder. Netop sidstenævnte pris er jo baseret på, at især kvinder stemmer på kvinder. Og endelig er kvinder længere fremme, end Lotte Garbers påstår, i forhold til at diskutere samfundsforhold. Her er der måske ikke ligefrem sket en feminisering af debatten, men heldigvis fylder kvinder godt. Og tro mig, det vil kun blive mere og mere udpræget.


