Nye måder



I den amerikanske filmverden kan det være en mere nådig skæbne at dø for tidligt end leve for længe.Efter 22 manuskripter (blandt andre to klassikere, Taxi Driver og Raging Bull) og 18 film i egen instruktion (blandt andre næsten-klassikere som American Gigolo og Mishima) kan den 66-årige Paul Schrader ikke få sin nye film The Canyons finansieret. Manuskriptforfatteren til den erotiske thriller er ellers den velkendte Bret Easton Ellis (American Psycho).Schrader og Ellis er fortid for pengemændene, men nægter at være det for sig selv. Og hvad gør de så? Jo, de lader, som om de er uden fortid og i stedet unge spirende fremtidshåb, der kan lave film for en slik, uden produktionsselskab, uden biografdistribution, uden dyre skuespillere, uden andet end ønsket om at få deres historie fortalt.Og The Canyons blev faktisk lavet &ndash; med et fattigmandsbudget på 250.000 dollar.Filmen er delvis finansieret af fans via netsitet Kickstarter.com (filmredaktør Christian Monggaard har også bidraget!) og optaget i rasende fart med Schraders egen Canyon-villa som hoveddekoration. En home movie med premiere på nettet og indtjening på nettet.&raquo;Hvis jeg skulle lægge fem år til min instruktørkarriere, måtte jeg tænke helt forfra,&laquo; udtaler Schrader, der mener, at den uafhængige film har sværere vilkår end nogensinde i disse års krise-USA. Erfarne, personlige instruktører må tænke i internetbaner, hvis de vil forlænge karrieren.Måske kan Schraders model vise vej mod en mere intim filmkunst uden biograf-institutionens tunge klods om benet. Men i Schraders tilfælde har modellen også sine tragikomiske sider. Hans hovedrolleindehaver, skandalemagneten Lindsay Lohan, gjorde forventeligt produktionen til lidt af et mareridt, og på et tidspunkt måtte Schrader midt under optagelserne smide alt tøjet for at få den lunefulde Lindsay til at gøre det samme, hvilket var påkrævet i en sexscene.Man behøver kun forestille sig en Howard Hawks eller en John Ford i samme groteske situation for at erkende den grelle forskel mellem før og nu i et Hollywood, hvor de fleste traditioner er i fuld gang med at smuldre.
