Europa i glimmer



Allerede under introduktionen til første nummer i første semifinale ved Det Internationale Melodi Grand Prix fik vi dikotomien etableret: »Armenien,« sagde DR’s kommentator Anders Bisgaard »som er Østeuropas bedste bud på en vinder.« Østeuropa; det spøgelse, der i løbet af slut90’erne og 00’erne land for land gled ind i den vesteuropæiske fest. Og begyndte at vinde. Således har grand prix’et været afholdt i for eksempel Aserbajdsjan, Estland, Letland, Rusland og Ukraine, siden Danmark vandt sidst i 2000.I 2007 rejste der sig en ondsindet stemning herhjemme. Det danske bidrag, Peter Andersens »Drama Queen«, blev slået ud allerede i semifinalen, og folkedybet forargedes over, at Danmark var havnet i pulje med en masse østeuropæiske lande, der på vulgær vis stemte på hinanden. Nogle mente, at Berlinmuren burde genrejses i eurovisionsregi.Den slags drastiske tiltag er faktisk ikke ukendte. I 1996 kvalificerede Tyskland sig ikke til finalen. Det var en vesteuropæisk katastrofe og ledte til, at man – traditionen for mellemeuropæisk samarbejde tro – besluttede, at Storbritannien, Frankrig, Spanien og Tyskland altid er direkte kvalificeret til finalen. De er jo de største økonomiske bidragydere til EBU (European Broadcasting Union), der arrangerer konkurrencen. Så selvfølgelig.Men selv om dikotomien altså stadig lever i forståelsen af styrkeforholdet, så er det, som om den østeuropæiske æstetik er begyndt at vinde frem også her på den anden side af tæppet. Den østeuropæiske æstetik tager nemlig glimmeren alvorligt. Her er ikke en ironisk distance til refrænet, vindmaskinen og pailletterne. Det er ikke kitsch. Det er sejrsfremmende. Og hvis ikke det var for søde Basim, ville Danmarks bidrag på lørdag have været Michael Rune feat. Natascha Bessez og deres »Wanna be loved«, der gjorde en dyd ud af glimmer, kropsnær beklædning og vind i håret.På den anden side er der ikke meget glitter over Armeniens østeuropæiske vinderbud. Der er i stedet dubstep. Vi lærer af hinanden. Det bliver en smuk aften på lørdag.
