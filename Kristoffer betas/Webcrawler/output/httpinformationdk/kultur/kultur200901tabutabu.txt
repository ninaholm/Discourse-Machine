"Tabu er et tabu for mig"
Informations kulturredaktion har for en uge skiftet Store Kongensgade ud med seminaret Tag og læs! på Testrup Højskole. Information har spurgt en af dagens litterære hot shots, Søren Ulrik Thomsen, om hans forhold til højskoler og temaet tabu.


Første dag på litteraturseminaret Tag og læs! bød på foredrag og diskussion med forfatteren Søren Ulrik Thomsen. Efter foredraget, hvor han forsvarede bogen ”Kritik af den negative opbyggelighed,” spurgte vi Søren Ulrik Thomsen om hans forhold til højskolen og temaet tabu.Hvad er det største tabu i dag?"Det ved jeg ikke. En af min pointer i foredraget var, at man ved at bruge tabu kan helliggøre sit synspunkt, før man fremsætter det ved at sige: ”Nu vil jeg gerne berøre noget, der er et tabu”. Så tager man allerede brodden af en eventuel kritik, fordi man siger, at eftersom det er et tabu, eftersom det er noget udstødt, noget marginaliseret, noget vi ikke må tale om, så er det i en eller anden forstand allerede helliggjort, før hele diskussionen går i gang."Har du selv brudt nogle tabuer?"Det ved jeg ikke, men der skete en sjov ting i dag. Der var en af kursisterne, der kom hen og sagde til mig: ”Når der kommer en kunstner, forventer man ikke, han kommer klædt som en bankdirektør.” Hun luftede sin konformisme, kan man sige."Brød du så et tabu med bogen ”Kritik af den negative opbyggelighed”?"Jeg vil slet ikke puste det op til det der med tabu. Vi havde set noget, som ikke var blevet set, og som vi formulerede. Men jeg vil ikke puste det op til et eller andet heroisk med at bryde et tabu."Så tabu er et ord du tager afstand fra?"... det er et tabu for mig."Hvad betyder højskoler for dig?"Jeg har ikke selv gået på højskole. Men jeg er kommet meget på højskoler gennem årene. Rent historisk har det været en fantastisk vigtig ting i forhold til hele landbobefolkningens uddannelse og selvbevidsthed. Det har været en meget vigtig ting for at hele landbobefolkningen blev inddraget i demokratiet. Jeg synes, der er en inspirerende og fordomsfri stemning. Jeg er altid blevet modtaget med stor lydhørhed.Lige siden jeg debuterede er jeg blevet inviteret til højskoler for at læse digte op og holde foredrag. Det er jeg meget glad for. Jeg synes det er en meget vigtig komponent i den danske kulturelle virkelighed, at man kan være et sted i kortere eller længere tid, uden at det skal føre til noget. Uden at man skal have et papir på det."Hvordan ser du højskolens rolle i forhold til at flere højskoler for tiden må dreje nøglen om?"Det synes jeg er meget trist. Jeg håber, at den klassiske højskole vil klare sig og blomstre op. At det er en forbigående nedgang det her. Jeg synes det er et udtryk for et stort overskud, at man kan hive en periode ud af sit liv uden at det skal resultere i noget meriterende. Jeg tror også man får overskud af at have været på en højskole."Læs reportage fra foredraget i Bøger på torsdag
