Regering overvejer forbud



 Hollandske regeringsjurister er i gang med at undersøge, om der kan nedlægges forbud mod politikeren Geert Wilders film, der er stærkt kritisk over for Koranen, siger regeringskilder. Wilders sammenligner i sin kortfilm Koranen med Adolf Hitlers bog Mein Kampf. Regeringen frygter, at filmen vil føre til angreb på hollandske statsborgere i den muslimske verden, samt at det hollandske erhvervsliv vil lide økonomiske tab. Wilders, der leder det indvandrerkritiske Frihedsparti, har sagt, at han inden for de nærmeste dage vil lægge sin film på internetsiden www.fitnathemovie.com. Filmen, der varer 15 minutter, hedder Fitna. Det er arabisk for 'krig' eller 'splittelse'. 
ritzau/Reuters

