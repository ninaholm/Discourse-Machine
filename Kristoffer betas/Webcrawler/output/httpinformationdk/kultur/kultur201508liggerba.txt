Hvad ligger der bag Nefertitis fascinationskraft?
Forfatteren Michelle Moran, der har levendegjort den egyptiske oldtidsdronning i en dramadokumentarisk roman, er begejstret ved udsigten til, at Nefertitis grav nu kan være fundet
Nyheden om den mulige opdagelse af Nefertitis grav har sendt chokbølger af spænding gennem egyptologiske miljøer verden over.


 I den forblæste, varme, egyptiske sandørken var et tysk arkæologhold under ledelse af Ludwig Borchardt i 1912 i færd med at udgrave en for længst glemt by, der rummede en mystisk historie. Borchardt var selv til stede ved afdækningen af en fabelagtig buste, der havde ligget begravet under murbrokker i over 3300 år. En buste med et ansigt, der snart skulle blive verdensberømt: Nefertiti.
I de følgende 100 år har arkæologer og egyptologer langsomt sammenstykket historien om en kontroversiel kulturel og religiøs revolution, som skyllede hen over det gamle Egypten under Farao Akhnatons og hans dronning Nefertitis styre.
Nu har nyheden om den mulige opdagelse af Nefertitis grav så sendt chokbølger af spænding gennem egyptologiske miljøer verden over. I et dokument offentliggjort i juli lancerede den britiske arkæolog Nicholas Reeves den formodning, at Nefertitis sidste hvilested kan være placeret lige bag den hemmelige døråbning indtil hendes stedsøn, kong Tutankhamons berømte grav – en passage, der siden blev lukket til og malet over.
Global sensation
Da Howard Carter i 1922 opdagede Tutankhamons gravkammer, skabte det øjeblikkelig en global sensation. Ikke færre end 3.000 artefakter rummede graven, herunder hans mumie, indkapslet i gylden pragt.
Men hvor Tutankhamon selv var en lidet kendt konge, der døde i en ung alder, var Nefertiti en af ​​Egyptens mest berømte dronninger.
»Hun var sin tids Cleopatra. Lige så smuk, lige så velhavende, og lige så magtfuld – hvis ikke mere«, siger Michelle Moran, forfatter til Nefertiti, en dramadokumentarisk fiktionsroman. »Hvis denne grav rummer hendes lig, vil det være en fantastisk opdagelse«.
– I Egyptens historie har der været andre magtfulde kvindelige ledere, men hvad er det ved Nefertiti, der har fascineret så mange? 
»Det er hendes buste. Man kan se hendes hals med dens yndefuld kurve, hendes tynde buede bryn, og kindben så stive, at man kan skære sig på dem«, siger Moran. »Hun kunne være supermodel i dag. Skønhedsidealerne har ikke ændret sig.« Borschardt var inde på det samme. På dagen for opdagelsen af busten, noterede han i sin dagbog: »Pludselig havde vi i vore hænder den mest livfulde egyptiske kunst. Det kan ikke beskrives med ord. Man må se det.«
Det var da hun så ind i Nefertiti fastfrosne ansigt, nu udstillet på Neues Museum i Berlin, at Moran fik inspirationen til at skrive sin bog.
»Hun aftvinger respekt og beundring. Når man ser ind i hendes ansigt, bliver man slået af dets skønhed«, siger Moran. Men hendes skønhed er kun et aspekt af historien. Moran er kendt for at bruge fiktion som greb til at genoplive markante kvinder, der er blevet glemt i historien. Jo mere hun fordybede sig i Nefertiti og det gamle Egypten, jo mere draget blev hun af at skrive den egyptiske dronnings historie. Det skulle tage over to års forskning.
En kulturel omvæltning
Bag Nefertitis skønhed ligger der en nok så fascinerende historie om en af ​​Egyptens største kulturelle omvæltninger. Den fandt sted i den såkaldte ’kætterkonge’ Akhnatons regeringstid og blev udløst af de gennemgribende ændringer, han gennemtvang allerede fra tidligt i sin regeringstid som farao.
Akhnaton, der blev født som Amenophis IV, førte Egypten ind i en ny æra, da han regerede fra 1352 f.v.t. til 1336 f.v.t. Han afviste Egyptens polyteisme og indførte en ny form for tilbedelse, der alene måtte rette sig imod Aten, solskiven af ​​solen – hvilket blev anset for kætteri på det tidspunkt. Det var på dette tidspunkt, at han ændrede sit navn fra Amenophis IV til Akhnaton, at ære Aten. Mange eksperter siger, at da han viste Egyptens andre guder vintervejen – især den vigtigste gud, Amon – lagde Akhnaton sig voldsomt ud med Egyptens etablerede magtstruktur i den mangeårige hovedstad: Hele den hidtidige balance mellem Faraoens hof og tempelpræsterne brød sammen.
Ud over at ændre den nationale religion lod Akhnaton og hans familie – som omfattede hans dronning Kiya, og dronning og førstedame Nefertiti – den nationale hovedstad flytte fra Theben (i dag Luxor) til en ny by, 400 kilometer længere nordpå oppe ad Nilen, der i al hast skulle bygges op helt fra grunden. Han kaldte denne by for Akhetaten. Ud over disse radikale ændringer støttede Akhnatons styre også en ny stil inden for kunsten. Denne gjorde op med de stive veletablerede konventioner og gik over til at afbilde mennesker, dyr og genstande mere realistisk, med kurver, individuelle særheder og en illusion af bevægelse. Andre kunstværker viste for første gang ømme scener fra den kongelige families private liv.
Denne kunst har undret og tryllebundet arkæologer og har efterladt et uudsletteligt indtryk på forfattere som Moran. Hun er især bevæget over et relief, der viser Nefertiti med sine børn. »Kunstværket viser dronningen som en mor, med hoppende børn på sine knæ.« Det var disse detaljer og farver, der nærede Morans fantasi, da hun besluttede sig for at tage faktionen til hjælp for at genoplive Nefertiti.
Et ’skjult’ ansigt
En vigtig figur i den nye kunstneriske æra var den egyptiske kongelige billedhugger, Thutmose. Det var under udgravningen af ​​hans atelier, at den berømte buste af Nerfertiti blev fundet. Og da dronningen havde betaget offentligheden med sin perfekte skønhed i næsten 100 år, kunne teknologiske fremskridt omsider afsløre ’den rigtige’ Nefertiti. I 2009 blev busten studeret med avanceret CT-scannings-teknologi, hvorved det blev afsløret, at Thutmose havde anbragt stuklag på stuklag oven på ​​en kalkstenskerne. Dette ’skjulte’ Nefertiti-ansigt forekommer mere realistisk med rynker, mindre definerede kindben og en bule på næsen. Det var med det sidste stuklag, at Thutmose udglattede alle kanter og perfektionerede dronningens træk.
Af alt, hvad vi ved om Nefertiti, er dette en af ​​Moran foretrukne fortællinger. Det var »gamle dages version af photoshopping«, siger hun.
Indtil nu har Nefertitis liv måttet stykkes sammen ud fra fragmenter. At finde hendes grav ville kunne levere et væld af ny indsigt og ikke bare hjælpe til at forstå hendes liv og denne mystiske, oprørske fase i Egyptens historie, af forskningen kaldet Amarna-perioden. Fordi egyptiske grave omfatter mængder af dagligdags genstande (der skulle ledsage den afdøde i efterlivet), har velbevarede grave – om de tilhørte folk fra almuen eller kongehuset – hjulpet arkæologerne til at fremmale et billede af livet i det gamle Egypten.
Og dette er, hvad der har betaget offentligheden. Disse genstande, nu udstillet på museer verden over, og skildret i et utal af dokumentarfilm, har levendegjort disse oldtidsmennesker for os. Og som Moran bemærker, ligner det egyptiske dagligliv i nogle henseender vores i dag. »De var moderne på så mange måder. At se på de hverdagsgenstande, de brugte og omgav sig med, er som at blive ført 3000 år tilbage i tiden«.
Moran, som måtte bruge utallige timer med at fantasere om, hvordan Nefertitis liv kan have været, erklærer sig rent ud begejstret over den for mulige opdagelse af hendes grav. »Hvis det virkelig er hendes grav, vil det være helt fantastisk. Det ville besvare en masse ubesvarede spørgsmål såsom om, hvornår hun døde, hvordan hun døde, og hvorvidt hun var sin mands medregent.« Derudover vil det selvfølgelig hjælpe forskere til bedre at forstå kong Tutankhamons dynamiske familiehistorie. Efter Akhnatons død mener forskere, at Egypten igen afviste Aten som eneste gud og flyttede centrum for magten tilbage til Theben. Nogle spekulerer sågar i, at Nefertiti herefter regerede som den reelle farao. Oprindelig født som Tutankhaten til ære for Aten, ændrede drengekongen sit navn til Tutankhamon.
Reeves er ivrig efter at fortsætte sin forskning for at se, om hans teori er rigtig. »Det er oplagt, at vi nu har brug for at kunne foretage en fuld og detaljeret geofysisk undersøgelse af den berømte grav og det omkringliggende område. Det vil jeg udpege som en af ​​egyptologiens vigtigste satsningsområder i dag,« skriver han. »3.500 år senere havde Howard Carter tiden til at undersøge, men manglede teknologien til at se bag gravens malede vægge.
Fordi han slog sig til tåls med tanken om, at de sært udskårne stennicher beviste, at gravkammerets mure var helt faste, afsluttede han sine undersøgelser, helt uvidende om, at et endnu mere markant fund kan have ligget få centimeter inden for hans rækkevidde«. Det forventes, at Ministeriet for Oldsager i Egypten vil reagere på Reeves teori og sætte gang i en yderligere undersøgelse. Ministeriet har ikke umiddelbart reageret på anmodninger om kommentar. I mellemtiden må offentligheden væbne sig med tålmodighed. Men Moran lover, at hun i sin næste bog vil rette fokus mod en anden historisk figur i det gamle Egypten. Moran siger, at hun stadig er meget interesseret i Egyptens 18. dynasti, og det derfor er »meget muligt«, at hendes næste bog kommer til at handle om dronning Hatshepsut. I givet fald vil hun have levendegjort endnu en betydningsfuld egyptisk kvindeskikkelse.
© The Guardian og Information Oversat af Niels Ivar Larsen

