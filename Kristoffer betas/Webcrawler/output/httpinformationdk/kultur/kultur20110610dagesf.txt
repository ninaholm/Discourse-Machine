10 dages fest med ambitiøs jazz
Copenhagen Jazz Festival styrer dygtigt udenom finanskrisen og bevarer sine verdensrekorder
Sonny Rollins er et af jazz°©festivalens st©rste navne. Men g©r dig selv en tjeneste og dyk ogs? ned i undergrunden, opfordrer Informations jazzanmelder.


 I kunstens verden er det ikke pænt at brovte med kvantitet, så derfor har Copenhagen Jazz Festival, der begynder i dag, ikke med flammeskrift stående 'verdens største' på sit brevpapir. Men festivalen er  verdens største. Ikke hvad angår budget, heller ikke i antallet af forsamlede superstjerner eller i varighed, men antallet af koncerter  noget over 1.000  kan kaldes en verdensrekord. Og så har festivalen en anden rekord, som er lidt sværere at måle: Den sætter langt flere ikke-jazzinteresserede i forbindelse med jazzen end nogen anden lignende begivenhed. Det sidste kunne den såmænd godt skryde med uden at komme i konflikt med nogle smagsdommere.
Sådan har det været i en årrække, og de to rekorder, der er opnået ved et hårdt, vedholdende og meget, meget dygtigt organisatorisk slid med bestyrelsesformand Anders Laursen i spidsen, er nu trods finanskrisen (bare se, hvordan søsterfestivaler i Kiel og Stockholm er blevet læderet af krisen) blevet så selvfølgelige, at de allerede i et par sæsoner har tjent som en slags alibi for at skyde mod festivalledelsen for ikke at være ambitiøse nok rent kunstnerisk, især når det gælder om at hente musik hertil, som ikke kan høres ved andre lejligheder. Også fra denne iagttager har der været løsnet salver.
Undergrunden
Igen i år? Jo da, men de kan komme efter festivalen. Lige nu er det mere påtrængende at få gjort opmærksom på, at gæsterne ved de næste ti dages Copenhagen Jazz Festival kan møde nutidsjazzens  indiskutabelt to største stjerner  Keith Jarrett og Sonny Rollins  og at festivalen i år bedre end tidligere synes at afspejle den uændret store aktivitet på den københavnske undergrundsscene.
Når det gælder jazzen i  hovedstaden, så betegner man stort set al aktivitet, der foregår på et lavere økonomisk blus end Montmartres og Jazzhouses, som 'undergrund'  det vil sige, scener, som også uden for festivalperioden holder liv i den eksperimenterende musik og trodser den ofte ringe publikumsinteresse. Vis disse scener respekt i år ved f.eks. at høre pladeselskabet ILK's kunstnere på '5e' i Slagtehusgade, trommeslageren Jonas Johansens Move-gruppe på Børneteatret på Christiania, tenorerne Jan Harbeck eller Bob Rockwell på Blågårds Apotek i Blågårdsgade, pianisterne Simon Toldam, August Rosenbaum eller Jakob Anderskov på Christianshavns Beboerhus, Jan Kaspersens Saxchase, Dr. Lonnie Smith eller ToneArt Composers' Orchestra i Huset i Magstræde, Jesper Zeuthens trio på Kind of Blue i Ravnsborggade, flere tenorer: George Garzone, Bernt Rosengren eller Tomas Fanck på Jazz Cup i Gothersgade, Nordisk Råds Musikpris-modtager Mats Gustafsson på Mayhem i Ragnhildgade på Østerbro, eller gå til natjam i La Fontaine.
Og der er flere steder  106 i alt ifølge festivalens programbog  og også flere, der må betegnes som 'idealistiske', selv om der jo heller ikke er nogen grund til at snyde sig selv for de gratis jazzglæder på byens gader og pladser  programmerne på Frue Plads, Gråbrødretorv og i Carlsbergs gårdhave er blandt de mest ambitiøse  eller for jazz på cafeer, som kun vågner op til jazzdåd på disse 10 af årets dage.
Overgrunden
Programmerne på steder, som rangerer over undergrunden, og som vi også kan tilskrive festivalledelsens uafhængige jazzentreprenører, har i år  efter ballade om emnet sidste år  fået sin egen (noget beskedne) plads i programbogen, hvor man bl.a, kan konstatere, at der synges godt i Christianskirken på Christianshavn (Lisa Ekdahl, Marie Bergman, Hanne Boel og Gitte Hænning) og i Tivoli (Cæcilie Norby, Kira Skov, Angelique Kidjo, Dianne Reeves og Lizz Wright), og at Frederiksberg Kommune har sparet sig delvist ud af programmet i Haveselskabets Have og overladt det til pladeselskabet Stunt (Sinne Eeg, Mikkel Nordsø, Scott Hamilton, Jesper Thilo). Benjamin Koppel fortsætter sin koncertrække i Prøvehallen i Valby med amerikanske gæster som Dave Douglas, Ben Monder, Alex Spiagin og Kenny Werner samt dele af Koppel-familien ( søster Maria Carmen og tante Annisette). Koppel har nu også fået sig en entreprenørplatform som hovedansvarlig for musikken i Jazzhus Montmartre, som netop op til festivalen, som forudsagt her i avisen tidligere, har fået massiv fondsstøtte og overlever både en ombygning og de næste tre års aktivitet. Festivalprogrammet i Montmartre, domineret af den fransk-amerikanske pianist Jean-Michel Pilc og Parker-epigonen Charles McPherson, er tilrettelagt før støttetilsagnet og bærer antydning af dette i sin mangel på overraskelser. 
Der er også et stort tænkt afrikansk tema i Politikens Pressen (Abdullah Ibrahim og Ebo Taylor f.eks.), der er stjerner på stribe at the  sea (på Islands Brygge), eksperimenter på Statens Museum for Kunst, der er et fornemt men zigzaggende program i Copenhagen Jazzhouse, tilrettelagt af festivalen selv og med altsaxofonisten Bunky Green som den på forhånd mest interessante, der er amerikanske (Mehldau/Redman) og danske (Jacob Bro) stjerner i Skuespilhuset, og, før vi kommer tilbage til giganterne (Jarrett, Rollins, McFerrin), der dog alle er udsolgt eller tæt på, er der så meget at nævne og holde øje med, at man kommer til at føle sig som ungersvenden, der på en af Roskilde Festivalens præ-dage vandt en konkurrence ved at indtage tre og et halvt pund dåsemakrel på fire minutter!
Som sidste år, og forrige år og flere andre år: Køb programbogen, smid den ikke væk, studér den og hold ørerne stive. 10 dages skidt- og kaneljazz er forude. Mest kanel. Ham med dåsemakrellen siges at lide endnu. Man lider ikke efter jazzfestivalen. Kun af den musik, man ikke nåede.

