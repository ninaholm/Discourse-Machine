Det Kongelige Teater i krise trods popularitet
Nationalscenen er en voksende underskudsforretning på trods af voksende billetsalg. Finanskrisen får stadig skylden for publikums fravær, men svaret på krisen kan være at sænke de kunstneriske ambitioner


 Fægtende kårer og storslåede kamptaler for fædrelandet. Dyrehaven skulle sidste år have dannet ramme om klassikeren De Tre Musketerer og trukket 100.000 betalende gæster til teatrets dyreste og største udendørsstykke nogensinde.
Sådan gik det bare ikke. En regnfuld juni måned førte til aflysning på aflysning, og billetsalget endte med at være væsentligt lavere end beregnet. Det var medvirkende til, at teatrets samlede billetindtægter sidste år faldt med 24 millioner kroner, viser et opsigtsvækkende regnskab, Det Kongelige Teater offentliggjorde i går. Samtidig fremgår det, at teatret med 660.000 tilskuere sidste år havde flere publikummer end året før, selvom under tre ud af fire sæder blev besat til teatrets forestillinger.
Fejlbudgettering
Regnskabet fortæller i dystre tal, at teaterledelsen har budgetteret mange millioner kroner forkert  fra et anslået overskud på 7,6 millioner kroner til et underskud på 8,8. Samtidig er restgælden fra de foregående år ikke slettet, og i slutningen af 2010 lå den på 28,4 millioner kroner.
Teaterchef Erik Jacobsen på Det Kongelige Teater tager det fulde ansvar på sig, men tillægger stadig regnvejret en stor del af skylden for at spolere sidste års vigtigste satsning, De Tre Musketerer:
»Selvfølgelig kunne sidste år have budt på mere sikre og billige publikumssucceser. Men man kan ikke eksempelvis skabe en udendørsforestilling, der er immun over for regn. Og du kan ikke have De Tre Musketerer uden fægtescener, hvor skuespillerne er bange for det glatte underlag,« siger han og tilføjer:
»Vi plejer at have et slogan, der lyder: alle forestillinger har et publikum, det handler bare om at finde dem. Men det kan være svært og kræver nogle fejlskud.«
Balletten halter
Tilsyneladende har alle forestillinger ikke fundet deres rette publikum. Blandt det Kongelige Teaters tre kunstarter  skuespil, opera og ballet  oplever balletter en væsentligt dalende interesse.
Sidste år blev mindre end to ud af tre sæder således besat til de kongelige balletter. Erik Jacobsen erkender da også, at balletten står »markant svagere end de andre kunstarter«, men indskyder, at Det Kongelige Teater er drevet af en national kunstnerisk forpligtelse.
»Vi er ikke et forsamlingshus, der bare skal hente folk ind i vores huse. Vi er sat i verden for at opfylde et lovgrundlag, der siger, at vi skal lave ballet, opera og skuespil på et højt kunstnerisk niveau,« siger han.
Finanskrisens skyld
Kulturminister Per Stig Møller (K) regner med, at nationalscenen fortsat kan levere en høj kunstnerisk integritet, men betegner det negative årsregnskab som »hamrende ærgerligt«.
»Årsregnskabet skal selvfølgelig ikke være negativt. Men det er det nu engang. Alternativet ville være at lukke det Kongelige Teater på grund af otte millioner kroner. Det ville nok ikke være det klogeste,« siger han.
Samtidig forklarer han underskuddet som følger af finanskrisen, der bredt set har hæmmet teatrenes billetomsætning.
Ambitionerne skal ned
Samme vurdering giver lektor i teatervidenskab Stig Jarl fra Københavns Universitet, der kalder Det Kongelige Teaters budgetlægning for »ret optimistisk«.
»Jeg kan ikke forestille mig en situation, hvor vi nedlægger nationalscenen. Men det er sandsynligt, at Det Kongelige Teater skal operere på et helt andet niveau,« siger han og peger på, at der ikke længere er volumen til at have operaforestillinger af samme internationale format.
»Vi skal måske acceptere, at vi ikke kan lege med de store internationale operahuse i London, Zürich, Paris og New York. Det er da ulykkeligt, men det kan da godt være, at det er det eneste realistiske.«
Det Kongelige Teater har da også allerede stillet en række besparelser i udsigt. Dels vil der blive sparet på antallet af nyproduktioner, der er dyre at sætte op.
60 stillinger skæres væk, og der vil blive spillet 88 færre forestillinger i år end sidste år.
Teatret selv kalder det en »nødvendig tilpasning«, men lægger stadig vægt på, at det er et skridt i retning af »at svække Det Kongelige Teaters rolle som kulturbærende institution i det danske samfund«.
Til efteråret skal Folketingets partier i forbindelse med finansloven nå til enighed om en ny aftale for Det Kongelige Teater, der skal gælde fra 2012 til 2015.


