Store Cannes-priser til dansk film
Terrence Malicks 'The Tree of Life' fik Guldpalmen, da filmfestivalen  i Cannes i aftes uddelte sine priser. Dansk film blev tilgodeset med instruktørprisen til Nicolas Winding Refn for 'Drive' og prisen for Bedste Skuespillerinde til Kirsten Dunst for hendes præstation i Lars von Triers 'Melancholia'
Da Nicolas Winding Refn (t.h.)  i aftes modtog prisen for bedste instruktør, takkede han hovedrolleindehaveren i sin film "Drive", Ryan Gosling, for at vælge ham som instruktør og give ham mulighed for at lave en film i Hollywood. "Du er mit yndlings-alter ego," proklamerede Refn.

CANNES – »Jeg vil gerne takke juryen for at have så god smag,« sagde den danske instruktør Nicolas Winding Refn med et skævt smil, da han i aftes gik på scenen ved den store prisuddeling på filmfestivalen i Cannes for at modtage instruktørprisen for thrillerenDriveaf juryformand Robert De Niro.»Tak til Michel for at flytte nogle russiske oliepenge over til mig, så jeg kunne lave film i Hollywood. Tak til Jodorowsky for at sige til mig, at jeg hele tiden skulle smile, hvis jeg skulle lave film i Hollywood. Tak til min mor for konstant at fortælle mig, da jeg var barn, at jeg var et geni. Tak til Ryan Gosling for at vælge mig som instruktør påDriveog give mig mulighed for at lave en film i Hollywood. Du er mit yndlings-alter ego. Og tak til min kone, Liv. Uden dig ville jeg ikke være i live. Du er den virkelige pris – dette er blot en illusion,« sagde Refn og holdt sit diplom i vejret.Som ventetLars von Trier, der tidligere på ugen blev erklæretpersona non gratapå festivalen pga. sine uheldige udtalelser på et pressemøde, fik en slags oprejsning, da den amerikanske skuespillerinde Kirsten Dunst indtog scenen og modtog prisen som Bedste Skuespillerinde for sin præstation i TriersMelancholia.»Sikke en uge, det har været for mig,« sagde en glad og rørt Dunst med henvisning til Trier-balladen og takkede så festivalen for at beholdeMelancholiai konkurrence, selv om Trier ikke længere var velkommen på festivalen. Hun sluttede med at sige: »Tak til Lars for at give mig mulighed for at være så modig«.Den største pris, Guldpalmen, gik som ventet til den amerikanske filminstruktør Terrence Malicks ambitiøse og smukkeThe Tree of Life, der er lige dele skabelsesberetning, evolutionsteori og barndomserindringer. Malick, der er berømt og berygtet for ikke at ville optræde offentligt, dukkede ikke op for at modtage Guldpalmen, der efter bifaldet at dømme var et meget populært valg. Det gjorde derimod to af hans producenter, som var sikre på, at han ville blive meget glad for prisen. Juryens Grand Prix gik til to film: Nuri Bilge Ceylans tyrkiske hverdagseventyrOnce Upon a Time in Anatoliaog de dobbelte Guldpalmevindere Jean-Luc og Pierre Dardennes socialrealistiskeDreng med cykel. Juryens Pris gik til Maïwenns barske og sympatiskePolisse, mens Joseph Cedar fik manuskriptprisen for det opfindsomme familiedramaFootnote.Og helt fortjent fik den franske skuespiller Jean Dujardin prisen som Bedste Skuespiller for rollen som stumfilmstjerne Michel Hazanavicius' fantastiske sort-hvide stumfilmThe Artist. Dujardin spiller med krop og sjæl, og præstationen bliver ikke mindre af, at han slet ikke taler i filmen.
