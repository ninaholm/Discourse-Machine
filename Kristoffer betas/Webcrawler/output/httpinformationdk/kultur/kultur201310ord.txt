ORD
Yahya Hassan har begået indbrud og læst Strunge, stjålet bøger og slugt Dostojevskij på bagsædet af en politibil. Men det var først, da han læste Knausgaard, at han opdagede, at der også var noget galt i hans egen familie – og at man godt må sige det højt


 
	I en betonforhave bag et mandshøjt stakit løber Yahya Hassan efter en plysset killing. Han griner og genner den ind i lejligheden. Her, på en pæn adresse i et af brokvartererne, drikker han morgenkaffe hos en mand, han kun lige har lært at kende.

	»Der er ingen, der får at vide, at han er her,« siger manden. Ingen ud over politiet, som holder øje med Yahya Hassan på grund af de dødstrusler, der fulgte i hælene på et interview i Deadline.

	Yahya Hassan er træt, nok også ret træt af journalister, men det siger han ikke. Hans digte har de seneste uger sat en dagsorden i medierne – én, som ikke nødvendigvis er hans egen – og på en måde havde han set det komme.

	»Her er min historie! Diskuter den / med sukkerknald og kaffe i jeres mælk« lyder en linje i det sidste digt i hans debutbog. Det er en sætning til journalisterne, kunstnerne og akademikerne, til hele latte-segmentet, der falder for hans mod og hans mangel på hæmninger.

	»En perker, der pludselig kritiserer det miljø, han kommer fra, sådan én er der mange, der kan bruge,« siger Yahya Hassan.

	Han har flere gange oplevet, at journalister har læst deres egen agenda og følelser ind i ham og hans ord. Han er hurtigt blevet kategoriseret - find ham under emneordene ’vred’ og ’indvandrerdigter’.

	»Det er fucked up. Selvfølgelig er jeg vred, men jeg er sgu også alt muligt andet. Jeg er heller ikke indvandrerdigter. Jeg er født her – hvordan kan jeg være indvandrer?«, spørger han retorisk.

	Samtidig er det ikke til at komme uden om, at det er dobbeltheden mellem at være født i Danmark og at have både nakba, flygtningelejr og borgerkrig i sin sociale dna, der er omdrejningspunkt i mange af Yahya Hassans digte. Det er rigtigt, han er vred – og han er subtilt morsom, igen og igen, han har et skarpt blik, der dissekerer ghettomiljøets sociokulturelle mønstre, og han er lige så hård ved sig selv, som han er ved andre. Hans korte, brutale fortællinger har skabt debat – og det var vel det, han ville?

	»Det ved jeg ikke. Jeg kan jo ikke komme uden om, at nogle af de ting, jeg skriver om, er et debatemne. Men jeg er ikke nogen debattør – først og fremmest er jeg digter. Jeg har ikke noget at sige om, hvordan mine digte skal læses. Selvfølgelig håber jeg, at de kan være med til at gøre det her miljø klogere på sig selv. Men jeg ved jo godt, at der ikke er så mange, der læser digte i ghettoen.«

	Yahya Hassan går særligt til angreb på det, han oplever som duknakkethed over for forældrene i et miljø, hvor en del af de voksne hverken kan tage ansvar for sig selv eller deres børn.

	»Folk er fanget i den der misforståede loyalitet over for deres forældre. Hvis din far gør noget fucked up, så kan du ikke sige: hey far, det synes jeg sgu ikke er i orden. Så er du respektløs. Der er ingen interesse i, at nogen skal vide, hvad der foregår bag døren, og samtidig render man selv rundt og peger fingre. Man taler ikke om sin familie, man holder alt tæt, fordi man får at vide hjemmefra, at man ikke skal udstille sig selv.«

	Men netop dét gør Yahya Hassan. Han har lavet en udstilling med ord, og det er en massiv debut: 170 sider, omkring 150 digte, skrevet på mindre end et år. Han er drengen, der råber: ‘I har jo ikke noget tøj på!’ til de mænd, der prædiker fromhed, mens de ser porno og slår deres børn. Men han blotter også sig selv, sin tvivl og sit selvhad.

Jeg skider en rose med torne
	min røv bløder af dårskab og hævn
	jeg er en skide antisemit
	jeg fik det ind med fadermælken
	med dronerne over oliventræerne
	med stjerner og striber og hvid fosfor
	jeg fik det ind med grædemuren
	med ynk siden holocaust
	med palæstinensernes ynk
	og jeg ynker med dem

	Men den vrede, alle taler om, er først kommet de seneste år. Og der skulle et norsk faderopgør til, før Yahya turde tage fat på sit eget.

	At læse Knausgaard i Aarhus V

	Yahya Hassan har læst, siden han var lille. Bøgerne fik han på de institutioner, hvor han var anbragt, alternativt stjal han dem på biblioteket og i boghandler, »ind under jakken, ned i en taske, sådan.« Senere hjælper han en af sine fætre med at levere bøger til forhandlere, og som tak får han returkasserne. Tit er det »ubrugelige krimier«, mens de gode bøger, der er iblandt, bliver en del af det, han kalder sin samling.

Jeg tager bukser på og tænder en smøg
	inden jeg lukker dem ind
	jeg bliver sigtet efter omstændighederne
	de ransager lejligheden konfiskerer computere og to walkie-talkier
	et bat og en returkasse fyldt med krimier
	jeg siger tag bare kassen men rør ikke min samling

	Derhjemme brokker faren sig, når sønnen læser Stieg Larsson-triologien, han skulle hellere tage og læse Koranen. I stedet læser Yahya Hassan Dostojevskijs Forbrydelse og straf på bagsædet af en politibil, og han læser Knausgaard. Det er netop Karl Oves Knausgaards offentlige bearbejdning af sin barndom, der sætter gang i noget i den dengang 16-17-årige dreng.

	»For det første fik Min Kamp mig til at erkende, at der også var rav i min familie, at der også skete noget lort i mit liv. Jeg indså, at det ikke var en skam, at det bare var sådan, det var, og at man godt kunne sige tingene ligeud. Det tror jeg, jeg lærte af Knausgaard.«

	Indtil da havde Yahya Hassan troet, at det ville være skandaløst, hvis hans lærere fik noget at vide om den vold, der havde præget hans opvækst.

	»Gennem Knausgaard blev jeg meget, meget bevidst om mig selv og det liv, jeg har levet. Mit liv er helt anderledes end hans, men der er nogle af de samme ting, der går igen. Der er også noget, der ligger så fjernt, men det er det, der er fedt: de her personer, de her følelser, de findes overalt, de adskiller sig bare med hensyn til, hvor og hvordan de kommer til udtryk. Knausgaards far har vel haft nogle af de samme problemer, som min far har haft. Han har i hvert fald brugt nogle af de samme metoder, bortset fra, at min far nok har været lidt hårdere i det.«

	Med Knausgaard i ryggen går Yahya Hassan i gang med at lave lortet om til lyrik. Den andens kamp med livet og forfatterskabet viser vejen, og ligesom Knausgaards jeg er Yahya Hassans autentisk. Alt, han skriver om, er sket. Sådan er det, fordi det ikke kan være anderledes, siger han.

	»For mig er poesien ikke noget, som er til for at få en karriere ud af det. Det er ikke, fordi jeg tænker, nu tager jeg min opvækst og laver poesi med det, værsgo. Det er bare en nødvendighed.«

	At læse Hassan i Aarhus V

	Reaktionerne på Yahya Hassans historie har været heftige, allerede inden hans debut overhovedet er udkommet. Mens café latte-segmentet ikke kan få armene ned, har det regnet både kritik og dødstrusler fra folk, der kan genkende sig selv i Yahya Hassans historie, eller som netop ikke kan genkende det, han beskriver.

	Umiddelbart tager Yahya Hassan enhver form for respons i udstrakt arm.

	»Folk kan læse mig, som de vil. Jeg er fuldstændig ligeglad,« siger han. Men den historie, han fortæller, er ikke kun hans egen. Den er også hans families og venners.

	»Jeg har læst nogle af mine digte op for et par af ghettodrengene. De syntes, det var sjovt nok, så længe det var mine fætre, der blev hængt ud. Men lige så snart det handlede om dem selv, var det ikke så sjovt mere. Det var en lidt hyklerisk reaktion.«

	Yahya Hassan beskriver, hvordan han og vennerne sælger hash og begår indbrud, han skriver om politijagt på en motorcykel og møder med Hælerhassan. Men selv om det er hæsblæsende og til tider farligt, er der først for alvor noget på spil, når han rører ved det intime; sit forhold til forældrene.

	På et tidspunkt under interviewet – vi skal til at tale om, hvordan han begyndte at skrive digte – ringer hans mor. Han slår over i arabisk.

	Yahya Hassans mor og søskende har været til en af hans digtoplæsninger i Aarhus.

	»De var ikke så begejstrede, altså.« Han sænker hovedet og stemmen og fumler med iphonens cover. »De siger, jeg lyver og jeg overdriver og sådan noget.«

	Reaktionen kommer ikke bag på ham, og alligevel rammer den.

	»Men altså, der står ikke flere navne i den bog end højst nødvendigt. Der er ikke flere personer med end nødvendigt. Det er bare en præmis for at kunne fortælle det hele, som det skal fortælles. Som jeg synes, det skal fortælles.«

	Yahya Hassan har gjort ghettoen synlig for den brede offentlighed, og når hans bog udkommer i denne uge, er oplaget fire gange større end de 400 eksemplarer, digtsamlinger normalt bliver trykt i.

	»Om jeg er tilfreds? Det ved jeg ikke, det er lidt ambivalent for mig. Nogle gange kan jeg lide mine digte, nogle gange kan jeg ikke lide dem,« siger han.

	De næste to år skal han gå på forfatterskolen, 18 år gammel og ikke helt som de andre.

	»Der er da skidegode ting i det miljø, og der er folk, der interesserer sig for det samme, jeg interesserer mig for. Men jeg kan godt føle mig lidt uden for i alt det der akademikerpis. Vi kan tale om litteratur, vi har læst, men de er på et andet niveau, sådan uddannelsesmæssigt. Jeg har 9. klasse og kommer fra Aarhus Vest – de kommer fra semiotik.« Yahya Hassan griner. Han er en særling i begge sine verdener. En, der skriver digte og siger, at han sagtens stadig »kan lave knæk«. På siden af sin hånd, i forlængelse af lillefingeren, har han en tatovering bestående af tre versaler: ORD. Den er lige blevet tegnet op, og det er det, det hele handler om. Han siger, at lyrik fylder ham med begejstring.

	»Jeg føler bare, at jeg har poesi i mig. Det er da det, som jeg ... som jeg gerne vil. At skrive. Og der kommer da også helt sikkert noget til. Jeg skriver jo også noget nu. Så på den måde...jeg ved det ikke.«

