Eliassons ARoS-værk skrumper
Det bliver en reduceret version af Olafur Eliassons oprindelige vinderforslag, der kommer til at pryde aRos' tag i 2010. Budgetoverskridelser har forhindret udførelsen af kunstnerens oprindelige ide 
Olafur Eliassons kunstværk 'Your Rainbow Panorama' skal stå færdigt på ARoS' tag i 2010.  Det bliver dog uden den enorme sølvkugle i midten, der ellers udgjorde en anseelig del af det oprindelige værk, som ARoS takkede ja til. Kuglen er der nemlig ikke råd til.


 Et halvt kunstværk til den dobbelte pris. Nogenlunde sådan lyder status på det spektakulære kunstprojekt af den dansk-islandske kunstner, Olafur Eliasson, der i øjeblikket opføres på toppen af ARoS-bygningen i Århus. 'Your Rainbow Panorama', som ventes at stå færdigt til sommeren 2010, blev oprindeligt prissat til 30 mio. kr., men er siden steget til 50 mio. kr. i takt med, at uforudsete udgifter til blandt andet afstivning af taget på museet er dukket op.
De enorme budgetoverskridelser tvang allerede i forrige måned museet til at pille planen om en restaurant på taget ud af projektet. Nu viser det sig, at selve kunstværket også bliver mindre end planlagt. Ifølge de oprindelige tegninger skulle kunstværket - foruden den regnbuefarvede glasbue med en diameter på 52 meter - have bestået af et kæmpe kugleformet meditationsrum med prismer, hvori publikum kunne opleve »en prismatisk brydning af lysets farvespektrum i en projektion, der afspejler Århus' beliggenhed på kloden.«
Men i den version, som de enorme budgetoverskridelser har muliggjort, bliver der kun råd til den regnbuefarvede rundgang, mens kuglerummet, der var tiltænkt en central placering i kunstværket, foreløbig er sat på stand by. Det bekræfter Carsten Kjær Sørensen, souschef i Realdania, der har stået for finansieringen af værket.
»Vi har måttet forholde os til den økonomi, der er på projektet, og i fællesskab med Olafur Eliasson er vi blevet enige om, at den væsentligste del af kunstværket er selve rundgangen på taget, så det er dén, vi realiserer i første omgang,« siger han og vurderer, at man dermed vil få ført 90 procent af det oprindelige kunstværk ud i livet.
Ifølge Realdanias egne beregninger ville en opførsel af den såkaldte sølvkugle have fordyret projektet med 10 procent i forhold til de 50 mio. kr., fonden allerede har doneret til kunstværket.
Fuld af fortrøstning
Adm. direktør i Dansk Arkitektur Center, Kent  Martinussen, der var med i den dommerkomité, som i 2007 udvalgte Olafur Eliassons projekt, ærgrer sig over, at værket nu ser ud til at blive mindre end først planlagtMen han understreger, at det i sidste ende er op til Olafur Eliasson at vurdere, hvorvidt visionen i projektet er realiseret eller ej.
»Det er ærgerligt, hvis det viser sig, at projektets ambitioner ikke kan gennemføres i fuldt mål. Men såfremt kunstneren selv har accepteret at gennemføre projektet i en reduceret udgave, så må man gå ud fra, at det er, fordi det stadig giver mening ud fra et kunstnerisk perspektiv,« siger han.
Selv er Olafur Eliasson yderst tilfreds med projektet, og han afviser over for Information, at der skulle være tale om en reduceret version.
»Det byder mig imod at kvantificere værker på den måde, for man kan ikke måle kunst i kvadratmeter,« siger Eliasson. Han lægger dog ikke skjul på, at der stadig mangler finansiering til en række detaljer i værket.
»Der er endnu ikke økonomi til at bygge kuglen på taget, til gengæld er der heller ikke truffet beslutning om, at kuglen ikke skal bygges,« siger Eliasson, der er fuld af fortrøstning til, at værket nok skal blive opført i sin helhed.
»Der er ikke blevet skrinlagt nogen planer endnu. ARoS har bare valgt at gå i gang med at bygge det, der foreløbig er penge til, i stedet for at sidde og vente på resten. Men de er i fuld gang med at samle flere penge ind hos potentielle investorer,« siger han.
- Hvordan vil du forholde dig, hvis den resterende del af kunstværket ikke kan finansieres?
»Det vil jeg tænke over til den tid. Foreløbig er jeg overbevist om, at hele projektet nok skal blive til noget,« siger Eliasson.
Det har ikke været muligt at få en kommentar fra ARoS' direktør, Jens Erik Sørensen, der er gået på ferie.


