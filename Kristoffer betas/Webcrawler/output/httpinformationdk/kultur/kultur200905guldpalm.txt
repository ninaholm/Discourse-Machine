Guldpalme til Haneke, skuespilpris til Gainsbourg og Trier
Charlotte Gainsbourg fik prisen som bedste skuespillerinde for sin rolle i 'Antichrist', da priserne på årets filmfestival i Cannes i går blev uddelt. Michael Haneke fik Guldpalmen for 'Das Weisse Band'


CANNES - Lars von Trier var kørt hjem i autocamperen, da priserne på filmfestivalen i Cannes søndag aften blev uddelt. Den danske filminstruktør fik ingenting for sit opsigtsvækkende drama, Antichrist, der har været festivalens store samtaleemne. Men franske Charlotte Gainsbourg fik prisen som bedste kvindelige skuespillerinde for sin uforfærdede præstation i Triers film som en kvinde, der får et nervøst sammenbrud."Jeg er beæret og lykkelig," sagde en tydeligt rørt Gainsbourg, mens klapsalverne bragede løs i festivalpalæets store biograf, Lumière. "Tak til festivalen for at have modet til at udvælge en film som Antichrist. Jeg vil gerne dele denne pris med min instruktør, som ikke er her i aften, og som gjorde det til en berigende oplevelse at lave filmen. Jeg vil også gerne dele prisen med min medspiller, Willem Dafoe, der var en fantastisk partner. Jeg vil gerne takke min mor (skue-spillerinden Jane Birkin, red.), som troede på mig og rådede mig til at tage rollen. Og jeg tænker på min far (den afdøde sanger, musiker og skandalemager Serge Gainsbourg, red.), som ville være stolt af mig - stolt og chokeret."Den Gyldne Palme gik til den østrigske filminstruktør Michael Haneke, der med Das Weisse Band har lavet en stilren og tankevækkende film om, hvordan undertrykkelse og fascisme kan føre til terror.Lykkelige HanekeHaneke har deltaget i hovedkonkurrencen i Cannes flere gange før, men har aldrig før vundet Guldpalmen. Mange mener, at det er på høje tid, at han vinder, men at det er for den forkerte film."Lykke er en sjælden følelse, og dette er et øjeblik i mit liv, hvor jeg er oprigtigt lykkelig," sagde instruktøren, der er kendt for at være lidt af en alvorsmand. Haneke fik overrakt Guldpalmen af juryforkvinde Isabelle Huppert selv, der har medvirket i flere af den østrigske instruktørs film.Christoph Waltz fik helt fortjent prisen som bedste mandlige skuespiller for sin rolle som den nazistiske oberst Landa i Quentin Tarantinos Inglourious Basterds, der dristigt tillader sig at omskrive historien i et kulørt og underholdende hævndrama. "Tak for æren," sagde Waltz, "det er et unikt øjeblik for en skuespiller. Det har været en utrolig oplevelse at lave filmen, og jeg får denne pris pga. oberst Landa og hans uforlignelige skaber, Quentin Tarantino."Festivalens Grand Prix gik til Jacques Audiard for fængselsdramaet Un prophète, mens juryens pris blev delt mellem engelske Andrea Arnold for coming of age-dramaet Fish Tank og koreanske Park Chan-wook for vampyrfilmen Thirst. Den franske veteran Alain Resnais fik en specialpris for sit samlede virke og sin nye film, Les herbes folles (Det vilde græs), mens priserne for manuskript og instruktion gik til hhv. kinesiske Mei Feng, der har skrevet Lou Yes Spring Fever, og filippinske Brillante Mendoza for Kinatay, der tager publikum med på en brutal og ubehagelig tur ud i den filippinske nat.Både 'Das Weisse Band' og 'Fish Tank' vil få premiere i DanmarkMere fra Cannes på: information.dk/film, information.dk/blogs/christian-monggaard og twitter.com/monggaard
