Teenageangst og ædeflip



 Cinemateket er tilbage fra sommerferie, og denne måneds program byder blandt andet på gensyn med to forskellige former for ungdomsoprør: I midten af 1950'erne skabte en rasende fotogen skuespiller ved navn James Byron Dean på rekordtid sin egen legende i tre hovedrollepræstationer, og især skildringen af et generationsopgør i Vildt blodvar usædvanligt lige på og rå efter datidens standard. Som æstetisk sidegevinst spiller en af Los Angeles' lækreste bygningsværker, Griffith-observatoriet, en vigtig rolle i filmen. Har man lyst til noget mere langhåret, er der mulighed for at dykke ned i sluttressernes stofkultur i Psych-Out, der har Bruce Dern og Jack Nicholson på rollelisten. Indtagelse af visse stimulanser kan som bekendt medføre en voldsom appetit, og i forbindelse med madfestivalen Copenhagen Cooking diskes der da også i august måned op med ni fødevarefikserede film, blandt andet Henning Carlsens klassiker Sult. Cinematekets restaurant af samme navn tager i øvrigt også del i dette arrangement, som altså dermed henvender sig til andet end blot synssansen. JVK
www.cinemateket.dk

