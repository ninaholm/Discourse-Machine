Gør Danmark større
At se og kritisk iagttage verden er for forfatteren Carsten Jensen ikke længere kun en lyst, men også en forpligtelse. En forpligtelse fordi der er så få der tør blande sig i den danske debat. I anledning af ny stor bog med reportager fra fire årtier gør han her status over forfatterskabet og det gældende verdensbillede
Carsten Jensen gør status over året,   der gik, og han kan ikke lade være med at tænke på, at vi som danskere, når det kommer til indlevelsesevne, har et handicap, fordi vi har så relativ en idyllisk historie og har ligget i læ forde store storme.


 Berømmelse forpligter. Egentlig skulle Carsten Jensen nu have helliget sig sit skønlitterære forfatterskab. Succesen med romanen Vi, de druknede bekræftede ham i, at det var ad den vej, han skulle fortsætte. Men da han sidste år modtog den prestigefyldte Palme-pris var han nødt til at tage beslutningen op til revision. Prisen blev ikke givet for hans skønlitterære forfatterskab, men for »i ord og handling at kæmpe for de svage og sårbare i sit eget land og rundt omkring i verden«, som det hed i begrundelsen for at give ham prisen, der dermed placerede ham i selskab med navne som Anna Politkovskaja, Aung San Suu Kyi, Kofi Annan og Hans Blix.
Hvis han hidtil ofte har følt sig ensom i sin kamp, blev der nu sat international pris på Carsten Jensens intellektuelle kritiske virksomhed. Han har aldrig tidligere følt den som en forpligtelsen, men som en lyst. Nu blev det med Palme-prisen pludselig også en forpligtelse.
»De fleste skriver for at vise, at de er med på det rigtige hold. Jeg føler en forpligtelse på at udfylde et tomrum. Jeg føler, at hvis jeg ikke siger de ting, jeg siger, er der ingen andre, der gør det. Der er alt for mange ledige pladser i den danske debat.«
Reportagen
Synlig og til stede som kritisk iagttager i verden har Carsten Jensen været i mere end 30 år. Han har lige udgivet et stort udvalg af sine reportager fra 1978 og frem til i dag skrevet til forskellige danske aviser. Han omtaler selv sin bog som »halvvejs en personlig verdenshistorie, halvvejs en intellektuel selvbiografi«. Heri er reportager fra dansk hverdagsliv, reportager fra verdens brændpunkter lige fra Polen under undtagelsestilstanden i starten af 80'erne over Kroatien i starten af halvfemserne til jagten på Khmer Rouge i Cambodja og de gentagne besøg i Afghanistan. Reportagerne er i bogen opdelt i tiår, og hvert tiår er ledsaget af et essay, hvor Jensen forsøger at uddrage essensen af de forskellige årtier, han har gennemlevet som reporter og forfatter.
Carsten Jensen er med andre et centralt vidne til verdens gang gennem nu 32 år.
Han tager imod i den overdådigt julepyntede lejlighed på Strandboulevarden på Østerbro i København. Det bryder lidt med billedet af den knivskarpe iagttager og hudfletter. Hjemmet udstråler stor varme og glæde. Hans kone, den internationale bestsellerforfatter Liz Jensen, er også til stede og serverer kaffe og croissanter. Under interviewet kan man høre den blide klaprende lyd fra hendes tastatur i stuen ved siden af.
Kan man være samtidig?
Et centralt spørgsmål i den nye bog og for Carsten Jensen i det hele taget er, hvordan man som forfatter og intellektuel kan være samtidig. Eller måske snarere hvordan man aldrig helt kan være det. Tiden undslipper altid det betragtende, analyserende blik. Som kommentator, iagttager og tolker af den såkaldte tidsånd kommer han, som han beskriver i Ud, altid bagud for sin egen tid og føler sig som en malplaceret, omend tænkende dinosaur.
»Man kan ikke være ét med sin samtid. For at være 100 procent samtidig ville det kræve, at samtiden var homogen. Selve forestillingen om samtiden som en monolitisk blok forudsætter næsten en monokultur, og det forudsætter, at fortiden er overvundet og ikke lever videre.«
Carsten Jensen tager afstand fra forestillingen om at gå ind i sin tid og inkarnere den. Han mener ikke, at man kan stå uden for sin tid, men at der ligger noget produktivt i at stå skævt i forhold til den, i at være utidssvarende.
»Jeg har aldrig forsøgt at omfavne min tid, men har derimod altid forsøgt at lede efter de steder, hvor den slog sprækker, dér hvor den gik fejl af sig selv og ikke forstod, hvad der var ved at komme. Det betyder ikke, at jeg har bestræbt mig på at være profetisk, at jeg kunne forudse noget som helst, men snarere at jeg har prøvet at få øje på utilstrækkeligheden i min samtids selvopfattelse. Det har også at gøre med at konfrontere den med det fortrængte. Det gælder for de krige, jeg har set og reporteret fra, hvor der har været lysår mellem, hvad der blev fortalt, og hvad der rent faktisk skete.«
Carsten Jensen mener selv, at grunden til, at han har kunnet være på banen så mange år, er den skæve tilgang til verden.
»I mindst hvert årti bliver der skrevet en nekrolog over mig, og så er jeg alligevel ikke helt død endnu. Når jeg stadig kan blive ved med at være relevant for nogen, skyldes det måske, at jeg aldrig er blevet noget ikon. Det er en ideel position at være på manges læber uden at være på mode. Med fare for at lyde overmodig vil jeg sige, at jeg er endt med at anse mig selv for at være langtidsholdbar. Nu har jeg været på banen i over 30 år, og jeg bliver her et stykke tid endnu som den permanent utidssvarende figur, jeg nu engang er.«
I livets skole
Carsten Jensens forfatterskab forløber ad tre spor: det skønlitterære, essayistikken og reportagerne. Hans nye bog er eksempel på det sidste med nyskrevne essayistiske indslag til at binde bogen sammen på tværs af årtierne.
Reportageformen har spillet en afgørende rolle for hans udvikling ham som forfatter. Han taler om reportagen som en måde at øve sig på. Ligesom malerne, der tager ud i naturen for at lave skitser af det, de ser, har han opøvet sin iagttagelsesevne ved at rejse ud og reportere. Det at skrive for skiftende aviser har gjort ham meget genrebevidst. Han taler sågar om at gå i forfatterskolens første klasse. Det helt basale for en forfatter er evnen til at se og lytte. Og den evne oparbejder man ifølge Carsten Jensen i høj grad i journalistikken. Derfor er han vred over den nedladende holdning, der i det litterære miljø er til journalistikken:
»Hvis du ser dig selv i en dansk litterær  tradition, hersker der et særligt hierarki. Det mest foragtede er journalistikken. Derefter kommer prosaen og romanen som er ok. Essayistik hører ikke rigtig nogen steder hjemme, for bortset fra Holberg og Brandes er der ikke en tradition for den genre. Og så endelig lyrikken som det højeste og fineste. Jeg mener, at det er et stort handicap for et land som Danmark, at forfattere og kritikere har så nedladende et syn på journalistik, fordi det udtrykker en mangel på respekt for håndværket. Jeg kan pege på mange danske romaner, som bliver afgørende svækket af mangel på respekt for håndværket og som svigter al skrivekunsts helt elementære forudsætninger: at bruge øjne og ører.«
Grundlæggende mener Carsten Jensen, at dansk litteratur aldrig har formået at løsrive sig fra en senromantisk tradition og digteropfattelse. Derfor føler han også, at han står udenfor.
»Men for mig har journalistikken altid været en dør til verden,« som han udtrykker det. Og det hele må i hans tilfælde ses i en større sammenhæng. Hans rejser og reportager er en slags opdragelsesrejser:
»Jeg kan ikke lade være med at tænke på, at vi som danskere, når det kommer til indlevelsesevne har et handicap, fordi vi har så relativ en idyllisk historie og har ligget i læ for de store storme. Andre menneskers tragedie vækker ikke nogen genklang i os, fordi vi ikke umiddelbart kan kigge tilbage i vores historie og sige: Sådan var det også for os engang. Dybbøl er slettet af vores historiske erfaring. Med mine reportager prøver jeg at lægge nyt land til det danske erfaringsområde, at gøre os større som folk, i horisont og mentalitet.«
Det fremgår af den nye bog, at det afgørende vendepunkt for Carsten Jensen mentalt og intellektuelt finder sted i starten af 1990'erne. Han har rundet universitetsmarxismen i slutningen af 1970'erne uden dog helt at bide på den. Han bliver godt nok i starten af sin karriere som reporter for Politisk Revy kaldt 'vor mand i hverdagslivet' og skriver mange reportager om arbejds- og hverdagsliv i Danmark. Vendepunktet kommer, da Ekstra Bladets daværende chefredaktør Sven Ove Gade sender ham til Kroatien.
»Alle forestillinger, jeg hidtil havde gjort mig, blev taget op til revision. Jeg nåede til grænserne for min vilje til at indleve mig. Ved et pludseligt seismisk skift blev undtagelsesmennesket normen, psykopatien, den hæmningsløse sadisme, mangel på respekt for medmennesket sat i system. Dér døde pacifisten i mig. De bander, der huserede på Balkan skulle virkelig stoppes, for min skyld gerne bombes, nedskydes til sidste mand. Jeg gik totalt ind for militær intervention og lærte, at der findes tidspunkter, hvor også krig kan finde sted i civilisationens navn.«
Vestens detronisering
I bogen gør Carsten Jensen status over de foregående årtier. Men hvordan ser han de udfordringer, vi står over for her ved afslutningen af den epoke, der begyndte med 11. september og her i Danmark med 2001-valget  - eller er vi måske allerede i begyndelsen af en helt ny epoke?
»Jeg troede, at en epoke sluttede da Obama blev valgt til præsident. Den epoke, hvor USA under Bush tabte sin centrale rolle i verdenspolitikken og undergravede sit eget demokrati. Jeg troede på en renæssance for demokratiet. Men jeg er kommet i tvivl, fordi institutionerne er blevet så meget stærkere end demokratiet. Det skal meget mere til for at skifte kurs. Udenrigspolitisk har Obama ikke kunnet gøre så meget andet end rent teoretisk at anslå mere forsonende toner over for den muslimske verden. Bushs krig i Afghanistan har han fortsat. Guantanamo eksisterer endnu. Det er som om, der er kommet en uflyttelighed i institutionerne, parlamentet bliver mindre og mindre et center for magtudøvelse. I Danmark har vi afskaffet den politiske elite, men regereret bliver der alligevel, af finanseliterne og de administrative eliter, mens den politiske klasse mere og mere overgiver sig til populismen. Og med populismen mener jeg ikke kun højrepopulismen, men hele den fokusering på segmenter og vælgergrupper i stedet for ideer og visioner.«
Og han fortsætter:
»Det første årti af det nye årtusinde vil gå over i historien som det årti, der indledte  Vestens nedgang og fald. Vi vil holde op med at være en normsættende dynamisk drivkraft. USA fordi landet økonomisk og politisk er svækket, og Europa fordi kontinentet slet ikke har viljen til det. Jeg tror for så vidt heller ikke, at Kina vil være interesseret i politisk at forme verden, men det vil simpelthen være deres enorme vækstpotentiale, der bliver den drivende kraft i en ny verden. Det tragiske ved det her årti er, at selve ideen om demokrati i den grad blevet miskrediteret af  Vesten. Fra Bush til Fogh har man dag og nat bestræbt sig på at give demokrati som samfundsform et dårligt navn. Derfor oplever jeg det her årti som ouverturen til Vestens detronisering. Også Danmark er på alle måder, også moralsk, misrøgtet af inkompetente politikere. Jeg tror aldrig nogensinde i nyere dansk historie, at der har været så meget korruption i politik og så meget åbenlys ligegyldighed i forhold til lovene.«
»Jeg aner ikke, hvem jeg skal stemme på. Der findes er nogle fantastisk kompetente kvinder i Enhedslisten, Johanne Schmidt-Nielsen og Line Barfod f.eks. Hvis de kunne tage sig sammen til at komme af med de der mandlige ringvrag fra den mest sekteriske venstrefløj og kun opstille kvinder. Og invitere Özlem Cekic fra SF, befri Mette Frederiksen fra Helle Thorning-Schmidts fatale skygge og så grave Marianne Jelved ud af ruinerne af Radikale Venstre, så var der et parti, jeg gerne ville stemme på.«

