Magtens top 100
Nedtællingen mod den mest magtfulde i dansk kunst er begyndt


 Kriterierne er enkle: hvor meget kan vedkommende gøre for en kunstner eller et værk. Desto tættere på en kanonisering desto højere en placering.
100. Torben Weirup, kunstanmelder på Berlingske Tidende siden 1989 og udgiver af en lang række bøger om danske kunstnere, senest ’Tystnaden’ om Ingvar Cronhammer. Weirup har også de seneste 15 år været redaktør på årbogen ’Dansk Kunst’.
99. Teddy Josephsen og Marie Jacobi udgør Nykredits Kunstafdeling. Nykredit har som det eneste firma i Danmark kunstfaglige ansatte til at købe ind.
98. Lars Bang Larsen, eneste danske internationale kunstkritiker, skriver jævnligt i Frieze og Artforum, optræder ofte som kurator og har netop udgivet essayet ’Kunst er norm’.
97. Bengt Sundstrøm, ejeren af lauritz.com, blev ikke nogen afgørende faktor med sin kunsthal, men er derimod tæt på at overtage Bruun-Rasmussens position som førstevalg ved salg af kunst.
96. Jens Olesen, norsk generalkonsul i Sao Paolo, bedste ven med den tidligere kulturminister Brian Mikkelsen og tidligere præsident for biennalen i Sao Paolo, er stadig en vigtig mand i dansk kunst. Han sidder i Charlottenborgs bestyrelse, er involveret i talrige udstillinger og fonde, har selv en kæmpe Cobra-samling i Brasilien, en tidlig modernistisk samling i sit sommerhus og en popkunstsamling i New York.
95. Jytte Jensen, kurator på MOMA i New York i afdelingen for videokunst, hvor hun har været siden 1984. Et grønt lys fra hende kan rykke en kunstner adskillige klasser op.
94. Martin Asbæk, gallerist i Bredgade i København, aktiv deltager på mange kunstmesser og på fornavn med vigtige samlere og gallerier over hele verden. Har også et, for en gallerist, yderst sjældent netværk i rigmandskredse.
93. Lilibeth Cuenca Rasmussen, performancekunstner, står pludselig uden galleri i Danmark, men har til gengæld fået hul igennem i New York, og hun har blandt andet via et bekendtskab med kunstneren Marina Abramovitj og sangeren Michael Stipe fået invitation til en debat med kuratorstjernen over dem alle, Hans Ulrich Obrist. Fik sidste år Echersbergsmedaljen og har netop fået Arkens Rejselegat.

