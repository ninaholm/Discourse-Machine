Hollywood er fanget mellem klimabekymring og forbrug
Klimaproblematikker har fundet vej ind i animationsfilm for børn. Film som ’WALL-E’ og ’Ice Age’ hyldes for deres fokus på miljø, ressourcemangel og global opvarmning. En ny rapport ser kritisk på filmene og spørger, om vi egentlig anspores til at ændre adfærd, når vi har forladt biografen
 Robotten WALL-E repræsenterer den gamle, beskidte måde at konsumere på. I kontrast til dette står EVE: et hvidt, smukt produkt, der er en central del af en fremtidig, bæredygtig tidsalder. WALL-E er af en svunden tid – EVE er en iMac.


 Hollywood har de seneste 10 år taget fat i klimaproblematikken. Millionsatsninger som The Day after Tomorrow og I am Legend har været enorme succeser, og tendensen ses også i børnekulturens flagskib: computeranimerede film.
Animationsfilmene er ikke bare harmløs underholdning, men spiller en vigtig rolle i udformningen af børns værdisæt, fastslår en ny rapport, Green Screen or Smokescreen? fra The University of Washington.
Ifølge rapportens forfatter, Ellen E. Moore, er tegnefilmene »ikke uskyldig underholdning, men gennemgående ideologiske produkter, der flyder over med politisk retorik, kampe og agendaer«.
90 procent af amerikanerne bekymrer sig om miljøet, så emnet er noget, der kan hive folk i biografen. »Men,« påpeger Moore »for en industri, der primært beskæftiger sig med at sælge, er miljøet både et indbydende og farligt område at dække.«
Pixar laver i dag nogle af de mest sete film i verden. En ny film trækker millioner af mennesker i biograferne verden over, og selskabet slår år efter år omsætningsrekorder. Det er ikke kun billetsalget, men også salg af merchandise, som giver penge i kassen.
Godt og dårligt forbrug
Da det kapitalistisk fyrtårn Pixar med WALL-E (2008) rettede et kritisk blik på forbrugerkulturen blev det hilst med begejstring. Men det er denne hyldning, som Ellen E. Moore til rapporten er kritisk over for. For hvad er det nu lige, der sker i filmen?
Menneskene er fordrevet fra Jorden af deres egen grådighed. Henvist til et liv i svævestole – tykke og dumme. Der er dårlige tv-serier på alle skærme – og burgere og sodavand i hænderne. Tilbage på vores førhen så frodige klode, er kun golde, forladte storbyer fulde af skrald og den lille robot WALL-E.
Ved en tilfældighed møder Wall-E en ny, strømlinet robot ved navn EVE, og forelsker sig. Sammen frelser de verden ved at redde et planteskud og plante det på Jorden. WALL-E repræsenterer den gamle, beskidte måde at konsumere påpeger rapporten. I stærk kontrast til dette står EVE: et hvidt, smukt produkt, der er en central del af en ny, bæredygtig (bogstaveligt talt: Eve svæver frit i luften. Hun efterlader hverken skrald eller andre spor) tidsalder. Wall-E tilhører af en svunden tid, Eve er en iMac.
»Jo mere jeg beskrev, hvordan jeg gerne ville have, Eve skulle se ud, jo mere forstod jeg, at jeg beskrev Apples designæstetik,« har Wall-Es instruktør Andrew Stanton udtalt.
Det er altså specielt en type forbrug, der fordømmes i filmen: »Filmen foregiver at kritisere forfald som følge af overforbrug, men ender som en kritik af arbejder- og underklassen, for det kun er den forkerte type forbrug (for eksempel at købe discount), der ifølge filmen leder til katastrofe,« siger Moore.
Eve er den slags produkt, man gerne må have i den nye verden. Hun er noget, man skal eje, hun er en del af løsningen på klimaproblemerne. At købe en Eve er at tage afstand fra de gamle destruktive forbrugsmønstre.
Filmen kritiserer ikke materielt forbrug som sådan, men forsøger blot at få begæret til at rette sig mod hvide, glatte robotter i stedet for gamle firkantede. Produkter er stadig – i Wall-Es univers– en central del af det at være til. Denne måde at vinkle miljøproblemer på beskriver rapporten som »mainstream miljøperspektiver« forstået som »miljøbekymringer, som tilfredsstiller de behov, der er i en kapitalistisk økonomi, og vedligeholder idealerne om forbrug, profitmaksimering og økonomisk vækst.«
Selv om den gennemgribende bekymring for mangel på ressourcer driver en stor del af plottet, erstattes et produkt blot af et andet, og brug-og-smid-væk-samfundet bliver i sig selv ikke gjort til genstand for kritik.
Filmselskaberne balancerer mellem at ville fremstå miljøbevidste og på forkant og at støtte den adfærd, de tjener deres penge på: vores købetrang. Det gør, at de beskeder, vi får serveret om klima ifølge rapporten er »modstridende« og ikke fortæller hele sandheden om, hvordan vi skal løse dem.
Det individuelle ansvar
En af rapportens centrale kritikker er, at filmene ikke viser, hvordan det enkelte individs handlinger også har konsekvenser for miljøet. Og hermed lærer børn, at »deres indflydelse på klimaproblemerne er ubetydelig, at nogle andre eller noget andet vil fikse problemet for dem, og sidst men ikke mindst: at den amerikanske forbrugslivsstil ikke bare er acceptabel, men nødvendig for en bæredygtig fremtid«.
Klimaproblemet er oftest repræsenteret af én ond skurk, der skal besejres, eller én isoleret konflikt, der skal løses, så alt kan blive normal igen. Klimaproblemerne som emne reduceres til en hvilken som helst anden modstander, man kan møde i et børneunivers. Et problem, der ikke løses ved langvarige, strukturelle ændringer, men som kulminerer i et kortvarigt drama og så er elimineret.
Men der er nu også stadig positive effekter af, at klimaspørgsmålet figurerer i populærkulturen, mener Gregers Andersen, der forsker i klimafiktion på Københavns Universitet.
»Når forbrug og Jordens knappe ressourcer spiller en rolle i f.eks. Wall-E, så gør det, at nogle mennesker får et kendskab til, at der overhovedet er et problem. Det er et vigtigt første skridt i at blive bevidst om klimaproblemet,« siger Gregers Andersen, som mener, at vi har brug for at høre om klima på anderledes måder: »Popkultur er et vigtigt supplement til tørre rapporter og konferencer. Kommercielle børnefilm kan nå ud til nogle mennesker, som ellers ikke ville beskæftige sig med eller tænke over miljøproblemer.«

