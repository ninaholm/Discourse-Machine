Gå med mig i helvede
Copenhells tredje år viste, at metalfestivalen for alvor er ved at opnå status som internationalt tilløbsstykke. Her kan man være sig selv og glemme sig selv
Amerikanske Lamb of God var ifølge avisens udsendte festivalens højdepunkt.


 Welcome to Hell står der på et stort skilt over indgangen til Copenhell, og da pladsen åbnede fredag eftermiddag tog en velkomstkomité bestående af en zombiehær imod gæsterne. Og det er sådan, man føler sig til Copenhell: velkommen. Stemningen på den gamle B&W-grund på Refshaleøen er ukuelig og positiv, på trods af at det for tredje år i træk var køligt og regnfuldt junivejr. Publikum er simpelthen så taknemmeligt for at have fået en hel festival dedikeret til en genre, man i hverdagen føler sig lidt alene med. Alene var man bestemt ikke derude i år. Det kunne tydeligt mærkes, at Copenhell havde solgt flere billetter, og at mange af de nye publikummer kom fra det store udland. Forståeligt nok. Programmet i år var nemlig dejligt alsidigt. Man kunne vælge at gå hele vejen med norske Immortal, der er så gamle i gårde i black metal, at de var med dengang i starthalvfemserne, hvor kirkeafbrændinger var en del af subgenrens hobbyaktiviteter. Undertegnede valgte dog de ovennævnte nordmænd fra. I stedet startede vi noget roligere med Mastodon.
Usædvanligt bløde
Amerikanske Mastodon er med deres seneste plade, The Hunter, rykket et skridt tættere på mainstream, og selv om Mastodon stadig er et fuldblods metalband med lejlighedsvis skrigende vokal, så lød de i Copenhell-kontekst usædvanligt bløde. Bandet har et bagkatalog, der sætter i dem i stand til at målrette setlisten, alt efter hvilket publikum de står foran. Deres tidligste plader er noget hårdere end de nye. De kan altså hyle med de ulve, de er iblandt, hvis de vil. Men fredag aften var det alligevel bandets seneste plade The Hunter, der var udgangspunktet. The Hunter er en fremragende plade og indeholder flere hits som »Black Tongue« og »Curl of the Burl«, og der var mulighed for singalong, hvilket der sjældent er til en metalkoncert. Mastodon er muligvis på vej ud i mainstream, men det var tydeligt, at de følte sig meget mere hjemme på Copenhells scene end på den alt for store Orange Scene på Roskilde Festival sidste år.
Slayer er vant til de store scener, og her er der tale om en gruppe rutinerede herrer, for hvem rutinen heldigvis ikke er blevet af den slags, der ødelægger parforhold. Med deres seneste plade, World Painted Blood, er de ved at være tilbage i storform, efter Dave Lombardo vendte hjem til trommerne, og de spillede da også adskillige numre fra netop den plade. At opleve Dave Lombardo er altid imponerende, og det var ikke mindst hans fortjeneste, at et rutinejob for Slayer bestemt ikke lød sådan. Lørdag spillede et af de få danske bands på festivalens lille scene, Pandæmonium. The Kandidate løftede den nationale opgave så hæsblæsende, at savlet stod ud af mundvigene på forsanger Jacob Bredahl. The Kandidates hardcore kunne være et godt bud på dansk repræsentation på den store scene om et par år.
Kropslig frigørelse
Finske Korpiklaani spiller folksy metal, og selv om man kun overværede få numre, stod det klart, at mange af disse metalfans, hvis foretrukne dansetrin begrænser sig til rytmiske kast med nakken, syntes, det var meget rart at få luftet pusselankerne lidt i en lystig folkedans. Spontan kædedans opstod og rundtomkring forsøgte blege ben sig med riverdance. Alliancen mellem metalmusik, rollespil, nordisk mytologi og folkemusik er tæt, og legemeliggørelsen hed på Copenhell Koorpiklani og var stærkt underholdende, men bestemt ikke vanedannende.
Det er til gengæld amerikanske Lamb of God, der var festivalens højdepunkt. »Walk with me in Copenhell!« råbte forsanger Randy Blythe med reference til bandets nummer »Walk with me in hell«, og så satte han ellers gang i en koncert, der ansporede publikum til at starte mosh pits flere steder i menneskehavet.
Oppefra må det have set ret fantastisk ud, da arme og ben begyndte at flyve rundt i luften i små klynger. Mosh pitten er metalkoncertens kendetegn. Det er måske det, der for udeforstående virker mest frastødende og ekskluderende, men faktisk opnår man i mosh pitten det, mange netop søger i kunsten: den befriende selvforglemmelse. Man bliver i allerhøjeste grad ét med værket, når man smadrer rundt blandt meningsfæller til lyden af Lamb of God. Stemningen er ikke ond. Den er løssluppen. Hvis man ikke bryder sig om det eller måske bare er blevet for gammel, så holder man sig i baggrunden og nyder synet af kropslig frigørelse. Man hjælper de faldne op, og man rækker en fyr med blodig næse sin sidste kleenex. På den måde er mosh pit en god metafor for metalscenen. Udefra ser det voldeligt ud, men når man først har været derinde, så forstår man, at den er mere rummelig end den danske folkeskole. I helvede er alle velkomne, og man er aldrig alene.
Mastodon, Slayer, The Kandidate, Korpiklaani, Lamb of God, Copenhell, Refshaleøen, København fredag og lørdag

