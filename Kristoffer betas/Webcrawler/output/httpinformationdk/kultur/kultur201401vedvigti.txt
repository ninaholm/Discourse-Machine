’Alle ved, hvad det vigtige er – inderst inde’
Dramatikeren Peter Asmussen har det glimrende med meningsløsheden på ’denne satans forladte vej’. Han har kræft, men han har klaret to år på kemo, mens han har skrevet videre. Og nu hylder filminstruktøren Simon Staho ham med en teaterforestilling
 
	’Jeg bliver ved med at rode rundt i, hvad der er meningen med livet. For mig er dét det mest presserende spørgsmål. Man skal gøre noget for at holde fast i det latterlige ord ’hvorfor’,’ siger dramatikeren Peter Asmussen.


 
	I selskab med Peter Asmussen findes ingen smalltalk.

	»Jeg opsøger næsten aldrig kunst for at blive underholdt,« erklærer den 56-årige dramatiker Peter Asmussen.

	»Jeg opsøger kunst, der kan åbne op til ’vilkåret’. Kunst, der kan få dig til at sætte dig over for liv og død. Over for den store smerte og den store glæde. Kunst kan vise de små lyspunkter – som de små sten, der er lagt af folk, som også har gået på denne satans forladte vej.«

	Han er manden bag filmmanuskripterne til Breaking the Waves og Himlens Hjerte – og til romanen Det Der eR. Og som dramatiker modtog han i 2010 Årets Reumert for stykket Ingen møder nogen. Netop nu er han hovedpersonen på Aarhus Teater. For her har hans nære kollega, filminstruktøren Simon Staho, skabt forestillingen Hjertet skælver over Peter Asmussens tekster – som en hyldest til livet.

	»Ja, forestillingen er en hyldest til lyset og livet, men det er også en hyldest til mørket og livet. Til både det rædselsfulde og det vidunderlige,« understreger Peter Asmussen.

	»Det er en meget radikal forestilling. Simon har skrællet næsten alt væk. Der er halvmørke. Du kan næsten ikke se spillerne. Du kan reagere, som du vil. Men der er også en ømhed, for der er ikke noget krav om, at du skal klappe eller grine. Det er meget kirkerumsagtigt. Jeg er glad for, at man tager teatret alvorligt. Det savner jeg tit.«

	Forfængeligheden

	Teatret blev rammen om et nyt møde mellem de to mangeårige arbejdskammerater, Asmussen og Staho.

	»Vi havde lavet film sammen i ti år, og pludselig kunne vi ikke finde ud af det. Vi havde mistro til hinanden. Og så blev jeg syg – jeg fik cancer, så jeg skulle bare prøve at overleve. Da gik det pludselig op for Simon, at vi måske havde arbejdet sammen for sidste gang. Og så kom tilbuddet fra Aarhus Teater. Det var meget smukt,« siger han blidt.

	»Simon fik en lejlighed til at sige: ’Op i røven med den forfængelighed’. For hvad vil du stille op med dine sårede følelser, hvis der ikke længere er nogen at være vred på? Og jeg fik mulighed for at sige farvel til en ven, hvis det var det. Det var det bare heldigvis ikke, fordi vi har nogle ufattelige læger og sygeplejersker,« siger Peter Asmussen og griber chancen for at tale om den kræft, som mange opfatter som tabu.

	»Der var et tidspunkt, hvor jeg ikke troede, at jeg ville overleve. Jeg er måske ikke helt ude af det, men jeg har et liv. Jeg har cancer, og det har spredt sig, så de kan ikke fjerne den. Men de kan holde mig i live. Jeg er den i Danmark, der længst har fået kemobehandlinger i ét stræk. Det siger de på hospitalet. Jeg har fået 22 hver tredje uge. Det er ufatteligt.«

- Hvordan har du reageret på kemobehandlingerne?

	»Da jeg lå første gang og skulle have kemo, tænkte jeg: ’Når sygeplejersken stikker den nål ind, så sker der to ting: Jeg begynder at brække mig – og så taber jeg håret.’ Sådan var mit billede. Og det siger jeg til sygeplejersken, men hun siger så til mig: ’Du ser for mange Hollywood-film.’ Man tænker jo ellers, at livet er forbi. Men det er det ikke.«

	Midt i kemoen lykkedes det ham at skrive romanen Det Der eR – en brevroman om et kærlighedsforhold mellem en tysk kvinde i Østberlin og en dansk spion lige inden murens fald.

	»Jeg vågnede en nat den 27. december 2011 – og så pludselig vidste jeg bare, at den bog var der. Jeg sværger. Jeg ved ikke, hvordan jeg blev inspireret til den bog. Jeg ved bare, at jeg vågnede kl. 4 om morgenen, og at jeg var ret dårlig, fordi det var i begyndelsen af mit behandlingsforløb – og så kunne jeg se den bog, tværs igennem. Og så satte jeg mig dagen efter og begyndte at skrive. Jeg har altid godt kunnet lide den lidt mistrøstige stemning, der var i Østberlin. Men det havde aldrig strejfet mig, at jeg skulle skrive om det. Og så har jeg altid godt kunnet lide spiongenren ...«

– Men der mangler da spioner på rollelisterne i dine teaterstykker!

	»Ja. Teater, der redegør for en handling, har jeg det tit meget svært med. Afviklingen af nødvendige informationer på teatret er noget af det kedeligste i verden. Det kan altså gøres meget mere sexy på film. Mens nærværet og det øjeblikkelige nedslag – punktet – dét kan leve på teatret. Punktet, hvor man bliver ramt. Hvis man altså kan åbne sig for værket. Man skal være åben for at blive ramt.«

	Omstændighederne

– Når tæppet går i teatret, forsøger man som tilskuer at finde ud af ’hvem’ og ’hvad’ og ’hvor’. Men hos dig er der ofte bare to personer, der taler om hinanden. Hvorfor?

	»Jamen, hvem er altid det vigtigste i en historie – altså personerne. Det andet er bare omstændigheder for livet. Der er så mange omstændigheder. Politik, for eksempel. Politik er én stor dejlig omstændighed, som mange er ufatteligt optaget af. Hvad er politik? Det er væk i morgen. Det skifter konstant. Jeg kan ikke hidse mig op over det. Jeg synes, at det er fuldstændig ligegyldigt.«

- Hvad er så det vigtige?

	»Alt det andet. Ekstremt simple ting er vigtige: Nærhed mellem mennesker, kærlighed og ømhed. Alt andet er uvæsentligt. Det er jo dét med den store mand, der sidder og græder, fordi han har ofret alt for karrieren. Alle mennesker ved, hvad det er, der får dem til at føle sig i live. Alle ved, hvad det vigtige er – inderst inde.«

– Hvordan har din beskrivelse af parforholdet forandret sig, efter du er blevet syg?

	»Den har ikke forandret sig. Måske fordi jeg altid har været så kulpessimistisk. Jeg bliver ved med at rode rundt i, hvad der er meningen med livet. For mig er det det mest presserende spørgsmål. Det sneg sig allerede ind i mit liv, da jeg var en lille dreng, der skulle lave matematikopgaver. Her blev alting meningsløst for øjnene af mig. Man skal gøre noget for at holde fast i det latterlige ord ’hvorfor’,« lyder det med den lille drengs ukuelighed.

	Meningen

	»Jeg har ikke noget imod meningsløsheden,« uddyber han.

	»Ingen mennesker er i tvivl om ’livets mening’, hvis de er forelskede. Det er jo ikke, fordi livet pludselig er blevet meningsfuldt, fordi du er blevet forelsket. Du er bare i en tilstand, hvor det er udholdeligt, at livet er meningsløst.«

– Hvorfor er dine personer så tit ved at gå fra hinanden?

	»At kunne forlade et andet menneske er jo et udtryk for håb. Når mænd fylder 50 år, så bliver partneren typisk skiftet ud med en yngre model eller en anden model. For så er alting anderledes. Men gu’ er det ej. De vil gentage alle de samme ting, de hattenåle! Tænk på alt det besvær, der kommer ud af det. Al den sorg og smerte og forladte partnere.«

– Så du er blevet?

	»Ja. Jeg er blevet. Men det er noget andet. Det er kærlighed. Det er jo bare mig, der har været heldig. Juliane og jeg mødte hinanden i 1984. Det er snart 30 år. Uden at fortryde en dag. Det er der nok ikke mange, der kan sige.«

	Nu er det intervieweren, der ser ned. Men Peter Asmussen fortsætter.

	»Min mormor sagde engang, da jeg besøgte hende på hendes plejehjem: ’Mit hjerte skælver for det, der skal komme.’ Det er jo en replik, som du aldrig ville slippe af sted med at sige på en scene. Men hun sagde det faktisk. Det var det, der kom ud af sjælen på et gammelt menneske, der sad og kiggede lige ind i slutningen. Det var jo en måde at fortælle sit barnebarn på, at man har været på den vej, som vi talte om. Min mormor har også været på den vej. Det er en totalt ensom replik.«

– Hvad er det for en kraft, ordene har?

	»Det er det, at de bliver sagt – og at der er en, der lytter til dem lige i det afgørende øjeblik. Det er ikke ordene som sådan. Men at de rammer så præcist.«

– En af de sætninger, der har ramt mig stærkest i dine stykker, var i ’Sounds Like You’: ’Jeg ville ikke finde dig – jeg ville miste dig.’ Hvad mente du med den sætning?

	»Jeg ved ikke, om jeg selv forstod den. Men den var udgangspunktet for hele stykket. Den faldt ned til mig, den sætning – og jeg vidste bare, at den var guld. Den giver mening, og den er uforklarlig på én gang. Det er en gåde og en abstrakt sætning, der har en væren inde i ordene. Det er en mærkelig sætning.«

– Men den rummer også den kredsen om, hvad længsel er …

	»Når man rammes af længsel, er det helt sikkert, at man skal væk. Men det er ikke sikkert, at man skal finde … Lige som i det vidunderlige Kafka-citat: ’Der findes nok et mål, men der er ikke nogen vej.’ Jeg bliver i rigtigt godt humør af at tænke på sådan noget,« siger Peter Asmussen. Og så brager latteren.

	 

Forestillingen ’Hjertet skælver’ anmeldes i avisen mandag d. 20. januar

