’Vær kreative, det handler om frihed’
Mens politikere i Nigeria og Uganda har strammet lovgivningen over for landenes homoseksuelle, har en af kontinentets mest populære forfattere sat sig for at diskutere homoseksualitet. Det har gjort ham til centrum i en ophedet debat
Den kenyanske forfatter Binyavanga Wainaina er en af de mest prominente afrikanere, der nogensinde er stået offentligt frem og har erkendt at være homoseksuel.


 
	»Jeg er homoseksuel, mor.« Sådan skrev Binyavanga Wainaina i et meget omdiskuteret essay, der sidst i januar blev udgivet på en række afrikanske internetfora.

	I essayet fik Wainaina endelig fortalt sin mor, at han er homoseksuel. Eller sådan så det i hvert fald ud. Sandheden er, at Wainaina aldrig nåede at fortælle hemmeligheden til hverken sin mor eller far.

	I stedet fik han nu fortalt den til den brede offentlighed, og Wainainas essay har givet ny næring til den afrikanske debat om homoseksualitet. For ud over at Wainaina er en af de mest prominente afrikanere, der nogensinde er stået offentligt frem og har erkendt at være homoseksuel, så lod han sit essay udkomme kun få dage efter, at politikerne i Nigeria havde vedtaget en lov, der kan sende homoseksuelle i fængsel i op til 14 år.

	Ifølge forfatteren selv opstod tanken om at skrive essayet dog længe før, de nigerianske politikere overhovedet overvejede at vedtage den nye lov:

	»Jeg besluttede mig ikke for at skrive essayet for at skabe en reaktion. Jeg ville under alle omstændigheder have skrevet det. Jeg besluttede mig bare for at offentliggøre det på en platform, hvor det kunne skabe politisk diskussion. Fordi tiden var inde. Ikke bare på grund af loven mod homoseksuelle i Nigeria eller loven i Uganda, men fordi vi lever i en tid, hvor der sker store forandringer. Afrika er samfund i verden, der forandrer sig hurtigst, og det medfører både trusler og muligheder. Det er derfor, jeg er her. Når jeg ser noget, der truer den frihed, vi har brug for, så vil jeg reagere, for jeg er en afrikansk borger,« fortæller Binyavanga Wainaina i sit hjem i Nairobi-forstaden Karen.

	I Kenya, hvor Wainaina er født og opvokset, kan homoseksualitet også straffes med fængsel i op til 14 år, men kun i sjældne tilfælde er homoseksuelle kenyanere blevet anholdt på baggrund af deres seksualitet.

	Til gengæld er homoseksualitet et tabubelagt emne i store dele af landet, mener Wainaina, og det var da også en oplevelse i Kenya, der overbeviste ham om, at han måtte udgive sit essay og dermed offentliggøre sin seksuelle orientering:

	For få år siden døde en af Wainainas venner af aids i en kenyansk landsby. Vennen, der levede som homoseksuel, tog aldrig på hospitalet for at blive undersøgt for sin sygdom, men »døde i stedet af skam«, som Wainaina beskriver det.

	Jeg er rasende

	»I det 21. århundrede skal en person, der er hiv-positiv, aldrig behøve at skamme sig så meget over sig selv, at vedkommende ikke lader sig teste. Hvordan kan man tillade sig selv at dø på den måde? Det fortæller noget om det samfund, du bor i, når du foretrækker at dø frem for at tage på hospitalet og blive testet og svare på spørgsmål,« siger Binyavanga Wainaina og fortsætter:

	»Jeg var rasende over det. Jeg er stadig rasende.«

	På samme måde har Wainaina flere gange råbt højt i forhold til de uretfærdigheder, som han mener finder sted i Kenyas naboland Uganda. For omkring en måned siden bestemte Ugandas præsident Yoweri Museveni sig for at underskrive en omdiskuteret lov, der i fremtiden kan give livsvarige fængselsstraffe til homoseksuelle og sende ugandere i fængsel, hvis ikke de melder homoseksuelle til politiet.

	Som belæg for den nye lov har præsidenten henvist til en rapport udarbejdet af en gruppe ugandiske medicinske eksperter. I rapporten finder eksperterne ingen beviser på, at en person kan være født homoseksuel, og de manglende beviser skal have været med til at få præsidenten til at underskrive lovforslaget. Men ifølge Wainaina kan man på ingen måde tage rapporten seriøst: »Rapporten inddrager ikke engang de vigtigste forskere inden for seksualitet. Den henviser ikke til nogen tekster. Ikke en eneste. Det er ellers gængs praksis i ethvert land, at forskere på universitært niveau henviser til andre tekster. Det er ikke et dokument, som noget menneske kan tage seriøst. Det er et politisk indlæg. Man skal helt tilbage til den tankegang, man finder hos nazisterne i Tyskland: De fremsatte helt udokumenterede påstande om ’de fremmede’. Det er et pseudoreligiøst dokument, der skaber had, og det blev udelukkende udarbejdet af politiske årsager,« siger Binyavanga Wainaina.

	Frem mod vedtagelsen af den nye lov i Uganda har politikere, præster og andre ugandiske meningsdannere argumenteret for, at homoseksualitet strider mod kontinentets normer og mod Bibelens ord. Men Wainaina nægter at diskutere med de afrikanske konservative, der kun læser Bibelen.

	»Ikke fordi der er noget galt med dem, men fordi folk, der kun får viden fra biblen, burde holde sig til at snakke med hinanden. For det er det, de vil. Jeg er ikke interesseret i at have den samtale,« siger Binyavanga Wainaina.

	Frihed

	Til gengæld har Wainaina forsøgt at sætte gang i en anderledes samtale, siden han offentliggjorde sit essay. I forlængelse af udgivelsen lagde han seks korte dokumentarvideoer på YouTube under titlen We Must Free Our Imaginations, og i dag er videoerne blevet set af tusindvis af mennesker og har fået et væld af kommentarer. I de seks videoer forsøger en energisk Wainaina at sætte debatten om homoseksualitet ind i en bredere afrikansk kontekst, og han opfordrer sine afrikanske medborgere til at være kreative. For ifølge den kenyanske forfatter adskiller de homoseksuelles kamp sig ikke meget fra den overordnede afrikanske frihedskamp:

	»Der findes mange reaktionære mennesker, men også en ung befolkning, som er klar til eventyr. Du har piger, der siger: ’Nej, du skal ikke bestemme, hvem jeg skal giftes med,’ og du har mænd, der siger: ’Jeg vil elske en mand’. Det er stort set samme frihed, homoseksuelle og andre unge afrikanere kæmper for,« siger Binyavanga Wainaina.

