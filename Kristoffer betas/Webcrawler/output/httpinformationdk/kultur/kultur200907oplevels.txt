Oplevelsesjournalistik på lavbudget
Kulturguiden savner reportager og perspektiv


 3/6
Kulturguiden lever op til sit navn. Her skal ikke kritiseres eller diskuteres, nej her skal præsenteres, så seerne får lyst til at selv at opleve kulturen eller i det mindste kan tale med over frokostbordet.
Den ambition opfylder programmet et godt stykke af vejen takket være programmets vært Stephanie Surrugue, som kan kunsten at spørge præcist, og med ægte nysgerrighed giver sine gæster plads til at udfolde deres begejstring for grøn arkitektur eller gourmetmad på tube.
Så dygtig en interviewer er hun, at hun næsten formår at få denne anmelder til at glemme, at programmet  åbenbart ikke har haft budget til at tage ud i virkeligheden og derfor må lade alt foregå i studiet.
Men også kun næsten, for der er alligevel grænser for, hvor længe man kan høre kunstnere, kokke og studerende på moderne kultur fortælle om deres passion uden at komme til at savne en reportage, en analyse eller i det mindste bare en lille mening eller to.
I sæsonens sidste udsendelse handlede det for eksempel om street-art, men deltagerne diskuterede aldrig den kommercialisering af byrummet, som gadekunsten både kommenterer og gør oprør i mod, og så bliver det i længden lidt ligegyldigt at se på billeder af cykelstativer med hæklede benvarmere. Det er tilsyneladende  programmets koncept, at debat og kritik bør henlægges til andre programmer, for selvom Stephanie Surrugues blide myndighed antyder, at hun kunne spørge både bidende og perspektiverende, lader hun være.
»Synes du, at mad kan være med til at give os et bedre liv?« blev kokken Bo Bech fra Restaurant Paustian  i stedet spurgt i udsendelsen om madkunst, og det gjorde han selvfølgelig. Alt andet havde også været undergravende for hans egen forretning.
Visuelle elementer
Når Kulturguiden nu hverken har råd til at møde kulturlivet, hvor det udspiller sig, eller mod til at bede om et perspektiv på kunsten, forsøger man i stedet at  komme kedsomheden til livs ved at dele programmet op med forskellige visuelle elementer, hvor gæsterne får lov til at give navnene videre på deres bedste street-art blogs, eller hvor der vises sjove klip fra DR' s righoldige arkiver. Det ser lækkert ud, men virker som lyserød glasur på et knebent DR2 budget og får en til at tænke, at både kulturjournalistikken og Stephanie Surrugues indlysende talent har fortjent nogle bedre arbejdsbetingelser.


