Bogfolk



 Masha Gessen
Den russisk-amerikanske forfatter har skrevet Putin-biografien Manden uden ansigt og er en af det russiske regimes skarpeste kritikere. Nu har hun også under åbningen af Göteborg-bogmessen tydeligt kritiseret styret i Ungarn. Fra scenen gav hun udtryk for sit ubehag ved at skulle dele scene med en repræsentant fra det ungarske styre, lederen af det ungarske kulturinstitut Balassi-instituttet, Judit Hammerstein, og kritiserede bogmessens beslutning om at vælge Ungarn som fokusland. Hammerstein udvandrede som følge heraf sammen med en anden regeringsrepræsentant fra ceremonien.
Péter Esterházy
Den ungarske forfatter, der skulle have åbnet bogmessen, hvor den ungarske delegation udvandrede i protest mod Masha Gessens udtalelse, var forinden blevet syg og kunne ikke deltage. Hans åbningstale blev dog holdt af hans svenske forlægger Svante Weiler. Der blev selvfølgelig spekuleret i, hvorvidt Esterházys udeblivelse også var politisk betinget og sygdommen blot en undskyldning, men faktisk er han ikke typen, der bliver væk i protest, selvom han er uenig i den førte politik i sit land. Han skrev da også efterfølgende: »Jeg synes, at regeringen skal forlade det her land, ikke jeg. Jeg var her først.«
Leif G. W. Persson
Han er hård ved sine kolleger, den svenske krimiforfatter. Til Dagens Nyheter siger han eksempelvis om sine kollegers litterære præstationer: »De brister rent sprogligt. Endnu værre er det, at de ikke kan fortælle en historie på begribelig vis. Og allerværst er det, at de slet ikke anstrenger sig for at ændre på det. Det bryder jeg mig ikke om. Jeg læser indimellem krimier for at se, om personer, jeg har haft dårlige erfaringer med, har udviklet sig, men det har de sjældent. Tværtimod er de ofte blevet endnu værre.« Selv er Persson aktuel med sin 11. roman Bombemageren og hans kvinde.

