Hvad slutrunden er – og specielt hvad den ikke er
Slutrunden er f.eks. ikke forudsigelig, da ingen af holdene har skilt sig ud som klar favorit – til gengæld er den et anliggende for hovedpersonerne mere end for kollektiverne


 Det var Steen Ankerdal, min gamle ven og holdkammerat på Brøndby Strand Idrætsforenings old boys-hold i 80’erne (altså før klubben blev en filial af Hizb ut-Tahrir), der noterede, at slutrunden ganske rigtigt indtil videre har været en opvisning i glad fodbold – ’fremadrettet’, som kommentatorerne siger med et lån fra det politiske vokabularium – hvor undertippede hold som Chile, USA og Algeriet har skabt nerveflående spænding mod på papiret langt mere imponerende modstandere.
»Men man kan også overveje, hvad slutrunden ikke er blevet til,« tilføjede han. »Den er f.eks. ikke blevet den ventede brasilianske opvisning, hvilket gør det helt åbent, om de kommer videre fra kvartfinalen mod Columbia.«
Det ved vi mere om i aften, men kommer det til endnu en straffesparkafgørelse, skal Scolaris hold have mere styr på nervespidserne, end i ottendedelsfinalen mod Chile, hvor den uerfarne Willian, der ellers har haft et hæderligt forår i Chelsea, end ikke kunne ramme målet på 11 meters afstand, og hvor kun målmanden Julio Cesars to rigtige gæt reddede holdet igennem.
Pivåbne kvartfinaler
Og det, der snakkes mest om i det øldåseplys, som mænd og nysgerrige kvinder er skruet ned i foran fladskærmene i disse uger, er, hvordan denne slutrunde stadig ikke har udmøntet en klar favorit til VM-titlen, da ingen af holdene har fungeret som forventet, det vil sige optimalt.
Alle fire kvartfinaler står pivåbne, og denne aftens to kvartfinaler er maget således, at den ene – Tyskland mod Frankrig – peger tilbage mod, hvad fodbold var, nemlig et anliggende mellem to kollektiver, hvor bolden er hovedperson, over for hvad fodbold er (og ’fremadrettet’ bliver), nemlig et opgør mellem hovedpersoner – i aften mellem de to yngste slutrundestjerner, den 22-årige brasilianer, Neymar, og Columbias 23-årige James Rodriguez, der med fem mål og to assists er turneringens absolutte overraskelse.
Begge stjerner bærer på deres hold – ’sætter sig igennem’ og ’tager ansvar’, som det hedder i omklædningsrummene – mest iøjnefaldende Neymar, der får bolden i hovedet, uanset om han er dækket op af to klepperter, eller af hele tre.
Som Lionel Messi kan Neymar i momenter se underligt hjemløs ud på banen – som om hans bevidsthed trods anførerarmbindet ikke er helt til stede på holdet, netop fordi publikum, pressen og præsidenten hele tiden – direkte og indirekte – fortæller ham, at han er holdet. Og den fremmedgørelse fortæller, at han som Messi er et niveau over de andre på holdet – og gør, at han, som Messi, funkler i de to-tre afgørende øjeblikke, der bringer det hele med hjem, som det hedder i en af Bob Dylans album-titler.
Ansvarets åg
James Rodriguez virker ikke i samme grad ensom på sit hold, men bærer heller ikke på samme tunge ansvar, som Messi og Neymar, der ikke bare skal vinde, men simpelthen ikke må tabe – Monaco-stjernen kan kun vinde, uanset hvordan det går i aften.
De færreste havde ventet, at Columbia ville nå langt i denne første slutrunde i 16 år, og hvor holdet er uden den skadede angrebsstjerne Radamel Falcao. Men den argentinske træner, Jose Pekerman, hvis bedsteforældre var jødiske indvandrere fra Ukraine, har blandet sine kort med stor finesse. Han kaldes ’El Professor’ og har en fortid som landstræner for Argentina i 2006-slutrunden, hvor han efter et knebent kvartfinalenederlag efter straffesparkafgørelse til tyskerne i Berlin måtte finde sig i at høre fra præsidenten for det argentinske fodboldforbund, at »jøder kan ikke stå for mosten, når det går hårdt til«.
Nuvel, går Columbia hele vejen kan ’El Professor’ stå med en finale, hvor modstanderen meget vel kan være – Argentina. I mellemtiden har han fået colombiansk statsborgerskab, og ved det præsidentvalg i Columbia, der faldt sammen med holdets 2-0-sejr over Uruguay, fik Pekerman angiveligt 400.000 stemmer(!) selvfølgelig uden at være på stemmesedlen.
Og det vil så vise sig, om han står for mosten – eller rettere: Messi, den tredje af slutrundens hovedpersoner nu, hvor slutrundens fjerde hovedperson, Ronaldo, har tabt sin enmands offensiv i gruppespillet.
Den globale platform
Hvormed vi er tilbage til denne artikel tema: stjernernes kvartfinale: For James Rodriguez og Neymar Junior eksponeres jo ikke kun i det globale twitter-univers som fodboldstjerner, men er sexsymboler og rollemodeller for en international fanskare. Mere glamourøse end Justin Bieber, og hvad vi har af teenageidoler. Om de tager rollerne på sig, er sådan set ikke vigtigt – men de brænder igennem ude ved fladskærmene. En veninde kan således tale længe om Neymars frisure og spillernes mere kropsnære outfit. Som hun sagde: »Det er jo skønt at se mænd, der er rigtige mænd.« Som – nu, vi er ved det – understøttes af den brasilianske kameraføring, der synes – sådan opleves det i hvert fald – at gå tættere på spillerne med ’intimitet’ i nærbilleder af ansigter og kroppenes nærkontakt, hvor, som The Guardians kommentator, Barney Ronay, påpeger, selv sveddråberne gengives i slow motion.
Nuvel, det er ikke nyt, at fodboldstjernerne idoliseres på niveau med rockstjerner og realityhelte, og der er stadig en høj grad af fodboldfaglig interesse også for kollektiverne – hvilket tv-kommentatorernes pseudointellektuelle vokabularium hentet på trænerkurser er eksempler på.
Men det er nyt, at de største navne ikke i samme grad som tidligere kobles sammen med deres hold – eller nationer – i det store massepublikums bevidsthed. Ved den globale landsbys storskærm, hvor 800 millioner samles til finalen, zapper der undervejs ind på de kampe, hvor stjernerne brillerer.
Hvilket er logisk, eftersom fodbold på dette niveau er en platform, hvor den multietniske og – kulturelle udvikling, der desværre for denne verdens folkedans-fundamentalister brøler derudad, er længst fremme.
Hep hep Neymar og James.

