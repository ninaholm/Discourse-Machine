’Film er en maskine, der genererer empati’
Film kan gøre en klogere på mennesker og kulturer – og sig selv. På filmfestivalen i Cannes har Informations filmredaktør indtil videre været i selskab med fabriksarbejdere i Belgien, religiøse fanatikere i Mali og svenske velfærdsmennesker
En fars panikreaktion bliver afsløret, da turisterne på en restaurant tror, de bliver ramt af en lavine. Han redder sig selv uden tanke for kone og børn, og hvordan kommer man videre efter det? Filmen ’Turist’ gør publikum klogere på hovedpersonerne – og på dem selv.


 
	Den indflydelsesrige amerikanske filmkritiker Roger Ebert, der døde for godt to år siden, begynder sine erindringer, Life Itself, med ordene: »For mig er film ligesom en maskine, der genererer empati. Den giver én mulighed for lidt bedre at forstå forskellige former for håb, aspirationer, drømme og frygt. Det hjælper os med at kunne identificere os med de mennesker, som deler denne rejse (livet, red.) med os.«

	Ordene indleder også instruktør Steve James’ rørende og morsomme dokumentarfilm om Roger Ebert, Life Itself, der forleden blev vist på filmfestivalen i Cannes, hvor livstykket Ebert elskede at komme. Og endelig opsummerer ordene på fornem vis, hvorfor det som menneske er så vigtigt at udfordre sig selv med film fra hele verden og med så mange udtryk som muligt – f.eks. ved at besøge en filmfestival. Film er en umiddelbart tilgængelig kunstart og takket være de bedste film, bliver vi klogere på verden, andre mennesker og kulturer og ikke mindst os selv.

	Kernefamilien imploderer

	Årets filmfestival i Cannes har passeret midtvejsmærket, og indtil videre har jeg set en række meget forskellige film. Som har fået mig til at tænke og føle, ja, de bedste af dem har genereret den empati og forståelse, Roger Ebert skriver om.

	Den bedste film, jeg endnu har set hernede, er svenske Ruben Östlunds Turist, der dog ikke er med i festivalens hovedkonkurrence, men sideserien Un Certain Regard.

Turist handler om en helt almindelig familie – far, mor og to børn – der er på skiferie i Frankrig. En dag, mens de spiser frokost på en udendørs restaurant i bjergene, kommer en lavine pludselig ramlende ned mod restauranten. Folk går i panik. Faren i familien stikker af og lader kone og børn, der skriger af angst, klare sig selv. Men lavinen stopper lige inden, den rammer restauranten, og faren kommer tilbage. Spørgsmålet er, hvordan man som familie håndterer det, og med lige dele drama og humor dissekerer en drilsk Ruben Östlund den skandinaviske velfærdsmand, som slet ikke har så meget styr på tingene, som han lader som om. Ingen går fri i den vældigt underholdende film, som især vil gøre ondt på skandinaver, fordi de kan genkende sig selv i hovedpersonerne.

	Frygt og solidaritet

	Da jeg kom ud af biografen efter at have set Turist, ville en svensk journalist vide, om folk uden for Skandinavien ikke blot, når de ser filmen, vil tænke: »Har de ikke større problemer?« Det kan der være noget om, men jeg tror trods alt, at man skal til en helt anden kulturkreds for ikke at føle sig blot en smule ramt af Östlunds bidske hudfletning af vores firkantede og indimellem overfladiske og uærlige måde at indrette os på.

	I en anden og måske en kende mere universel boldgade finder man de belgiske Dardenne-brødres To dage, en nat, der er med i hovedkonkurrencen. Jeg tror ikke, de vinder en tredje Guldpalme for filmen, men det er stadig en stærk og rørende skildring af helt almindelige menneskers kamp for et anstændigt liv.

	Marion Cotillard spiller hovedrollen som Sandra, der efter at have været sygemeldt med en depression, er ved at blive fyret fra sit arbejde på en fabrik. Familien har brug for pengene, og i løbet af en weekend forsøger hun så – sammen med sin mand og enkelte gode venner – at overbevise sine kolleger om, at hun er helt rask igen, og at de skal sige nej tak til den bonus, der er den direkte årsag til, at hun skal fyres.

	Uden sentimentalitet følger filmen Sandra, der slås for at holde endnu et sammenbrud stangen og bevare sin værdighed, mens hun opsøger kollegerne én efter én. Det er på én gang en personlig historie om Sandra og hendes familie og en større historie om en verden, hvor økonomisk usikkerhed skaber frygt og manglende solidaritet.

	Mennesker og fanatisme

	Den samme indlevelse finder man i Tommy Lee Jones’ western-agtige The Homesman, hvori en ung, enlig og idealistisk kvinde (Hilary Swank) og en upålidelig gammel knark (Lee Jones selv) skal føre tre psykisk syge kvinder (blandt andre danske Sonja Richter) fra det vilde vesten til det mere civiliserede østlige Amerika. Det er en barsk og indimellem morsom film om bristede illusioner og en kuldsejlet drøm om den nye og bedre tilværelse som nybygger, og ligesom Kristian Levring gør i The Salvation, beretter Lee Jones en skæbnehistorie om livet på prærien, som de fleste andre westerns helst undgår.

	Mike Leigh griber det også anderledes an i den biografiske Mr. Turner, indtil videre min palmefavorit, der i en række mageløst smukke øjebliksbilleder skildrer de sidste 25 år af den berømte landskabs- og marinemaler J.M.W. Turners liv (han levede fra 1775-1851). En fantastisk Timothy Spall brummer og knurrer i titelrollen som den hemmelighedsfulde Turner, der har det med at skræmme sine omgivelser med sit bryske og ofte ufremkommelige væsen, som dog dækker over et følsomt og sårbart kunstnerisk gemyt.

	Endelig er der afrikanske Abderrahmane Sissakos Timbuktu, en på én gang billedskøn, vittig og brutal film om, hvordan invaderende islamistiske fundamentalister gør livet til et helvede for en landsby i det nordlige Mali. Timbuktu går i rette med blind og dum fanatisme, og Sissako tager udgangspunkt i menneskeskæbner og sætter således politikken i skræmmende relief – og på den måde undgår han desuden at blive alt for didaktisk.

	Det er en film, som udfordrer – ikke mindst en mageligt anlagt nordbo som mig. Én ting er at læse om det i aviserne eller se det i tv, noget ganske andet er at opleve det blive behandlet kunstnerisk i en film. Man anfægtes, fordi man lærer nogle mennesker og deres liv at kende.

	Jeg får med Roger Eberts ord et indblik i det håb, de drømme og den frygt, hovedpersonerne i alle de nævnte film har – ligesom andre måske får et indblik i mine, når de ser Ruben Östlunds Turist.

	Det gjorde jeg i hvert fald selv.

På nær ’Timbuktu’ får de nævnte film dansk premiere senere på året.

Mere fra Cannes i den trykte avis, på information.dk og på Twitter: @monggaard

