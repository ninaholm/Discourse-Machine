Mellem masserne og moderniteten
Fascisme er både et politisk skældsord og et historisk begreb. Men fordi vi blander tingene sammen, risikerer vi at fejlanalysere de højreradikale bevægelser i samtidens Europa, mener historikere. For hvad er egentlig en fascist?
En tilhænger af det græske ultranationalistiske parti Gyldent Daggry løfter armen unden en protest i Athen i maj i år.


 Der er fascister, hvor end man kigger hen. Det var fascister, der stod bag oprøret i Ukraine, og det er det fascistiske styre i Kreml, der snuppede Krim i dets kølevand. Det er fascister, der har indtaget Europa-Parlamentet og sidder i regeringerne rundt omkring i Europa. Israel er fascister, islamisterne er fascister, økologerne er fascister, politiet er fascister, bilister er fascister, de andres fodboldhold er fascister, folk, der altid vil bestemme, hvilken musik der skal spilles til fester, er fascister. Fascist!
Fascist er det ultimative skældsord, fordi det identificerer den skyldige som en illegitim, der må bære et rædselskabinet af historiske forbrydelser på sine skuldre.
Det har flere højrenationale grupperinger i tidens Europa mærket for nylig. Senest har både Tysklands finansminister, Wolfgang Schäuble, og den nyligt afgåede vicepræsident for EU-Kommissionen, Viviane Reding, kaldt det franske højrefløjsparti Front National for fascister. Samme prædikat har andre givet Jobbik i Ungarn og Gyldent Daggry i Grækenland.
Men selv om der er god grund til at bekymre sig om den stigende tilslutning til høreekstremister i Europa, er det en glidebane at definere og forstå dem som fascister, mener bl.a. seniorforsker hos Dansk Institut for Internationale Studier, Cecilie Banke.
»Der går meget hurtigt automatik i den måde, vi forstår ekstreme politiske fænomener på højrefløjen. Der bruger vi alt for hurtigt fascismebegrebet.«
Ved at anvende en anden historisk periodes definitioner på vores egen samtid risikerer vi at analysere og forstå samtiden på baggrund af fortiden og ikke på baggrund af mønstre og begivenheder i vores egen samtid, mener Cecilie Banke.
»Man mister en forståelse af, hvad der sker i nutiden, hvilket anskuet som værende historiker er problematisk. Man forstår dem ikke ud fra deres egne vilkår og deres egen tid. Dermed ikke være sagt, at Jobbik og Gyldent Daggry ikke trækker nogle tråde til mellemkrigstidens politiske bevægelser. Men det er klart, at man er nødt til at se på, hvad fascismen var dengang, og hvad den er i dag.«
Hun bakkes op af professor Morten Heiberg fra Københavns Universitet, der også er skeptisk over for den måde, begrebet bruges på i den politiske debat.
»Jeg synes, at ordet bruges utrolig upræcist i politisk sammenhæng, fordi man overser nogle vigtige forskelle mellem den oprindelige fascisme og tidens højreradikale grupperinger.«
Ifølge Morten Heiberg er der dog en god grund til, at debatten svæver i et semantisk tomrum:
»Der findes ingen accepteret definition af, hvad fascisme er. Der er ingen enighed blandt forskere. I stedet findes der en lang række skoler, som lægger vægt på forskellige ting. Den manglende konsensus inden for forskningen i fascisme afspejler sig så på andre niveauer i den offentlige debat og er med til at forfladige debatten. Samtidig er spørgsmålet enormt politiseret, hvilket gør det svært at tale ordentligt om.«
Fascisme før og nu
Fascismen som historisk begreb knytter sig til Benito Mussolinis fascistiske styre i Italien fra 1922 til 1943.
Bevægelsen opstod som reaktion på de økonomiske problemer, der prægede Italien omkring 1920, og Benito Mussolini og hans ligemænd, der primært bestod af krigsveteraner fra Første Verdenskrig, udnyttede det tilsvarende politiske tomrum til at skabe en fascistisk stat, hvor det enkelte individs interesser altid måtte tjene statens interesser. Rundt omkring i Europa opstod lignende politiske bevægelser med fokus på en stærk stat og en central magtfuld leder.
Men selv om der ofte drages paralleller mellem Mussolinis oprindelige fascisme og andre autoritære styreformer som f.eks. nazismen, er det ikke uproblematisk. »Vi vil gerne se det som det samme, men det er det ikke. Fascismen er godt nok kendetegnet ved en autoritær styreform og en stærk stat, men er ikke nødvendigvis fokuseret på det nationale. Faktisk er fascismen modernistisk i forhold til nazismen som var romantisk,« påpeger Cecilie Banke.
En af de afgørende forskelle på fascismen og nutidens højreekstreme grupperinger er, at fascismen opstod på baggrund af avantgardebevægelsen futurismen. De futuristiske malere og forfattere med digteren Fillipo Marinetti i spidsen var stærkt optaget og begejstret for alt, hvad den moderne industrialiserede verden havde at byde på af fart og styrke. Væk skulle de gamle traditioner og levemåder, og i stedet skulle bylivet, maskinerne og hastigheden hyldes. Og krigen. Den begivenhed, der muliggjorde skabelsen af det nye.
»Fascisterne var for modernisering og modernitet, mens nazismen var romantisk og konservativ. Hvis man tager den oprindelige futuristiske, modernitetsbegejstrede fascisme er jeg ikke sikker på, at man kan sige, at Jobbik eller Gyldent Daggry passer på det. Front National er også et mere nationalkonservativt, højrepopulistisk parti,« siger Cecilie Banke.
Marinetti plejede omgang med Mussolini, men det er ifølge Morten Heiberg ikke kun den æstetiske dimension, der er med til at adskille fascismen fra andre mere reaktionære og konservative bevægelser. Også forholdet til religion spiller en væsentlig rolle.
»Fascismen er i sin oprindelse stærkt antiklerikalsk. Mussolini udgiver en bog, der gør grin med kirkens moral, men han giver godt nok senere kirken indflydelse af politiske årsager. Men mange af højrefløjsbevægelserne i dag er jo stærkt optagede af kristendommen.«
Morten Heiberg er på den måde enig i, at man ikke uden videre kan bruge det samme fascismebegreb om mellemkrigstidens italienske fascisme og nutidens højreekstreme grupperinger.
»Det, der kendetegner Gyldent Daggry og nogle af de andre bevægelser, er, at de først og fremmest vil skrue tiden tilbage. Det ville fascisterne ikke.«
Fascister i dag
I 2011 formastede Enhedslistens politiske rådgiver og venstrefløjsdebattøren Pelle Dragsted sig til at kalde ekstreme politiske islamister for fascister.
Det fik han dengang kritik for, men han fastholder, at fascisme i en nutidig kontekst må dække bevægelser som er totalitære og erklærede modstandere af demokrati
»Man kan bruge begrebet på to måder. Man kan vælge at fastholde det som et historisk begreb og sige, at fascister kun er dem, vi kender fra mellemkrigstiden i Spanien og Italien. Men man kan også bruge det i en moderne kontekst, og så er de vigtigste kendetegn en modstand mod demokratiet, diskrimination af mindretal, kombineret med en grundlæggende antimarxistisk samfundsopfattelse og ofte patriarkalske holdninger til kvinder og homofobi,« forklarer han.
Det er på den baggrund, at man ifølge Pelle Dragsted kan identificere Hizb-ut-Tahrir og andre radikale politisk-islamistiske bevægelser som fascistiske.
Men ligesom Jobbik og Gyldent Daggry kan kvalificere til betegnelsen, mener Pelle Dragsted, at det er vigtigt at friholde begrebet til deciderede antidemokratiske og anti-parlamentariske grupper. »Et parti som Front National er jo i dag meget elektoralt og parlamentarisk orienteret. At de ikke er fascistiske, betyder dog ikke, at de ikke er farlige. Det afgørende er heller ikke så meget, hvorvidt et parti entydigt kan defineres som fascistisk. Det afgørende er, at vi identificerer de bevægelser, der er antidemokratiske og modstandere af individuelle frihedsrettigheder, uanset hvor de kommer fra.«
Pelle Dragsted vil på den måde godt være med til, at der kan findes antidemokratiske og totalitære tendenser på venstrefløjen, men mener fascisme er et upræcist ord at bruge om disse, fordi der i fascismebegrebet ligger en indbygget modstand mod den marxistiske opfattelse af, at samfundet er præget af klassemodsætninger, der deler nationen i grupper med modsatrettede interesser.
Søren Espersen, folketingsmedlem for Dansk Folkeparti, henter sin definition af fascisme fra den svenske Mussolini-biografiforfatter Göran Hägg og Mussolini selv. I bogen Mussolini – Et studie i magt citerer Hägg Mussulini for, at fascisten er den, der tager magten i gaderne. »Hvis man kan sætte sig på gaderne og skabe panik, er man på vej til magten. På den måde passer partier som Jobbik og Gyldent Daggry godt på denne beskrivelse, fordi de netop marcherer i gaderne, uniformerer sig og spreder skræk og rædsel, hvor de kommer frem.«
Det er en gentagelse af historien, vi ser, mener Søren Espersen, der dog ikke hæfter sig særligt ved, om fascismen opstår til højre eller til venstre for midten. Den distinktion, mener han alligevel er meningsløs. I stedet mener også han, at grænsen går mellem partier, der arbejder inden for rammerne af det parlamentariske demokrati og dem, der insisterer på at bruge udenomsparlamentariske metoder.
»Set med de definitioner kan man ikke sige Front National som et fascistisk parti. På den måde er det et prædikat, som bliver hæftet på snart sagt alting og efterhånden virker ahistorisk.«
For Søren Espersen er det centrale ved fascismen, udover magten i gaderne, at man har en nærmest socialistisk forståelse af økonomien.
»Man har en meget centralistisk, nærmest socialistisk opfattelse af økonomien og nærer en vældig foragt for banksystemet, som var styret af jøderne. Hvis man erkender de helt centrale elementer i fascismen; vold, trusler og en socialistisk indstilling til bankvæsnet, kan man nemt identificere Jobbik og Gyldent Daggry som fascister, fordi de bruger de her metoder med stor succes.«
En dansk parallel, findes ifølge Søren Espersen i Antifascistisk Aktion – ofte kaldet ASA.
»De bruger bevidst volden og går maskerede på gaderne. På den måde bliver Winston Churchills profeti om, at når fascismen vender tilbage, bliver det som antifascisme, opfyldt.«
Elastisk begreb
Faktisk er det svært at placere fascisme på en traditionel fordelings- og værdipolitisk venstre-højre skala, mener Cecilie Banke. Hun noterer sig, at Mussolinis fascisme i udgangspunktet var venstreorienteret, og Mussolini selv havde gjort karriere i det daværende italienske socialistparti. Herhjemme overtog partiet Dansk Samling noget af det samme værdigods, men ligesom f.eks. Francos Spanien var det ifølge Cecilie Banke mere en national-konservativ bevægelse bundet op omkring religion end en egentlig modernistisk fascistisk bevægelse.
For Morten Heiberg er det vigtigt at være opmærksom på, at fascistiske partier ændrer sig over tid.
»Mussolinis italienske fascister startede som ét og endte som noget andet, og frankisterne havde stærke fascistiske tendenser til at starte med, men ændrede grundlæggende karakter over de næste 30 år, og alene af den grund er det svært at definere en entydig fascisme.«
I stedet arbejder Heiberg med et begreb om forskellige grader af ’fascistisering’.
»Man kan tale om fascisme som et transnationalt fænomen. Når det bevæger sig ud over landegrænser, taber det noget af sit oprindelige indhold og tilpasser sig en ny politisk kontekst. Det er et transnationalt fænomen med elementer og tilbud, der ægger og lokker, men som bliver indoptaget i en særlig lokal kultur. Fascismen findes dermed ikke i sin rene form, men er noget, der tilpasser sig en lokal politisk kultur.«

