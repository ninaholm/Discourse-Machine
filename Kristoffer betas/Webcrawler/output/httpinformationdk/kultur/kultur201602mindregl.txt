I en mindre glittet verden
Små selvstændige rejsemagasiner skyder op af undergrunden, mens de glittede kommercielle magasiner taber læsere. Folk længes mod virkeligheden – når de læser, og når de rejser – lyder forklaringen fra fire redaktører


 Med løfter om eventyr og navne, der vækker rastløsheden til live, hober nye og anderledes rejsemagasiner sig op på hylderne i boghandlen: Lost, Suitcase, Sidetracked, Another Escape, Tiny Atlas Quarterly, Travel Almanac, Wherever, Avaunt.
Magasinernes størrelse, udtryk og oprindelsesland varierer, men de har én ting til fælles. De er alle del af det pludselige boom af printpublikationer – sendt på gaden af unge ildsjæle med udlængsel på hjernen, i hjertet og i fødderne.
»Når først der er momentum, så springer en masse mennesker med på vognen – det er helt overvældende at gå i en magasinbutik i dag, for der er så mange rejsemagasiner at vælge imellem,« siger britiske Jo Keeling.
Hun er en af de unge redaktører, der valgte at vende mainstream-magasinverdenen ryggen for at lancere den type magasin, som hun selv savnede. Resultatet, rejse- og livsstils-magasinet Ernest, kom på gaden i 2014 som en del af magasinbølgen. De sidste tre år er 15 rejsemagasiner kommet på gaden alene i Storbritannien, og samme tendens møder man i USA, Australien og flere europæiske lande.
»Det er umuligt at få overblik over, hvor mange nye rejsemagasiner der er, for der kommer hele tiden nye til. Det er klart en trend, men det er jo ikke nødvendigvis en dårlig ting,« siger Jo Keeling.
Trætte af at være online
At indie-rejsemagasinerne popper op af undergrunden, mens store rejsemagasiner og aviser er i krise på grund af internettet kan virke paradoksalt, men ifølge redaktørerne bag flere af magasinerne er det ikke overraskende.
»Det er en reaktion på internettet. Folk hungrer efter rigtige ting, de er trætte af at leve i virtuelle rum, konstant at sidde med deres devices og søge rundt på internettet, som er det her vidtstrakte, ikke-kuraterede univers,« fortæller John Freeman, der er tidligere redaktør ved det legendariske litterære tidsskrift Granta. Han har netop sendt første udgave af rejsemagasinet Freeman’s på gaden, og han henviser til nylige undersøgelser, der viser, at færre læser e-bøger i USA.
»Folk vil have langsom læsning, de er trætte af listeartikler og clickbait. De vil have noget på tryk, der ikke lover hele verden, men derimod er selekterede og subjektive bud på, hvad i verden der er interessant,« siger han.
Mens de glittede rejsemagasiner er i krise – Lonely Planet Traveler har for eksempel tabt en tredjedel af sine printlæsere på tre år – går det godt for de små rejsemagasiner.
De største af dem, Avaunt og Cereal med oplag på henholdsvis 45.000 og 30.000 eksemplarer, melder alt udsolgt, mens de mindre magasiner oplever pæn vækst: Ernest voksede fra første til anden udgivelse fra 2.000 til 5.000 eksemplarer.
Ifølge Jo Keeling er det ikke på trods, men på grund af internettet, at trykte rejsemagasiner oplever en guldalder.
»Jeg tror, at den bloggerkultur, der er vokset frem de sidste 10-15 år, er en af grundene til, at vi ser så mange unge mennesker udgive magasiner. Folk uden en baggrund i journalistik har fundet ud af, at de kan publicere tekst og billeder på nettet, og det har spredt sig til print,« siger hun.
Hun bliver bakket op af Erin Spens, redaktøren bag Boat Magazine, der for fem år siden markerede begyndelsen af boomet.
»Mange af dem, der starter magasiner, er unge folk inden for journalistik, grafik og fotografi, som er talentfulde og veluddannede, men som ikke har kunnet finde et job, hvor de kunne få lov til at være så kreative, som de havde lyst til,« siger hun.
At mange af redaktørerne er unge betyder også, at de er meget bedre til at udnytte nettets muligheder.
»Vores læsere er vildt engagerede online og deler og bidrager meget på eksempelvis Instagram. Det er sådan, vi når ud til størstedelen af vores læsere,« fortæller Liz Schaffer, der startede magasinet Lodestars Anthology i 2014.
Mere litterære og færre reklamer
Fælles for de nye rejsemagasiner er, at de er modige: Artiklerne er længere og mere litterære, billedserierne bliver foldet ud over et usædvanligt stort antal sider, og det grafiske layout er mere kunstnerisk end i de mere mainstream rejsemagasiner. Derudover glimrer de reklamer, der normalt fylder siderne i et rejsemagasin, næsten altid ved deres fravær.
»Vi har meget få reklamer, og derfor er magasinet dyrt, fordi vi er afhængige af at sælge eksemplarer for at overleve. Når folk betaler 70 kroner for et magasin, så skal det være godt – det skal tilbyde virkelighedsflugt via virkeligt velfortalte historier,« fortæller Liz Schaffer om den redaktionelle linje.
I Freeman’s er det en blanding af verdenskendte superstjerner og unge skribenter, der leverer de lange, velskrevne reportager og skønlitterære indslag. Haruki Murakami har for eksempel bidraget med en novelle, og ifølge John Freeman står skribenter i kø for at få lov til at skrive til magasinet.
»Det er næsten lige så nemt at få folk til at skrive om steder og rejser, som det er at få dem til at skrive om sig selv,« siger han grinende.
Alle redaktørerne fortæller, at deres magasiner blev til i protest mod de store magasiner, der er spækket med reklamer og historier baseret på gratis presseture.
»Ernest er helt klart en reaktion mod mainstream-magasinerne. Vi ville fortælle historier, der ikke er baserede på pressemeddelelser og spin fra rejsebranchen, og prøve at bidrage til en ny integritet i journalistikken. Når du ser på de store rejsemagasiner, er der mange artikler om steder, du aldrig ville have råd til at rejse til, og du får ikke nødvendigvis journalisternes ærlige mening om stedet, fordi de ofte besøger stederne som del af en gratis pressetur. Det er ret vigtigt at huske på,« siger Ernests redaktør Jo Keeling.
Oprør mod forbrugsferier
Erin Spens fra Boat Magazine er enig.
»Der er meget ofte en stor mangel på gennemsigtighed i forhold til, hvad der er sponsoreret i de store annoncefinansierede rejsemagasiner. Det prøver vi at lave om på og være meget ærlige omkring,« fortæller hun.
Grunden til, at læserne flygter fra de glittede rejsemagasiner, mens de små – langsomt – vinder frem, er ifølge John Freeman også, at de nye magasiner opfordrer læserne til at opleve frem for at forbruge.
»Steders karakteristika er ved at blive udvisket på grund af kapitalismen – byer ligner mere og mere hinanden, de har de samme high streets med de samme butikker. Byer er blevet til ting, vi forbruger. Men folk ved godt, de går glip af noget, når de rejser på den måde, og det er ved at gå op for os, at byer bliver skabt for at fremme forbrugerismen. Men vi ved også, at verden har meget andet at tilbyde, og vores læsere vil derhen, både litterært og når de rejser. Det er derfor, de også er interesserede i en anden, mindre kommerciel form for rejsejournalistik,« siger redaktøren.
Selvom alle redaktørerne er begejstrede for det boom, de har været med til at skabe, er de i tvivl om, hvor længe det vil vare ved.
»Jeg tror, at det er en trend, og jeg tror ikke, at den bliver ved,« siger Erin Spens fra Boat Magazine. Hun forudser en fremtid, hvor der vil komme færre nye indiemagasiner, men hvor de, der er, vil vokse støt.
»Der er ikke nok læsere eller annoncekroner til at holde liv i så mange uafhængige rejsemagasiner, som vi ser på markedet lige nu. Alene sidste år lagde jeg mærke til 4-5 nye udgivelser, og det ser ud til, at der kommer endnu flere i år.«

