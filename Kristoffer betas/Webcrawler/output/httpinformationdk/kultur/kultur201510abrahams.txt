Vi er alle Abrahams børn
Omskæringsdebatten er atter blusset op i Danmark, hvor der ud fra et tilsyneladende rationelt og videnskabeligt synspunkt argumenteres for, at omskæring er et overgreb. Men hvad ved debattørerne egentlig selv om, hvordan loven indskrives i deres kroppe og paranoiaen undgås?


 Det måtte jo komme. Netop nu, hvor fremmede ’vælter ind over grænserne’, som det ofte udtrykkes i medierne, måtte der endnu en gang opstå debat om omskæring af drengebørn. Sådan helt tilfældigt? Der er nok en del af de nyankomne, som er omskårne, så tilfældigheden kan nok ligge på et meget lille sted. Det Radikale Venstre har ved et landsmøde besluttet atter at lade forbud mod omskæring indgå i deres program.
Så nu bølger debatten igen. Er det at omskære drengebørn et ’overgreb’? En ’lemlæstelse’? En ’mishandling’, sådan som modstanderne er begyndt at kalde det? Og er de forældre, som får det udført, derfor overgribende, lemlæstende børnemishandlere?
Den sidste konklusion er temmelig nærliggende: De, der lader deres sønner omskære, er ifølge dem, der er tilhængere af et forbud, forblevet i middelalderlige versioner af religion, mens oplyste mennesker naturligvis aldrig kunne finde på at skære i et rask drengebarn. Ganske vist har mange ladet deres børn omskære af andre årsager, i USA er det en udbredt praksis, og der lyder ikke kæmpekrav fra den tredjedel af verdens mænd, som selv er omskårne, om, at de gerne ville have været fri.
Tilbage til begyndelsen
Det, som så nærmest umærkeligt er sket, er, at der har indfundet sig en ny version af antisemitisme. Det er selvfølgelig ikke intentionen. Intentionen er den bedste i verden: Det uskyldige, naturlige drengebarn må beskyttes. Han må selv have lov til at vælge religion. Omskæring må derfor vente, til barnet er 18 år og myndigt. For at sætte tingene på spidsen, er dette udsagn stort set ensbetydende med at sige til en jøde, at han ikke må være jøde. Og for at forstå det, må man gå tilbage til begyndelsen, som ret beset er begyndelsen for alle de tre store monoteistiske religioner.
I det gamle testamente, som i lidt forskellige versioner er fælles for jøder, kristne og muslimer, er det Abraham, som indfører omskæring af drengebørn. Det sker gennem en af de pagter, der i flere omgange regulerer menneskets forhold til Gud, og dermed også til Guds lov. De ti bud bragte Moses senere ned fra bjerget, men at omskære drengebørn var en del af den pagt, som Abraham indgik, hvor Gud til gengæld lovede sit folk Israel, og jødedommen blev grundlagt.
Abraham var 99 år gammel, da han lod sig selv og sit folk omskære. Ifølge denne pagt er jødiske drengebørn siden blevet omskåret på den ottende dag. At blive omskåret kan siges at være det, der gør barnet til menneske – og jøde, altså.
Stærk medicin
I dag diagnosticerer vi mennesker, der som Abraham hører stemmer, som psykotiske og giver dem stærk medicin. Kunne man forestille sig, at noget af det, som sker for Abraham, er, at han bringer menneskeheden fra en rimelig generelt paranoid tilstand og ind i en anden form for tænkning netop gennem pagten og ofringen af et lille stykke forhud? At det, vi kalder jødisk, men også muslimsk identitet, hænger tæt sammen med evnen til at underlægge sig en overordnet lov og ikke blot følge sin drift?
Måske kender vi i Danmark især til en anden historie om Abraham, fordi Søren Kierkegaard har beskæftiget sig indgående med den. I denne historie hører Abraham atter Guds stemme, som beordrer ham at ofre sin søn Isak. Hos muslimer mener man, at det var en anden søn, Ismaël, som skulle ofres. Under alle omstændigheder er det vigtige i historien, at Abraham på den ene side fuldt ud underlægger sig Guds autoritet og bereder sig på at bringe sit offer, men at det i sidste øjeblik afværges ved, at en vædder dukker op og bliver ofret i stedet. Hermed sættes der punktum for at ofre sønner. Det var ellers en meget udbredt skik. Fåret eller lammet kom ind og erstattede symbolsk det voldsomme offer.
En grundlæggende lov
Man kan betragte kristendommen som endnu en tur omkring denne problematik: Gud ofrer direkte sin søn og kristne mener derfor, at Abrahams pagt er afløst af en anden.
Men er alt dette blot sindssyge historier fra en fjern fortid, som intet har med os at gøre? Hvad enten man nu er kristen, deist, ateist eller rationalist, når man vil forbyde omskæring, hvilket uvægerligt er antisemitisk, så kunne man i al fald stille spørgsmålet: Hvad er det, man selv tror, får loven til at holde? Denne helt grundlæggende lov, hvor vi ikke længere paranoidt ofrer vores børn eller andre, og hvor det allervægtigste bud er ikke at slå ihjel. Vor civilisation?
Hvor skal snittet lægges
I paranoiaen hører man stemmer, skellet mellem indre og ydre er ikke klart. Jøder og muslimer har lagt et snit helt ind i kroppen, for at et menneske kan skabe både det indre og det ydre. Det symboliserer, at man bliver menneske i en begrænset form. Man ofrer sin almagt og underlægger sig loven.
Hvordan gør ’vi andre’ det så? Hvordan får vi egentlig vores sakrosankte demokrati til at holde? Og hvordan sikrer vi, at det ikke løber af sporet i paranoia? For det kan jo ske. Faktisk er det jo sket.
I det tyvende århundrede var vi vidner til, at, nej, det holder ikke af sig selv. I krisetid kan man igennem demokratiske beslutninger komme tilbage til at ofre mennesker og i helt stor stil. Holocaust hed det, da Abraham ville slå sin søn ihjel. Og Holocaust skete under Anden Verdenskrig på fineste demokratiske vis, da millioner af jøder blev slået ihjel.
Det svære er, at de, der vil have et forbud mod omskæring, slet ikke kan se, at det også er noget, de selv ’tror’ på. De tror på den naturlige krop. De tror på børns rettigheder. De tror på, at visse ting er irreversible, mens andre ting ikke er det. De tror måske, at det at blive civiliseret sker af sig selv og intet har at gøre med det at styre en krop. Og især tror de, at de har ret. Sådan fuldstændig ret. Mens de andre, jøden, er et tilbagestående væsen?
Atter en gang er jøden, semitten, en anstødssten. En anfægtelse. Som det er sket tusinder af gange før i verdenshistorien. Det er en fortælling om, hvor let loven kan skride.
Det er ikke umuligt, at semitter et sted inde fra deres egen tro en dag vil hylde deres pagt på en anden måde end med omskæring. Men det er heller ikke umuligt, at vi selv ved utrolig lidt om, hvad det er, som holder vor egen paranoia i tømme. Hvordan skellet mellem os og de andre er. Hvorhenne snittet skal lægges. Alligevel er vi bare, endnu en gang, så hamrende sikre på, vi ved det.
Meget bedre end alle andre.

