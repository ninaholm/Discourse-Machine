Juliette Binoche og Berlinalens bedste ben
To danske kvinder har produceret og skrevet manuskript til vidunderlig film med Juliette Binoche i hovedrollen. Taviani-brødrenes konkurrencebidrag på Berlinalen er gribende og originalt, og oprør mod systemer og autoriteter er en foreløbig tendens i filmene i årets hovedkonkurrence


 BERLIN — Juliette!!! Juliette!!! gjaldede det gennem vinterkulden. Uden for Kino International, den gamle DDR-biograf i Karl-Marx-Strasse, opstod der hysteri blandt fotograferne fredag aften. Årsagen var den franske skuespillerinde Juliette Binoches ankomst til Elles, en perle af en film. Binoche spiller hovedrollen som freelancejournalisten Anne, der arbejder på en artikel om prostitution blandt Paris’ unge kvindelige studerende. Privat kæmper hun med hverdagens trummerum, sit eget lidenskabsløse ægteskab og to sønner, der er ved at løsrive sig fra mor.
Filmens instruktør er den unge polske Malgoska Szumowska, mens producenten er danske Marianne Slot, og manuskriptforfatteren Tine Byrckel, Informations skribent i Paris. Der er ingen danske penge i filmen, men tyske, franske og polske. Ærgerligt for den danske filmbranche, for aldrig før har man oplevet Binoche så hudløs, træt og sorgfuld og, på samme tid i møderne med de to prostituerede hun interviewer, så livfuld og humoristisk.
Byrckel kan tage en del af æren for overflødighedshornet, for Binoches replikker er til trods for emnet både morsomme og præcise.
Byrckels skandinaviske ironi virker som en saltvandsindsprøjtning på Binoche, der da også efter filmen fortæller, at hun ved første læsning blev meget overrasket over den måde, manuskriptet var sat sammen på.
»Der var ikke én scene, der ikke forundrede mig. Måske får denne film mænd til at reflektere over, hvad de egentlig foretager sig,« siger hun.
Byrckel tror, at Juliette Binoche med denne film giver en gave til alle de kvinder, der ser filmen, for »elsker alle kvinder ikke bare tanken om, at selveste Juliette Binoche også ser grim ud, når hun onanerer?« siger hun til Information. Jo. Og rigtig mange mænd hader den.
Kvindelige stjerner
De kvindelige stjerner er blevet ældre, de har store roller på årets festival, og hvor det klæder dem. Den britiske skuespillerinde Charlotte Rampling præsterer Berlinalens bedste ben i den gåsehudsfremkaldende I, Anna om en kvinde med flere hemmeligheder. Hun spiller så smukt sammen med Gabriel Byrne, der også kun er blevet bedre med alderen, og det er Ramplings egen søn Barnaby Southcombe, der har instrueret.
For at vende tilbage til temaet onani, så troede Informations berlinalemedarbejder at have sat sig ind til en anden fransk film, nemlig hovedkonkurrencebidraget Á moi seule om en ung pige, der skal genfinde friheden efter at have været bortført i otte år. Det viste sig i stedet at være seks kortfilm, hvoraf den ene var en tysk tegnefilm om en kvinde, der masturberede med støvsugerslangen og kaldte sine kønsorganer, som hun ind imellem fik flagermus til at flyve ud af, for nattergalen. Hvad de øvrige kortfilm omhandlede, skal læseren forskånes for, men brødbagning, koreanske fulde teenagere og rokokokostumer var nogle af ingredienserne.
Sidstnævnte var der også rigeligt af i hovedkonkurrencens åbningsfilm, den franske Les adieux à la Reine. Den er blevet væsentligt bedre modtaget af de tyske medier end af de internationale, måske fordi den tyske skuespillerinde Diane Kruger spiller rollen som Marie Antoinette i de sidste bevægede dage, inden hun blev fanget, og guillotinen til sidst i 1793 gjorde hendes hoved til et punktum.
I det hele taget har opgør med autoriteter og systemer præget de første hovedkonkurrencefilm. Det første tyske bidrag Barbara af Christian Petzold har begejstret alle anmeldere. Den kølige Nina Hoss spiller en kvindelig læge, der vakler mellem ønsket om at udfylde sin lægegerning på et provinshospital og at flygte fra det menneskeforagtende system i DDR. Filmen gør især indtryk på grund af Hoss’ sammenbidte og erotisk tilbageholdende spil.
Shakespeare i fængsel
Også i Cesare deve morire (Cæsar skal dø), de italienske instruktørbrødre Paolo og Vittorio Tavianis bidrag til hovedkonkurrencen, står storhed for fald. Den foregår i det romerske Rebibbia-fængsel, hvor fangerne har tradition for at spille teater, denne gang Shakespeares Julius Cæsar. Taviani-brødrene caster fangerne til rollerne og filmer dem, mens de afholder prøver rundt omkring i fængslet, der dermed bliver kulisse for teaterstykket.
Det er der kommet en dybt original og intens Shakespeare-fortolkning ud af. Det retoriske mesterværk, Markus Antonius’ store dialog om at Brutus var en mand af ære, får en helt ny dimension, når den bliver fremsagt på syditaliensk dialekt midt i fængselsgården af en mand, for hvem æresbegrebet er den tradition, han er vokset op med. Fangerne, flere af dem med livstidsdomme, sidder inde for mord, narkohandel og mafiavirksomhed, og man tænker i første omgang på den svenske dramatiker Lars Norén, der for nogle år siden lavede et lignende projekt. Han brugte højreradikale fanger som skuespillere i et teaterstykke, to af dem flygtede i forbindelse med en udgang og dræbte to politibetjente.
Hos Taviani-brødrene er slutningen langt fra så tragisk. En enkelt af fangerne, Salvatore Striano, der spiller en fremragende Brutus, sad inde i otte år, men er nu løsladt og en anerkendt film- og teaterskuespiller i Italien. Han sidder med på pressekonferencen og betegner sig i et for hele salen bevægende øjeblik som »en meget lykkelig mand«.

