Pia, Ralf og andre svigtede børn
Engang var folk, der i bagskud ville forklare deres politiske ideer med deres ulykkelige barndom, sikre på at blive hånet som rundkredstossede hippier. Med Pia Kjærsgaards bog begynder det at ligne en specialitet for pensionerede populister


 
	Pia Kjærsgaard har fået et stort behov for tryghed og orden, fordi hendes mor forlod hjemmet, da hun var 13 år, og faren begyndte at drikke. Pia Kjærsgaard blev den, der måtte sørge for den gode stemning, for at faren ikke blev ked af det, hun måtte holde facaden og ikke give efter for følelserne.

	»Min opvækst er en væsentlig del af forklaringen på, at orden og tryghed betyder meget for mig. Jeg er tryghedsnarkoman. Kontrolfreak,« lyder citatet fra bogen Pia Kjærsgaard: Fordi jeg var nødt til det.

	I hendes erindringer, der nu udkommer på Gyldendal, erfarer vi, at »det handler om at få den anerkendelse, som hun har længtes efter. Om at få respekt og blive set som menneske. Om hårde ord, som har gjort mere ondt, end hun har ladet sig mærke med.«

	Efter et langt liv som politisk demagog, vil Pia Kjærsgaard åbenbart nu forstås. Vi skal forstå, at Pia Kjærsgaard havnede i positionen som fremmedfjendsk politiker, der søgte trygheden bag rød-hvide grænsebomme, på grund af sin ulykkelig barndom.

	Vist er det da slemt for Pia Kjærsgaard, at hun har haft det hårdt. Blot forstår jeg ikke, hvordan det kan begrunde en politisk holdning helt ind i det danske Folketing? Er det ikke snarere en sag for Lisbeth Zornig Andersen?

	Med og uden Dannebrog

	Det minder mig om dengang, Ralf Pittelkow i sine erindringer forklarede sit brændende, danske sindelag med, at han var opvokset som reservetysker.

	Han havde sågar plaget sine forældre, om de dog ikke kunne få en dansk flagstang i haven, men dér havde forældrene trukket grænsen. Det ville falde naboerne for brystet.

	Vi havde heller ingen flagstang, da jeg var barn, men naboerne flagede som en selvfølge med Dannebrog, vi boede jo på Fyn, på Over Kærby Mark, sådan cirka midt i kongeriget.

	Ingen fandt på at forsikre hinanden om deres danskhed, for selvfølgelig var vi danskere, andre muligheder forelå og foreligger ikke. Hvorfor jeg skulle til at forsvare min danskhed, fordi nogen på grund af sin opvækst har følt sig usikker i sin danske identitet, forstod og forstår jeg ikke.

	Traumer

	Det bemærkelsesværdige ved de to eksempler er, at Kjærsgaard og Pittelkow bruger deres personlige, problematiske baggrund til legitimering af en politik. På grund af deres ulykkelige barndom skal vi andre nidkært værne om vores danskhed. Vi skal acceptere, at folk, vi deler fædreland med, ikke kan få det statsborgerskab, de har krav på, skal sidde og rådne op i asylcentre i årevis, skal bestå danskprøver, som man selv ville være dumpet til osv. osv. Det er jo absurd.

	Selvfølgelig ved jeg godt, at dansk fremmedpolitik ikke var blevet, som den er, med mindre en del af befolkningen sluttede op bag den.

	Jeg ved også, at opslutningen til en vis grad skyldes konflikter og sammenstød, som nødvendigvis opstår undervejs, når forskellige kulturer skal finde sig til rette sammen.

	Men jeg ved desuden, at man ikke behøver selv at have oplevet problemerne for at tilslutte sig fremmedangsten. For en del mennesker er det nok, at de har hørt om dem. Eksempelvis fra Pia Kjærsgaard, der altså er blevet ordens- og tryghedssøgende kontrolfreak på grund af sin opvækst.

	Engang var folk, der i bagskud ville forklare deres fikse ideer med deres ulykkelige barndom, sikre på at blive hånet som kulturradikale, rundkredstossede hippier.

	Nu begynder det at ligne en specialitet for pensionerede populister, som åbenbart forestiller sig, at man kan retfærdiggøre en politisk holdning med sine personlige traumer. At de overhovedet forsøger, er mig en gåde.

	Men traumerne forklarer selvfølgelig det paranoide indslag i politikken.

