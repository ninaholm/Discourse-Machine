Bagsiden: Lars Barfoed farer ilde
Der er noget gammeltestamentligt over de plager, der rammer den konservative partiformand


 Bibelstærke læsere vil kende skikkelsen Job fra Det Gamle Testamente: En renfærdig mand, som Gudherren – efter forslag fra selveste Satan – udsætter for den ene prøvelse efter den anden. Alt mister Job: Familie, hjem, formue, anseelse. Men Job nægter at forbande Gud for sin skæbne. Job når i stedet til den indsigt, at Herrens veje i sandhed er uransagelige.
En sådan, moderne storladent tragisk, Job-skikkelse er den konservative Lars Barfoed. Den bro over midten af dansk politik, som Barfoed under sidste valgkamp byggede sammen med den radikale Margrethe Vest-ager, viste sig at blive en bro, som konservative vælgere benyttede til at vandre over til Radikale Venstre. Barfoeds karriere er rutsjet i grøften, hans parti kysser spærregrænsen.
Forleden oplyste Barfoeds ægteviede hustru til Ekstra Bladet og BT, at hun nu søger lynskilsmisse, fordi Barfoed har været hende utro.
Herved blev privatlivet båret eftertrykkeligt ind i det offentlige rum. BT kunne i går fortælle, at den lynskilsmisse, som hustruen søger, foregår efter en ny lov-regel, som Konservative i Folketinget erklærede sig som modstandere af.
»Lynskilsmisser er med til at undergrave og nedgøre ægteskabet,« forklarer partiets daværende familieordfører, Tom Behnke.
Trøst, men nej
En trøst midt i alle Barfoeds plager ligner det, at Barfoed har skaffet sig en net lejlighed på Frederiksberg, efter at det fælles hjem er gået i opløsning.
Men nej, nej, nej. Også her synes Satan at sætte dagsordenen. Ekstra Bladet har nemlig kunnet bringe den historie, at Barfoeds 114 kvadratmeter store, nyrenoverede lejlighed til 12.000 kr. om måneden er skaffet via konservative partiforbindelser i den udlejende Frederiksberg Boligfond.
Den konservative boligfondsformand undskylder tildelingen med: »Vi har ikke nogen skriftlige retningslinjer.«
Andre bestyrelsesmedlemmer hævder derimod, at reglerne er klare nok: Der må ikke ske boligtildeling uden offentligt opslag. Og der var ikke opslag af den lejlighed, som Barfoed fik.
I Morsø Folkeblad forlanger K-byrådsmedlem af Mors Byråd, Poul Roesen, at Barfoed afsættes: »Han er utroværdig og dobbeltmoralsk.«
Måske kan Lars Barfoed lære noget af sin bibelske forgængerskikkelse.
Job forbandede aldrig Gud for sin skæbne, og Gud belønnede Job ved at give Job dobbelt så meget, som han før havde haft. Inklusiv anseelsen. Bid vreden i dig, Barfoed!
 

