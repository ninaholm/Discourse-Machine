Ikke helt vild med Mary



 »Hold nu op! Jeg kaster lidt op i min egen mund, hvis jeg hører flere forblændede kommentarer om kronprinsesse Marys nærmest overjordiske bedrifter, når det kommer til familieliv og hendes udseende.«
Den harske reaktion kommer fra Tina Splidsboel, Informations kvindelige redaktør på Billeder, som kræver øjeblikkelig kongelig selvransagelse. Anledningen er, at den halvårlige københavnske modeuge netop er overstået, og kronprinsesse Mary fyldte 40 år i søndags. Uge- og formiddagsblade har derfor været oversvømmet af billedreportager og ukritiske rosende ord om, at kronprinsessen klarer opgaven som royal og mor til fire SÅÅÅ flot, og at damen oven i købet formår at holde figuren og altid være SÅÅÅ ulasteligt klædt.
»Det er jo ingen sag at se godt ud til diverse snoreklipperier, når man har folk til bleskift, folk til indkøb, folk til at gøre rent og folk til at stå op om natten, når de fire royale afkom kræver det,« siger Tina Splidsboel, der ivrigt og intenst igennem 10 år har studeret kronprinsessen via tabloidpressen.
For sin stil, som har bragt hende på forsiden af anerkendte, internationale magasiner som Vogue og Vanity Fair, opnår H.K.H. Mary heller ikke næsegrus beundring fra frøken Splidsboel, der siger det, alle tænker:
»Helt ærligt, det er jo ingen kunst at klæde sig lækkert, når hun ved ankomsten i Kastrup for 10 år siden sammen med bagagen fik udleveret en dygtig stylist og har ubegrænsede midler på kontoen til at shoppe for. Det kan alle — altså okay lige med undtagelse af Peter Asschenfeldt, forstås.«
Men kronprinsesse Mary, der ud over dansk mode som nummer ét på prioriteringslisten over mærkesager har et par andre, hun går op i, såsom psykiatri, mobning og mødres vilkår, formår alligevel aldrig rigtig at række ud til folket, mener Tina Splidsboel: »Kronprinsessen er en anakronisme i en tid, hvor kongehuset har brug for fornyelse og ægte rollemodeller, der ikke bare agerer kransekagefigurer og modtager landets højeste overførselsindkomst for det. Det værste er dog mediernes tilgang til den ’åh, så bedårende smukke kronprinsesse’. Jeg venter stadig på den dag, hvor den ukritiske kongepresse vågner af tornerosesøvnen med et ’hun har jo ikke noget tøj på’.«

