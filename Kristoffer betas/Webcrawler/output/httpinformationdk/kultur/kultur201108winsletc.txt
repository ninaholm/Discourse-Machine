Winslet og co. imod plastik-operationer
Kate Winslet, Emma Thompson og Rachel Weisz angriber de kosmetiske indgreb, som er faste ingredienser i Hollywoodstjerners karriere


 En karriere i Hollywood er lig med eksempelvis løft af øjenbryn, større bryster, en smallere næse, Botox, fedtsugninger på mave, hals og lår, indsprøjtninger med eget fedt i kinder og læber, mindre ører, en mindre kæbe og en rundere numse. Det handler om plastikoperationer. Mange af dem. I hver fald for kvinder. Nu er Oscarvindende Kate Winslet, kendt fra bl.a. Titanic og The Reader, gået til modangreb.
»Jeg vil aldrig give efter. Det er imod min moral, sådan som jeg er opdraget, og hvad jeg ser som min naturlige skønhed,« siger hun til Daily Telegraph. Hun vil ikke reducere sit skuespil til kropssprog og plastiktræk ved tage en Botox-behandling. »Jeg vil ikke fastfryse mit ansigt.«
Hun får støtte af veninden Emma Thompson, 52, der også kan bryste sig af en Oscar-statuette, men heller ikke vil under kniven: »Jeg vil ikke pille ved mig selv. Vi er midt i denne rædselsfulde, ungdomshigende størrelse, hvor man som 60-årig skal ligne en på 30«. Også Rachel Weisz, der fik en Oscar for sin rolle i The Constant Gardener, slutter sig til det antikosmetiske stjernekor: »Folk, der ser perfekte ud, er ikke specielt sexede«.
Kolonikonflikt
Gruppen med de tre frontfigurer kalder sig British Anti-Cosmetic Surgery League. Måske kan man ane den gamle kolonikonflikt mellem Old Britain og datternationen i USA oversat til skønhedskirurgi. Fanget herimellem er netop Gwyneth Paltrow, den amerikanske skuespiller, som er gift med den britiske Coldplay-forsanger Chris Martin og bor i London.
»Jeg afviser stadig at bruge silikone, Botox eller andre af de dér forfængelighedspåfund«. Så vidt så godt. Men her kommer hagen, der deler vandene: »Men en brystkorrektion efter amning hvorfor ikke?«, siger Paltrow. »Der er faktisk ikke andet, der kan genskabe den oprindelige form, er der?«
slar@information

