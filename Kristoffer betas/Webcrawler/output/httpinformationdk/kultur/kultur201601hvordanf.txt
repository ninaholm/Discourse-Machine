Hvordan skal man formidle store tanker tænkt af en nazist?
Nyere forskning har vist, at den tyske filosof Martin Heidegger var langt mere antisemitisk end hidtil antaget. Herhjemme er universitetsundervisere dybt uenige om, hvad det så skal betyde for omgangen med hans værker. Skældsordene fyger gennem luften
 Martin Heidegger i sin berømte bjerghytte, hvor prominente tænkere opsøgte den tyske filosof. Tilstrømningen ville nok være mindre i dag.


 Den tyske filosof Martin Heideggers nazisme stikker langt dybere, end man tidligere har vidst. Det er en erkendelse, der har bredt sig i de senere år, og den vækker en ophedet debat blandt underviserne på de humanistiske fag, hvor Heidegger fylder godt op på pensumlisterne. Mens den ene lejr bliver kritiseret for at være apologeter, beskyldes den anden for overhovedet ikke at have forstået den store tyske tænker.
At Martin Heidegger var nazist har længe været kendt. Heidegger, som mange betegner som den største filosof i det 20. århundrede, var medlem af nazipartiet NSDAP fra 1933 til 1945, og da han i 1933 blev udpeget som rektor på Freiburg Universitet, fyrede han alle de jødiske medarbejdere.
Tilhængere har hidtil forsvaret Heideggers filosofi med, at hans politiske holdninger bør adskilles fra hans tænkning. Desuden var der jo mange andre, der gjorde forfærdelige ting dengang. Det er let at være bagklog.
Men det bliver stadig sværere at bortforklare Heideggers nazisme. Bogen Heidegger og jøderne af den italienske Heidegger-forsker Donatella Di Cesare, som udkom på dansk i september, viste, at antisemitismen stikker langt dybere hos filosoffen end hidtil antaget. Jøderne var selv skyld i Holocaust, mente Heidegger, og han beklager i sine notesbøger – de såkaldte ’sorte hæfter’ – at den tyske udryddelsesmission slog fejl.
Spørgsmålet er så, hvad den dybe antisemitisme og opbakningen til det nazistiske projekt betyder for måden, man bør undervise i Heidegger på.
Lektor ved Institut for Kulturvidenskaber på SDU Moritz Schramm er ikke i tvivl: Undervisningen skal i langt højere grad fokusere på antisemitismen.
»Man kan ikke undervise værdineutralt i Heidegger. Hvis vi påstår, at han bare er en teoretiker, og at der ikke er noget problem, så forfalsker vi hans teori, fordi den bygger så massivt på antisemitisme,« siger Moritz Schramm.
Han understreger, at man fortsat bør undervise i Heideggers tekster, og at hele forfatterskabet ikke er nazistisk.
»Antisemitismen er et grundelement, som man skal tage med, hver gang man underviser i ham. Det er særlig vigtigt for Heidegger, fordi nogle dyrker ham som en stor, ahistorisk teoretiker – nærmest en Gud.«
Søren Gosvig Olesen, der er lektor i filosofi ved Københavns Universitet, og Heidegger-kender, er dybt uenig.
»Nej, grundlæggende skal man ikke undervise anderledes i Heidegger. Man skal fokusere på det, der er stort hos Heidegger, ikke på hans vrøvl om jøder – han vrøvler også om så meget andet. Det gør de alle sammen (andre filosoffer, red.). Man skal se på det, der har format,« siger Søren Gosvig Olesen.
»Det er selvfølgelig dybt skuffende at det 20. århundredes måske største tænker har været så lille en mand, at han ikke har kunnet se, hvor tåbeligt det var. Men hvor stor er man lige selv?«
»Jeg skal undervise i Heidegger, indtil jeg går af, og jeg vil gøre det gennem Merleau-Ponty, Vattimo, Derrida og Agamben og så videre. Det er hos dem og ikke i nazismen, man finder konsekvenserne af Heidegger.«
Bor nazismen i tænkningen?
Debatten om Heidegger er på mange måder en genopførsel af en klassisk debat inden for filosofien: Kan man adskille en forfatters handlinger og (politiske) holdninger fra hans tænkning? Der er typisk to grundpositioner: De, der mener, at forfattere sagtens kan handle umoralsk og samtidig berige verden med indsigtsfuld tænkning, og de, der hævder, at en forfatters tænkning, ord og fortællinger altid er ladet med ideologier, som både afspejler og influerer omverdenen og forfatterens holdninger.
Ifølge forfatter og professor ved Københavns Universitet Frederik Stjernfelt kan det nazistiske tankegods hos Heidegger ikke bortforklares som en perifer personlig præference. Nazismen bor i Heideggers tænkning.
»Nogle af de centrale begreber, han bruger i sin tilslutning til nazismen, har han udviklet i Sein und Zeit,« siger Frederik Stjernfelt.
Selv om Sein und Zeit, Heideggers hovedværk fra 1927, ikke kan kaldes decideret nazistisk, er teorierne gennemsyret af en antidemokratisk ånd, som ifølge Stjernfelt opstår ved, at Heidegger blander Edmund Husserls fænomenologi med en romantisk og eksistentialistisk livsfilosofi.
»Heidegger tilføjer vitalisme, som skelner mellem, hvilke personer der er i pagt med livet selv,« siger Stjernfelt. »Tit er teknikere, videnskabsmænd og handlende på afstand af livet selv, for de lever ikke lige så meget som bohemer, børn og forelskede. Nogle mennesker er mere levende end andre.«
Heidegger skelner mellem mennesker, der er »autentiske«, og mennesker, som går bevidstløst gennem livet og agerer som alle andre. Adskillelsen findes ikke kun på individniveau, men også grupper og folk kan være særligt autentiske – og her nærmer tænkningen sig ifølge Stjernfelt den nazistiske ideologi.
»Han forestiller sig, at den nazistiske bevægelse er Tysklands skridt ud af hulen i Platons hulelignelse. Den måde, man bliver autentisk på, er ved at beslutte sig for at være et folk, og det gør man ved at tilslutte sig den nazistiske bevægelse,« siger Stjernfelt.
Det bør få konsekvenser for måden, man underviser i Sein und Zeit på, mener han.
»Man skal give et dækkende billede af tænkningen, og så er det snyd at skjule det, vi nu ved om den stærke politiske implikation. Man behøver ikke sige det hvert minut – man skal gøre mandens tænkning ære – men man skal ikke gøre det uden at nævne, hvad det kan føre til,« siger Frederik Stjernfelt.
Totalitær ideologi og fantasteri
Men den udlægning er helt urimelig, mener Søren Gosvig Olesen.
»Det er så dumt, at det trodser enhver beskrivelse,« siger han. »Man kan ikke udlede en bestemt ideologi af noget så alment. Sein und Zeit er et helt abstrakt værk, der handler om at stille værensspørgsmålet i stedet for spørgsmålet om noget værende. Det er ikke eksistentialistisk eller politisk ideologisk. Folk forsøger at slutte fra noget abstrakt filosofisk til nogle politiske konsekvenser, og det vil jeg fuldstændig afvise.«
– Men er der ikke en forbindelse mellem Heideggers tænkemåde – hans betoning af folket og ideen om det autentiske – og de nazistiske handlinger?
»Det kan du sagtens sige, fordi du ved, hvordan Heidegger og nazismen gik videre bagefter. Men at en læser anno 1927 skulle have kunnet regne ud, at det måtte ende i en totalitær ideologi, det er fantasteri,« siger Søren Gosvig Olesen.
»Jeg synes på mange måder, Heidegger virker usympatisk, men det har bare ikke noget at gøre med den betydning, han har haft for tænkningen. De spørgsmål, han stiller, er dyrket videre af folk, som både var modstandsfolk og jøder. Det er jo paradoksalt, hvis man ikke kan røre ved Heidegger uden selv at blive nazist, når der er jøder og antinazister blandt hans disciple.«
Censur og advarsler
Den moralske habitus og politiske orientering hos litteratur- og filosofihistoriens store personligheder har de senere år være genstand for megen debat. Diskvalificerer det eksempelvis Knut Hamsuns forfatterskab, at han var erklæret nazist? Eller hvad med Harald Bergstedt, der skrev Jeg ved en lærkerede og Se den lille stær? Han var også nazist. Martin Andersen Nexø blev æresborger i DDR, Jean-Paul Sartre flirtede med stalinismen, og den østrigske forfatter Peter Handke holdt tale til Slobodan Milosevic’ begravelse.
Går man længere tilbage i tiden, er filosofihistorien et sandt tagselvbord af dubiøse holdninger. Voltaires tekster er racistiske, Platon taler varmt for slaveri, og Immanuel Kant inkluderer hverken sorte, jøder eller kvinder i sine oplysningsfilosofiske betragtninger om det autonome og fornuftige individ.
Sådanne holdninger har ophidset studerende på flere angelsaksiske universiteter, som i en række tilfælde har krævet de krænkende tekster fjernet fra pensum – eller i det mindste forsynet med såkaldte triggerwarnings, der advarer om deres potentielt stødende karakter. The Great Gatsby er blevet forsynet med mærkatet ’vold imod kvinder’, Mrs Dalloway med ’selvmord’, og Købmanden i Venedig er blevet stemplet som racistisk.
Men det er den forkerte vej at gå – også når det gælder Heidegger. Det mener Frederik Stjernfelt, der tidligere har skrevet om vigtigheden af at bevare en bredt favnende ytringsfrihed.
»At fjerne tekster er at tro, man kan ordne tingene ved censur. Det byder mig meget imod. Så afskærer man sig jo muligheden for at forstå de muligheder – gode og dårlige – der ligger i Heideggers tænkning. Om man kan lide ham eller ej – og du kan nok høre, at jeg ikke er nogen stor fan – så er det en enormt vigtig figur i idéhistorien med fantastisk stor indflydelse, om man så finder den positiv eller negativ.«
Ingen forstand på Heidegger
Både Gosvig, Stjernfelt og Schramm er desuden enige om, at Heideggers brøde er langt større end Kants sexisme eller Voltaires racisme.
»Man skal ikke tale udenom i forhold til Heidegger,« siger Søren Gosvig Olesen. »Han har ikke lige så gode undskyldninger, som man havde på Kants eller Hegels tid. Der var gjort mange erfaringer med antisemitismen siden da – som Dreyfus-affæren i Frankrig. Men han har en anden undskyldning: Tyskland havde næsten ingen erfaring med demokrati på daværende tidspunkt,« siger han.
»Heidegger var totalt autoritær, og alle borgerlige, der kunne lide lov og orden i Weimarrepublikken, klyngede sig til sidst til nazisterne, for det var kun dem og kommunisterne, der kunne tilbyde det,« siger Søren Gosvig Olesen.
Men den udlægning afviser Frederik Stjernfelt.
»Det er for let at tørre det af på tiden. Alle tider er plurale – der er altid flere muligheder. Der var demokratiske partier, kommunister og alt mulig andet. Andre traf andre valg,« siger han.
Moritz Schramm kalder de, der stadig forsøger at bortforklare Heideggers nazisympatier, for »apologetiske«.
»Der er apologeter, som føler, at deres dejlige Heidegger bliver taget fra dem; folk som har dyrket ham hele deres karriere,« siger han.
Han er dog overbevist om, at undervisningen i Heidegger vil ændre sig.
»Måske kan man læse enkelte tekster af Heidegger, hvor de her problemer ligger i baggrunden. Men hvis man vil gå i dybden med teorien, kan man ikke komme uden om det. Jeg er uenig i, at der findes en værkkontekst, som er uafhængig af antisemitismen.«
Søren Gosvig Olesen fastholder, at både Stjernfelt og Schramm tager fejl.
»Min opfattelse er, at de overhovedet ikke har forstand på Heidegger. Hvis man tror, at filosofi handler om at have nogle meninger, skal man holde sig fra det. Det handler om at tænke og om at præcisere sine begreber.«

