Værten er hjertet
Identitet. Da Radio24syv i mandags præsenterede sin programflade, var værterne en række kendte og markante personligheder. Det understreger, at værten i dit tv eller din radio fylder mere end nogensinde før. De værtsbårne programmer er skrøbelige, men også mere troværdige, mener eksperter
Roller. Søren Fauli er en af de mange i forvejen kendte, der lancerer et program på Radio24syv, som i høj grad er gennemsyret af værtens personlighed.


 Der er værter fra alle ender af spektret. De liberale, de venstreorienterede, de provokerende og de moderlige.
Når Radio24syv 1. november for første gang skruer op for mikrofonen, bliver det med en type værter, der er hidtil usete i Danmark. Der står nemlig i kanalens grundlag, at dens værter skal være holdningsbaserede og markante personer. Nu skal navne som Jarl Cordua, Michael Jeppesen, Anne Sophia Hermansen, Søren Fauli og Knud Romer prædike meninger på deres personlige karakteristiske måde.
»Jeg er tilhænger af den vært, der selv tager styring, som man ser det i programmer på den anden side af Atlanten,« siger Mads Brügger.
»Det har man ikke hidtil gjort i Danmark. Eksempelvis røg Michael Jeppesen i totterne med DR, da han proklamerede, at hans nye radioprogram skulle få Helle Thorning til magten som statsminister.«
Nu er den selv samme Jeppesens koncept havnet på sendefladen hos Radio24syv.
»Jeppesens koncept kunne man ikke lave på DR, for det var imod deres retningslinjer. På vores kanal bliver det noget andet. For vi skal udfordre den måde, vi hidtil har lavet tv og radio på,« siger han.
Brügger er stor tilhænger af, at værten viser holdninger. På den måde kan man både provokere lytteren til at tage standpunkter og udfordre gæster i programmer. På den måde får programmet en særlig form for identitet og kant i form af dens vært som omdrejningspunkt.
Styrker troværdigheden
Lasse Jensen, mangeårig mediedebattør og vært på programmet Mennesker og medierpå P1, ser en rød tråd i de værter, Radio24syv har valgt.
»Det er folk med en klar identitet, der skal være værter på den nye Radio24syv. Det bliver mere værtsbårent radio, end vi har været vant til,« mener han.
Dermed tager den nye radiostation endnu et skridt ned ad samme vej som den øvrige mediebranche. I dagens medieverden er det nemlig ikke længere værten, der præsenterer produktet — værten ér produktet. Når Ane Cortzen toner frem på DR2's TV!TV!TV!er det hende, der er selve programmet. Og når Mads Steffensen hver lørdag er vært i Mads og monopoletpå P3, er det ikke bare ham, der ligger navn til udsendelsen. Det er hans dybe stemme og lune facon, der giver programmet et præg af frokostsludder.
»Det er en klar tendens, der vel er eskaleret de seneste ti år. Man hænger programmet op på en værts personlighed og karisma,« siger Lasse Jensen. Og det er tilmed en god idé, understreger han.
»Erfaringer viser, det er en fordel at lade værten tage ejerskab over programmet. Jeg er sikker på, at det er helt tydeligt, at programmer med en identificerbar vært skaber mere identifikation og tryghed.«
Lasse Jensen mener, at 24syvs trup af værter ser »aldeles spændende« ud. Særligt fordi det faktisk styrker troværdigheden, når værten ytrer sine holdninger.
»Troværdighed hænger sammen med faglighed. Holdninger er bestemt ikke utroværdige. Tværtimod. Hvis værterne er dygtige, er de troværdige. Danske lyttere skal selvfølgelig vænne sig til værter med politisk fundament, men det bliver utroligt spændende at følge, når for eksempel Jarl Cordua og Torben Steno nu skal til at drille venstrefløjen,« siger han.
Skrøbeligt produkt
I dag strikker man ikke længere et produkt sammen for derefter at finde en vært, der kan bære produktet frem. Mads Brügger, der som chef for den nye radiosatsning 24syv, selv har været inde over en lang række koncepter, bygger produktet op omkring værten.
»Den måde, man gør det på i dag, er, at man først finder en vært, og dernæst bygger et koncept op omkring den her vært,« siger han. På den måde sikrer man, at værtens karisma og personlighed, kan præge produktet mest muligt.
»Det giver et mere troværdigt program, hvis man er helt sikker på, at værtens holdninger og særpræg stemmer med programmets format,« siger han.
Ane Cortzen er en af de værter, der har et produkt bygget op omkring sig. TV!TV!TV!har hendes humor og ironi som det afgørende fundament. Det er hende, der definerer indholdet, som kommer ud gennem dit tv. Det er hende, der er produktet.
»Hvis man tog mig ud af mit program uden at lave andet om, ville det være et problem. Det ville svare til at tage en markant ligning ud af et større regnestykke. Ikke fordi jeg er uundværlig, men fordi setup og scenografi er bygget op omkring mig. Det svarer til, da de skiftede Fallon ud med en ny skuespiller i Dollars. Det var utroværdigt og gjorde seerne sure.«
Fejlcastet
Lasse Jensen er enig. Når produktet er støbt til én unik personlighed, kan det ikke fortsætte, når den person vælger at sige stop. Det gør produktet mere skrøbeligt. Som det var tilfældet da Ole Michelsen sagde farvel til Bogart, Flemming Leth fik sparket fra Det' Letheller Mikkel Munch-Fals fløj fra reden og gik fra at lave DR2's filmagasin Premieretil at lave film.
Det sker jævnligt, at værten bliver hevet ud af det produkt, som han har været med til at definere, og skal optræde i en anden sammenhæng. Og dér kan man dræbe troværdigheden, mener Lasse Jensen.
»Reimar Bo Christensen er en af de bedste nyhedsværter herhjemme. Men når han bliver sat i en sofa og skal lave et talkshow, så fejler det, fordi han er fejlcastet,« siger Lasse Jensen, og hentyder til talkshowet Reimars, der floppede på DR.
Men hvor længe har de igen, de værtsbårne programmer? Ane Cortzen mener, at mediebølgen vender.
»Det er en bølgegang, hvad folk de vil have. De meget værtsbaserede programmer kommer også på retur på et tidspunkt, når forbrugeren bliver trætte af dem. Nu vender Big Brothersnart tilbage til Danmark, et show, der ikke engang har en vært. Det er helt sikkert en reaktion på de meget markante værter. Og sådanne modreaktioner vil vi se meget flere af.«

