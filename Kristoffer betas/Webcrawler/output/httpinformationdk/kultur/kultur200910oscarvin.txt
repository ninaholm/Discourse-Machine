Oscarvinder bryder med Scientology
Manuskriptforfatteren og instruktøren Paul Haggis beskylder trossamfundet for homofobi og intolerance og for at pålægge sine medlemmer at bryde med deres nærmeste, hvis disse udtrykker skepsis over for organisationens lære
Paul Haggis har meldt sig ud af Scientology på grund af organisationens modstand mod homoseksuelle ægteskaber.


 LOS ANGELES - Paul Haggis, den canadiske manuskriptforfatter bag Oscarvindende filmsucceser som Crash og Million Dollar Baby, har meldt sig ud af trossamfundet Scientology og smækket eftertrykkeligt med døren: I et brev fordømmer han organisationens »hadefulde« og »snæversynede« modstand mod homoseksuelle ægteskaber.
Haggis, som også skrev manuskriptet til de seneste to James Bond-film, giver tillige udtryk for vrede over Scientologys kontroversielle 'afkoblingspolitik', som pålægger medlemmer at afbryde al kontakt med venner og familie, hvis disse er negativt indstillede over for Scientology. Ifølge Haggis medførte dette pålæg store omkostninger for hans kone, som angiveligt blev tvunget til at bryde forbindelsen med sine forældre.
Hans brev, som er sendt til Scientologys officielle talsmand i USA, Tommy Davis, er kun det seneste eksempel på en bølge af dårlig omtale, der har ramt den trængte organisation, som på det seneste har søgt at nedtone sin indsats i kampen mod ægteskab mellem personer af samme køn.
Haggis skriver, at han ikke »med god samvittighed« kan holde ud at være medlem af en organisation »hvor gay bashing (nedrakning af homoseksuelle, red.) tolereres«, og »som har tilladt sit navn at blive forbundet med det kristne højres værste elementer«.
Mere specifikt kritiserer brevet scientologer fra San Diego for deres bidrag til at finansiere kampagnen for et lovforslag om at forbyde homoægteskaber, som sidste år blev vedtaget ved en folke- afstemning i staten Californien. > > > >
Prestigetab
Haggis blev dybt foruroliget over dette skridt og forsøgte at overtale Davis til at udsende en pressemeddelelse om, at Scientology ikke havde nogen officiel politik imod homoægteskaber. En sådan pressemeddelelse blev aldrig offentliggjort.
»Trods alle Scientologys ord om at ville fremme frihed og menneskerettigheder er dens navn nu i offentligheden knyttet sammen med kræfter, som fremmer snæversyn, intolerance, homo- fobi og frygt,« skriver Haggis i brevet.
Tabet af Haggis er et alvorligt prestigetab for en organisation, der sætter stor pris på at profilere sig på sine celebrity-medlemmer - for eksempel filmstjerner som Tom Cruise, Kirstie Alley og John Travolta.
Brevet, som er offentliggjort af Hollywood Reporter, giver også et afslørende indblik i metoderne i et trossamfund, som ofte er blevet beskyldt for at udnytte sårbare tilhængere.
Davis og andre talsmænd har gentagne gange nægtet, at Scientology har en politik om at 'afkoble' medlemmer, der bryder reglerne. Men Haggis hævder, at hans svigerforældre blev ofre for præcis denne praksis.
»Min kone blev beordret til at bryde forbindelsen til sine forældre (...) som for 25 år siden meldte sig ud af Scientology,« skriver han. »Det voldte hende forfærdelig stor personlig smerte (...) I halvandet år talte hun ikke med sine forældre, som samtidig fik begrænset deres adgang til at se deres barnebarn. Det var en forfærdelig tid.«
>  > >
© The Independent og Information Oversat af Niels Ivar Larsen

