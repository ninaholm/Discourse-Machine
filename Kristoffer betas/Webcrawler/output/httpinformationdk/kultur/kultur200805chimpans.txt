Chimpansen Cheeta taler ud
Abekattestreger. Verdens ældste chimpanse 'fortæller' i en ny bog sine erindringer fra en lang og glorværdig karriere i showbiz. 'Me Cheeta' var det store samtaleemne på bogmessen i London for nylig, og bogen får ros for at levere en tiltrængt humoristisk kommentar til biografien som genre
Rekord. Trods sit turbulente liv har Cheeta overlevet samtlige af sine medskuespillere - såvel dyr som mennesker - og står nu med sine 76 år i Guinness Verdensrekordbog som den ældste chimpanse, der nogensinde har levet. Normalt bliver chimpanser kun 40-45 år uden for fangenskab.


 Politikere, cykelryttere og pornostjerner har længe siddet tungt på markedet for biografier, men nu kommer der konkurrence fra uventet kant. Den 76-årige chimpanse Cheeta, der er kendt fra Hollywoods Tarzanfilm i 1930'erne og 1940'erne, barsler med en erindringsbog om sin spektakulære karriere i Hollywoods filmindustri.
Ifølge forlaget Harper Collins kan læsere se frem til "en sjov, rørende og ærlig" historie, hvor "Cheeta fortæller hele sandheden" om livet bag scenen i Hollywoods jungle. Herunder om sit angivelige alkoholmisbrug og afhængigheden af cigarer samt sin forkærlighed for hamburgere og sin senere kamp mod diabetes. 
Det er Nicholas Pearson, nobelprisvinder Doris Lessings forlægger, der er sat til at holde snor i primatens prosa, som er blevet til i "tæt samarbejde" med en unavngiven ghostwriter. Forlaget vil ikke sige, hvor meget Cheeta og hans ejer, Dan Westfall, har fået i forskud for bogen, men ifølge Nicholas Pearson er det et "betragteligt beløb", så der er altså ikke tale om peanuts - eller bananer for den sags skyld.
Gammel kendis
Den åbenmundede Cheeta, som i virkeligheden lyder navnet Jiggs, kom til USA i 1932 efter at være indfanget som spæd i Liberias regnskov af den store dyreimportør Henry Trefflich. Mens Trefflich fortsatte som leverandør af aber til NASA's Monkeys for Space-program, skød den lærenemme Cheeta selv genvej til stjernerne takket være sin medvirken i 12 film om abernes konge. Senere kunne han opleves i enkelte andre film, herunder "Doctor Doolittle", som han indspillede sammen med Rex Harrison i 1967. Samme år gik Cheeta på pension, og i dag bor den lodne superstar på et plejecenter i Palm Springs, hvor han angiveligt hygger sig med at se fjernsyn, spille klaver og male . Cheeta har sågar lagt navn til kunstretningen 'abeisme' og hans abstrakte akvareller kan erhverves for i omegnen af 10.000 kroner stykket.
Alle de andre aber...
Det er ikke hver dag, at en abe får skrevet sin egen selvbiografi - og alligevel er litteraturanmelder Signe Lindskov Hansen, der i en årrække har forsket i biografier, ikke synderligt overrasket over udgivelsen: 
"Alle forlæggere vrider jo i øjeblikket hjernen for at finde nye kendisser at portrættere, for de ved, at biografier ofte ender som bestsellere," siger hun:
"Herhjemme bliver der lavet biografier om såvel pornostjerner som cykelryttere - og når det kommer til politikere, er man efterhånden nået helt ud til de hennafarvede socialdemokrater. Alle, der har basket lidt med vingerne i offentligheden, er i dag værdige til en biografi." 
Signe Lindskov Hansen opfatter først og fremmest Me Cheeta som et mediestunt, men mener alligevel også udgivelsen må ses som en humoristisk kommentar til biografien som genre:
"På en måde siger den jo: 'Se, i dag kan alle blive biograferede - selv chimpanser'. Og skal man være lidt flabet, er der måske heller ikke så frygteligt langt fra en bog om en chimpanse og så til alle de andre aber, der får skrevet bøger om sig selv for tiden.".
Overvurderet
Selv om Cheetas selvbiografiske beretning først udkommer til oktober, er hypen omkring bogen for længst begyndt at tage fart. På bogmessen i London i sidste måned var erindringsbogen således det store samtaleemne blandt forlag og litterære agenter, bekræfter Trine Licht fra det litterære agentur Licht og Burr, der har erhvervet sig rettighederne til udgivelsen i Skandinavien:
"Det er jo en herlig ide med en chimpanseforfatter. Sådan en ser man ikke så tit på bogmesser - og vi regner med at kunne sælge bogen til hele Skandinavien," siger hun.
Et af de danske forlag, der allerede har vist interesse, er Lindhardt og Ringhof, der også var repræsenteret på bogmessen i London. Siden har redaktionschef Jeppe Markers dog haft lejlighed til at læse det første prøvekapitel af bogen - og det har ikke fået hans indre læsehest til at galoppere:
"Jeg kan godt lide ideen om, at man giver et dyr stemme for at kunne gengive nogle erfaringer om verden fra et andet perspektiv. Men ud fra det, jeg har læst, synes jeg ikke Me Cheeta formår at gøre det. Den synes at befinde sig mere ovre i sladderafdelingen med historier om Johnny Weissmuller og hans mildest talt anstrengte forhold til sin kone," siger Markers.
I sidste måned kunne magasinet Esquire offentliggøre en række smagsprøver fra den kommende udgivelse, som alle synes at bekræfte redaktionschefens fornemmelser:
"Gode gamle Johnny var mere typecastet end mig. Jeg kan huske, at vi begge var til prøve på rollen som Terry i I storbyens havn, hvor Johnny fik at vide, at han spildte sin tid, mens jeg blev bedt om at komme igen. Det blev dog aldrig til noget. Han startede i stedet et swimmingpool-firma. Svømning har aldrig rigtigt været mig," lyder det blandt andet i bogen.
Andre steder indleder Cheeta deciderede frontalangreb på sine medskuespillere, herunder Maureen O'Sullivan, som spillede Jane i Tarzanfilmene, og som Cheeta indrømmer at have snappet efter:
"Hun kunne ikke engang foregive at være en dyreven. Selv om det - for nu at gøre den gamle hejre ret - nok bare var mig, hun ikke brød sig om," lyder det blandt andet. 
Også Weissmullers anden kone, Lupe Velez, har tilsyneladende været udsat for den aggressive abes tandsæt: "Hun smagte anderledes end Maureen O'Sullivan," fortælles det.
Litteraturanmelder Signe Lindskov Hansen vil ikke udelukke, at Me Cheeta kan vise sig at være interessant i sin måde at "lege med genren på", men hun vil heller ikke love det: "Tidligere har man mest set formmæssige eksperimenter inden for den biografiske genre. Her gøres tilsyneladende et forsøg på at eksperimentere med, hvem man overhovedet kan tillade sig at biografere," siger hun og uddyber:
"Man bruger aben som et anker - som udgangspunkt for at fortælle en hel masse andre historier. Det er interessant, men det er ikke epokegørende. Sådan er biografien også tidligere blevet brugt - så alt i alt er jeg overrasket over, at bogen har kunnet hidse hele den britiske bogbranche så meget op."


