Sådan laver du en succesfuld krimiserie
Dansk krimidrama vinder priser og holder et par millioner danskere i et jerngreb hver søndag aften. De har fundet en formel, der fungerer, og den holder man sig til både på Danmarks Radio og TV 2. TV 2's 'Den som dræber', der havde premiere i søndags, er ingen undtagelse. Allerede efter første afsnit har vi fået en række af arketyperne præsenteret


 For at få succes med din tv-serie, skal den indeholde flere af nedenstående profiler:
Den hårdtarbejdende, intuitive kvindelige hovedperson:
Hun er ofte mellemleder og arbejder for meget. Hvis hun har en familie, går det ud over den. Enten er hun enlig fra starten, ellers ender hun med at blive det, efterhånden som serien skrider frem – hun er ofte skilsmissebarn, og man forstår, at det blandt andet er det, der har gjort det svært for hende selv at få et familieliv til at fungere. Hun har et problematisk forhold til sine forældre og familien generelt. Hun er den fødte leder, der ikke er bange for at bøje reglerne. Hun lader sin intuition drive efterforskningen og ser sig ikke tilbage, før morderen er fundet.
I Den som dræber får Katrine Ries ved hjælp af sin intuition og kompromisløshed optrevlet en seriemorders mangeårige hærgen. »Det kan man da kalde at tage arbejdet med hjem«, siger en kollega, da han ser hendes display af fotos fra mordsager, som hun har klistret op på sin stuevæg. Hun har ingen autoritetstro og ingen tålmodighed. Hun har tydeligvis selv et traume fra opvæksten med i bagagen. Det forstår vi, da hun fortæller en kollegas datter om, hvordan hun som lille drømte sig væk fra monstrene ved at forestille sig, at hun var et helt andet sted. Hvor der var dejligt.
Eksempler: Sara Lund (Sofie Gråbøl) i Forbrydelsen, Ingrid Dahl (Charlotte Fick) i Rejseholdet, Katrine Ries (Laura Bach) i Den som dræber, Anna Pihl (Charlotte Munck) i Anna Pihl, Jasmina El Murad (Cecilie Stenspil) i Livvagterne.
Den alfaderlige, mandlige afdelingschef:
En hård, men retfærdig chef, der har et far-datter forhold til sin personligt håndplukkede kvindelige mellemleder. Han er skiftevis overbeskyttende og overdrevet autoritær over for hende. Han vil hende det bedste, men hun skal helst ikke klare sig bedre end ham. Magtforholdet skal være intakt.
»Hvis du ødelægger det her for Katrine, så ødelægger jeg dig.« Sådan siger politiinspektør Magnus Bisgaard til psykiateren Thomas Schaeffer, da denne hyres af Katrine Ries i Den som dræber. Bisgaard har netop givet Ries ansvaret for efterforskningen, men overvåger den konstant med en fars kærlige, men faste blik.
Eksempler: Magnus Bisgaard (Lars Mikkelsen) i Den som dræber, Lennart Brix (Morten Suurballe) i Forbrydelsen, Ulf Thomsen (Erik Wedersøe) i Rejseholdet. Vagthavende Ole (Henrik Birch) i Anna Pihl. Leon Hartvig (Thomas Gabrielsson) i Livvagterne.
Den kolde karrierekvinde som øverste chef:
Hun tænker mere på de politiske og strategiske konsekvenser for hende selv end på den retfærdige sag. Hun er kun loyal over for sine egne ambitioner og den til enhver tid siddende ledelse. Hun er usympatisk, følelseskold og har en brysk ledelsesstil.
Vicepolitidirektør Ruth Hedeby er bestemt ikke fornøjet ved tanken om, at mordene på en række tidligere soldater i anden sæson af Forbrydelsen kan være politisk motiverede. Hun overvåger og omstrukturerer flere gange efterforskningen, for at den ikke skal belaste politiets anseelse hos politikerne. Hun har viden med relevans for sagen, som hun ikke delagtiggør sine medarbejdere i, og generelt virker hun mere interesseret i de strategiske konsekvenser for hende selv og politietaten end i at finde morderen.
Eksempler: Vicepolitidirektør Ruth Hedeby (Lotte Andersen) i Forbrydelsen, chef for PET Benedicte Tønnesen (Ellen Hillingsøe) i Livvagterne, politichefen Eva Fabricius (Tammi Øst) i Anna Pihl, Justitsminister Alice Villum (Karen-Lise Mynster) i Ørnen. 
Den følsomme kontormus
Hun er den følsomme type, der er lige så bekymret for sine kollegers velbefindende som for efterforskningen. Hun kan være kontorassistent eller kriminaltekniker vigtigt er det, at hun primært bevæger sig mellem kolleger på kontoret eller gerningsstedet. Det er dem, hun har betydning for. Hun er meget optaget af sit privatliv og tager sit moderlige beskyttergen med sig på arbejde.
»Det er ikke din sag, Katrine,« siger kriminaltekniker Mia Vogelsang til Katrine Ries, mens hun kigger i mikroskopet. Hun bekymrer sig for den fremadstormende kollega, der arbejder hele tiden og blander sig i sager uden tanke på, hvem hun gør sig upopulær hos. Mia Vogelsang har en lille datter, der får mareridt. Under den kølige kriminalteknikerfacade banker et moderhjerte det afslører hun i privaten, med sin beskyttende ageren over for Katrine og med sin praktiske pagefrisure.
Eksempler: Gaby (Trine Pallesen) i Rejseholdet, Diana (Ditte Gråbøl) i Livvagterne, Ditte Hansen (Susan A. Olsen) i Ørnen, Mia Vogelsang (Lærke Winther) i Den som dræber.
Den psykisk påvirkede mandlige sidekick
Han har meget svært ved at skille privatliv og arbejde ad. Han tager arbejdet med sig hjem og bliver indelukket og som en fremmed over for kone og børn. Over for kollegerne er han en meget privat person. De er ikke venner. De er kolleger. Hans mimik er den introverte enspænders. Han lever sig så meget ind i morderens/modpartens tanker, at han bliver psykisk påvirket af det grænsende til det sygelige.
I Rejseholdet får Thomas La Cour en slags syn, der gør ham i stand til at sætte sig ind i morderens tanker. Han er så påvirket af denne gave, at hans kone, der er psykolog, er i tvivl om, hvorvidt det overhovedet er en god idé at få børn med ham.
Eksempler: Thomas Schaeffer (Jakob Cedergren) i Den som dræber, Thomas La Cour (Lars Brygmann) i Rejseholdet, Villy Frandsen (Steen Stig Lommer) i Ørnen.
Den jordbundne mandlige sidekick
Han er formet af et grundtvigiansk Venstre-bagland og politimand helt ind i hjertet. Han er bundreel og ikke meget for at bryde reglerne. Han bliver aldrig leder og opfattes ofte af kollegerne som en smule naiv og alt for autoritetstro. Han er småforelsket i den kvindelige hovedperson. Hvis man vil understrege hans jordbundethed, kan man eventuelt give rollen til en jyde.
»Det er sent. Godnat,« siger Molbeck til Katrine Ries i Den som dræber. Med sine gammeldags politiefterforskningsmetoder kan han ikke se nogen mulig opklaring af mordsagen. Han prioriterer sin nattesøvn og går hjem, mens Katrine kompromisløst arbejder videre.
Eksempler: Rasmus Poulsen (Søren Vejby) i Livvagterne, Jan Meyer (Søren Malling) i Forbrydelsen I, Kim G. Blomberg (Paw Henriksen) i Anna Pihl, Molbeck (Frederik Meldal Nørgaard) i Den som dræber.
Den hårdkogte mandlige sidekick
Han er ikke nogen holdspiller og er ikke bleg for at gøre krav på den næste forfremmelse eller billet til et FBI-kursus. Han er meget temperamentsfuld, og det er han blevet på den hårde måde. Hvis man vil understrege gadedrengeattituden, kan man eventuelt give rollen til en københavner eller en indvandrer.
Jonas Goldschmidt var jægersoldat, før han blev en del af Livvagterne. Han er gift med Rachel, men har en affære med en journalist og er generelt lige så optaget af jagten på det næste knald, som han er af at være livvagt. Han er bedste ven med den bundreelle kollega Rasmus Poulsen, men selv den bedste ven kommer ikke tæt på ham. Han stoler ikke på nogen.
Eksempler: Allan Fischer (Mads Mikkelsen) i Rejseholdet, Nazim Talawi (Janus Bakrawi) i Ørnen, Jonas Goldschmidt (André Babikian) i Livvagterne.
Den mandlige sidekicks frustrerede kone
Hun forsøger desperat at få en hverdag til at fungere, mens hendes mand er drevet af retfærdighedens hellige ild og sjældent skeler til sin families velbefindende.
»Jeg troede, vi var glade for, at du underviste,« siger Thomas Schaeffers kone, da psykiateren eller profilereni Den som dræber igen har lukket sig inde i sit kontor med en mordsag og ikke har overskud til at se på sin søns nye madkasse.
Eksempler: Allan Fischers kone Mille (Anne Birgitte Lind) i Rejseholdet, Jan Meyers kone Hanne (Petrine Agger) i Forbrydelsen I, Thomas Schaeffers kone (Iben Dorner) i Den som dræber. Jonas Goldschmidts kone Rachel (Natali Vallespir Sand) i Livvagterne.
Afvigelser inden for den enkelte arketype er tilladt (dog kun i begrænset omfang).

