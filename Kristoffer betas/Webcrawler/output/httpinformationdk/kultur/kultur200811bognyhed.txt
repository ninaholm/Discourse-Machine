Bognyheder



 Digital revolution
Efter et million-dollar-stort søgsmål, to års anspændte forhandlinger og en forfærdelig masse scanning, står bogbranchen i USA nu på tærsklen til den digitale æra. Google Bogsøgning og den amerikanske bogindustri har ved rettens mellemkomst indgået en aftale, der betyder, at bogelskere kun er få museklik fra at kunne downloade millioner af elektroniske bøger. Google Bogsøgning har hidtil givet adgang til, at man kan læse, downloade og trykke ikke-ophavsretsligt beskyttede bøger. Det nye er, at brugerne nu også får adgang til bøger med copyright. Det giver et meget større udvalg og gør det nemmere at få fat i det, man skal bruge. Eksempelvis kan man downloade bøger, der har været udsolgt fra forlaget i årevis og derfor hidtil har skullet opstøves i antikvariater eller på biblioteker. Eller man kan købe bøger, der findes i butikkerne, men sådan at man nøjes med at betale per kapitel eller per side. 
Fordelen ved at kunne købe enkelte kapitler er bl.a., at nogle forskningsområder ikke er behandlet i hele bøger, men blot berøres i enkelte kapitler og afsnit. Digitaliseringen af bogmarkedet er ifølge Sergey Brin, direktør for Google Teknologi, ikke kun til gavn for Google og deres brugere, men også for bogbranchen: "Vi mener, at det vil være en kæmpe fordel for forlagsbranchen, at forfattere og udgivere får mulighed for at tjene penge på bøger, de måske troede var forsvundet helt fra markedet," siger Sergey Brin. 
Foreløbig gælder aftalen mellem Google Bogsøgning og bogbranchen kun i USA, men på Google Bogsøgnings hjemmeside kan man læse, at de planlægger at indgå ligenende aftaler i resten af verden. 
Gyldendals administrende direktør Stig Andersen siger til Information, at han er positivt indstillet i forhold til digitaliseringen af bøger, men endnu ikke har modtaget et godt tilbud fra Google Bogsøgning. 
Det er stadig ikke fastsat, hvor meget det kommer til at koste at downloade en bog, men aftalen ligner den, der kom i stand i 2003 da lancereringen af Apples iTunes Music Store revolutionerede pladeindustrien.
Intet nyt fra glasburet
Mon ikke overspringshandlinger er den virkelige årsag til, at vi ikke har mere god litteratur i Danmark? Hvad nu hvis ikke opvasken altid lige skulle tages, eller hunden lige luftes, eller hvis man simpelthen spærrede skrivetalenter inde i glaskasser? Så ville der måske blive produceret noget mere. 
Det synes i hvert fald at være ræssonnementet bag eksperimentet 'Skabelsen', der løber af stablen på det Kongelige Bibliotek i forbindelse med temaugen København læser fra den 7. til 13. november. Forfatteren Frank Langmack bliver den 7. november lukket inde i en glaskasse på biblioteket med sin computer, og herfra skal han så forfatte en hel roman på en uge. 
En gang om dagen vil han træde ud til det glanende publikum og besvare eventuelle spørgsmål. Gad vide, hvor meget inspiration der er i sådan et glasbur, og hvad romanen kommer til at hedde?
Ny Toni Morrison-roman
Den 77-årige nobelprisvinder Toni Morrison slog for alvor igennem i 1987 med romanen Elskede, der er inspireret af den virkelige historie om en afrikansk-amerikansk slave, der skærer sin datters hals over for at spare hende for slaveriet. I dag udkommer A Mercy på engelsk - en slags prolog til Elskede og Toni Morrisons første roman i fem år. 
A Mercy foregår i 1700-tallets USA og er i følge Toni Morisson et forsøg på at analysere racisme som et fænomen, der opstår senere end slaveriet, der ellers er et gennemgående tema i hendes forfatterskab. 
"Jeg ville undersøge, hvordan racismen blev konstrueret og bevidst blev implementeret for at beskytte den herskende klasses magt over den ubetalte underklasse, som deres rigdom og civilisation hvilede på," siger hun til The Guardian. 
Toni Morisson har en kandidatgrad i engelsksproget litteratur, og før hun blev fultidforfatter, var hun redaktør på det store forlag Random House.

