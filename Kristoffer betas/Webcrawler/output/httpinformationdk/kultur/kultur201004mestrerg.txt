Hun mestrer den gode fortælling
Filminstruktøren Susanne Bier har i over 10 år været en af dansk films førende af slagsen. Nu fylder hun 50 år
Filminstruktøren Susanne Bier, kendt fra film som 'Brødre' og 'Den eneste ene', fylder 50 år i morgen.


 Man skal ikke lade sig bedrage af Susanne Biers udstråling af smilende kvindelighed. Hun er i filmbranchen kendt som en konsekvent kvinde, der virkelig kan sætte sin vilje igennem.
Og da denne egenskab falder uadskilleligt sammen med at være en god instruktør, hænger tingene organisk sammen i Susanne Biers filmunivers, hvor personlig charme nok har sin plads, men tæller knap så meget som professionel stålsathed og fyrig arbejdslyst.
Gennembrudet kom i 1999 med Den eneste ene, der var et datidigt særsyn i dansk film: En velskabt romantisk komedie. Den blev med 840.000 tilskuere sit tiårs største trækplaster.
Men inden da blev Bier mest kendt for debuten Freud flytter hjemmefra, en svensk produktion fra 1991 om en excentrisk jødisk familie, hvis overhovede, spillet af Ghita Nørby, ligger døende af kræft i familiens skød.
Filmen trak på Susanne Biers egen jødiske baggrund som datter af en indvandret far fra Tyskland- og medlem af en familie, hun har beskrevet som »enormt kærlig, enormt tryg, enormt skøn«.
Mesterfortæller
Hendes første fire film flaksede søgende rundt i mange stilretninger, inden hun med dogmefilmen Den eneste ene (2002) og de psykologiske melodramaer Brødre (2004) og Efter brylluppet (2006) placerede sig selvfølgeligt i dansk films allerførste parket som en instruktør med fuld beherskelse af sine virkemidler. En sand mester med styr på en magtfuld fortælling.
Familien som fængsel, udfordring og redningsmulighed har været et hovetema i hendes film, der ikke foragter melodrama-konstruktioner, men gennemlyser dem med nærvær og nerve. Derfor har hun fået et stort publikum, som lader sig rive med af de følelsesmættede historier, spillet så smukt, at man kan høre englene synge.
Ikke overraskende har udlandet længe haft kig på hende, og hun har allerede lavet sin første, men næppe sidste engelsksprogede film, Things We Lost in the Fire (2007) med Halle Berry. Nu til foråret kommer den danske Hævnen, som ofte før skrevet med Anders Thomas Jensen.
mopi@informartion.dk

