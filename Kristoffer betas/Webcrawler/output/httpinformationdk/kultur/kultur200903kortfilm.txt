Kortfilm i metroen
I den københavnske metro kan man som passager normalt underholde sig med reklamefilm, mens man venter de få minutter på perronen


 I den københavnske metro kan man som passager normalt underholde sig med reklamefilm, mens man venter de få minutter på perronen.
Men i denne uge har filmfestivalen ’60seconds’ overtaget skærmene og viser kortfilm for de ventende passagerer. 
Håbefulde instruktører har kunnet indsende deres kortfilm til festivalen. En jury har udvalgt de 10 bedste film, og disse film bliver nu vist på ni metrostationer.
De underjordiske filmforevisninger begyndte i går og kan ses til og med på lørdag.
Juryen, der består af studieværten Mikkel Munch-Fals, instruktøren Max Kestner og kunstnergruppen Ingen Frygt, vil også kåre en endelige vinder, som vil få overrakt en præmie på 10.000 kroner.
Men publikum kan også selv deltage i udvælgelsen. På festivalens hjemmeside 60sec.org kan man se kortfilmene og stemme på sin favorit til publikumsprisen. De to vindere bliver offentliggjort på lørdag.

