’Jo flere der melder sig ud af Enhedslisten, desto bedre’
Venstrefløjen er i tvivl, mente initiativtagerne til tirsdagens debat om betydningen af ordet ’revolution’. Den, der håbede på handlingsanvisninger, måtte gå skuffet hjem. Til gengæld blev der taget hul på en kamp om ord og sprogbrug
 
	De fleste fremmødte til mødet om revolution var omkring pensionsalderen. Og stemningen var pessimistisk: revolutionen står ikke for døren.


 
	’Hvad er en revolution i dag?’ Mere end halvanden hundrede mennesker stimlede tirsdag sammen og udholdt iltmangel og manglende siddepladser i to en halv time for at få svar på netop det spørgsmål.

	Spørgsmålet om revolutionens beskaffenhed er da også utroligt aktuelt. Dels på baggrund af de folkelige opstande siden 2008, Det Arabiske Forår, protesterne under Eurozonekrisen, Occupy-bevægelsen og begivenhederne i Syrien. Og dels på baggrund af debatten om berettigelsen af ordet ’revolution’ i Enhedslistens partiprogram.

	Og så er revolutionen igen blevet en del af det aktive ordforråd med udgivelser som Preben Wilhjelms Krisen og den udeblevne systemkritik og Mikkel Bolts Krise til opstand. Noter om det igangværende sammenbrud, der på hver deres vis analyserer samtiden i en marxistisk optik og sætter fokus på et brud med kapitalismen.

	I Enhedslistens mødelokale i Studiestræde havde debattens initiativtagere inviteret tidligere folketingsmedlem for Venstresocialisterne, Preben Wilhjelm, Francesco Castellani, medlem af Enhedslisten, samt kunsthistoriker Mikkel Bolt til at diskutere revolutionsforestillinger anno 2014.

	Velfærdsstaten er en hæmning

	Grundtonen var pessimistisk. Hverken Castellani eller Bolt anser det som sandsynligt, at den vestlige arbejderklasse begynder at opføre sig revolutionært. Et hurtigt blik på den demografiske fordeling blandt de fremmødte synes at bekræfte den betragtning, for de fleste var omkring pensionsalderen.

	»Vores pejlemærke er stadig revolutionen og afskaffelsen af udbytningen,« fastslår Castellani i sit indlæg, der foreslår arbejderorganisering og retten til eget følelsesliv som kampe, der kan tages fat i, selv om revolutionen ikke står for døren.

	Bolt henviser til Marx og Engels’ oprindelige karakterisering af revolution som afskaffelsen af nationalstat og pengeøkonomi. I sine ti medbragte teser polemiserer han mod venstrefløjen, der har gjort modstand mod velfærdsafvikling til sit altoverskyggende mål.

	»Velfærdsydelser blev jo introduceret for at opretholde en industriel reservearmé og undgå social uro,« påminder Bolt og beskriver den danske venstrefløjs forhold til velfærdsprivilegier som nærmest religiøst.

	Som illustration peger han på kontrasten mellem venstrefløjens passive reaktion på den nuværende situation i Syrien og Den Spanske Borgerkrig i 1930’erne, hvor alverdens radikale kræfter sluttede sig til den revolutionære kamp.

	»Velfærdsstaten er ikke en del af løsningen, men en del af problemet. Vi identificerer os med staten, og det er en stopklods for international solidaritet,« siger Bolt og foreslår at etablere en strategisk støttebevægelse, der skal kæmpe for åbne grænser og modstand mod intervention.

	»Et slogan kunne være ’Danmark som revolutionært helle’,« siger han.

	En kamp om sproget

	»Det lyder lidt fjernt for os gamle, at revolutionen skal være en afskaffelse af nationalstat og pengeøkonomi,« siger venstrefløjsveteranen Preben Wilhjelm, hvis primære anke mod kapitalismen er, at den er for ustabil. Som et bud på en delvis revolution foreslår han, at politikerne skulle have ladet bankerne falde og erstattet dem med alternative finans-institutter.

	Wilhjelm efterlyser mere jordnære perspektiver.

	»Man kan ikke mobilisere befolkningen med fancy analyser,« siger han med henvisning til Castellanis og Bolts indlæg. »Hvad med at gå i clinch med medierne i stedet? Det er skide bevidstgørende!«

	»Og behøver vi fremture med ordet ’revolution’? Det ord forbinder de fleste mennesker i dag med vold, ballade og pøbelvælde. Hvad med at kalde det ’systemskifte’?« foreslår han.

	Castellani er ikke begejstret for Wilhjelms forslag til en ny brandingstrategi. Han mener tværtimod, at klassekampen også er en kamp om at erobre sproget tilbage.

	»Vi skal stå fast på at bruge de begreber, som den revolutionære bevægelse har udviklet over flere hundrede år. Det kan ikke være rigtigt, at venstreorienterede skal begynde at tale et borgerligt sprog. Så kan vi ikke længere beskrive de historiske situationer, vi befinder os i,« siger Castellani, der som medforfatter på et alternativt principprogram har forsvaret kravet om revolution. En kvinde i gymnasiealderen peger på det problem, at unge ikke forstår begrebet revolution og aldrig har hørt om Marx.

	»Hvordan man går i dialog med de unge og taler et sprog, de forstår – det skal jeg nok ikke udtale mig om,« svarer Castellani med et glimt i øjet og høster latterudbrud hos tilhørerne, der har stået igennem hans teoretisk tætte foredrag om statens klassekarakter.

	’Kan vi ikke komme videre?’

	Herefter følger en forvirret debat præget af personlige kæpheste, irrelevante indlæg, konspiratoriske teorier om 9/11 og indlæg fra Kunstnere for fred. Det bidragede ikke med andet end at understrege aftenens indledende pointe om venstrefløjens desorientering.

	Bolt medgiver, at det er op ad bakke at tale om revolution i en vesteuropæisk kontekst. For der er sket en ødelæggelse af det revolutionære ordforråd.

	»Se bare den nyeste Batmanfilm: Skurken indfører et pøbelvælde, hvor alle hugger hovedet af hinanden. Det er et godt udtryk for forvanskningen af revolutionsideen.«

	Et andet problem er den herskende konsensus om, at de historiske erfaringer én gang for alle har diskrediteret begrebet revolution. Regimer har identificeret sig med socialisme og har gennemført systemskifter med frygtelige forhold til følge. Men opløsningen af nationalstaten og pengeøkonomien skete ikke, og derfor har der aldrig været tale om socialisme, påpeger Bolt.

	»Kan vi ikke komme videre?« indvender en kvinde utålmodigt.

	»Lad ham nu tale ud,« svarer en mand.

	»Videre i forhold til hvad?« spørger Bolt og fortsætter polemisk: »Det kan godt være, at nogle gerne vil videre, men jeg ved ikke hvorhen. Som jeg ser det, har vi snarere et destruktivt arbejde foran os. Den hvide privilegerede arbejderklasse bør nedlægge sig selv.«

	Lektor Tania Ørum, der sammen med historiker Morten Thing har taget initiativ til mødet, finder det budskab bedrøveligt og savner handlingsanvisninger.

	Bolt beklager sin manglende opbyggelighed og strammer skruetvingen yderligere: »Jo flere, der melder sig ud af Enhedslisten, desto bedre. Partiet er blevet professionaliseret og begrænser nu revolutionen til et spørgsmål om to ugentlige bade. Det er så reformistisk, at det knap nok er socialdemokratisk!« siger Bolt med stor applaus fra tilhørerne, der således destruerede kunne gå hjem.

Mødet ’Hvad er revolution i dag’ blev afholdt 21. januar i Enhedslistens Hus, København

