Kunst og køn i Cannes

 
	»Der er en indbygget chauvinisme i filmindustrien. Det er ikke, fordi jeg har noget imod mandlige filmskabere – jeg holder af dem alle – men der er ting, som kvinder tænker på og gør, som vi ikke får nok at vide om.« Sådan sagde præsidenten for årets festival, filminstruktøren Jane Campion på festivalens første dag


 
	Efter nogle år, hvor filmfestivalen i Cannes er blevet kritiseret for ikke at have nok kvindelige instruktører i det officielle program eller nok kvindelige medlemmer af hovedjuryen, har man i år revancheret sig. 20 procent af filmene i de forskellige serier er instrueret af kvinder, og fem af de ni jurymedlemmer er kvinder, ikke mindst præsidenten, den newzealandske filmskaber Jane Campion.

	Det synes derfor passende, at også den såkaldte A-mærkning af film i år er nået til Cannes. Bag A-mærkningen står Wift – Women in Film and Television – i Sverige, og den bliver givet til film i svenske biografer, der kan klare den meget omdiskuterede Bechdel-test, dvs. at de byder på mindst to navngivne kvindelige personer, der taler sammen om andet end mænd.

	Det er Wift Sverige, der i samarbejde med dagbladet Libération og onlinemagasinet Tess Magazine bringer A-mærkningen til Cannes, hvor flere film allerede er blevet mærket, deriblandt Tommy Lee Jones’ The Homesman, Abderrahmane Sissakos Timbuktu og danske Jonas Alex-ander Arnbys Når dyrene vågner.

	»Vi er meget stolte og glade over, at WIFT Sverige har taget initiativ till, at filmfestivalen i Cannes A-mærkes i den franske avis Libération,« siger Wift Sveriges talskvinde, Eva Beling, i en pressemeddelelse. Og man forstår godt hendes glæde og stolthed.

	Jeg er imod enhver form for kvotering eller særbehandling, når det kommer til køn i forhold til kunst – det skal være kunsten og kvaliteten, der kommer først – men skal man filmbranchens systemiske ulighed til livs, er man nødt til at være opmærksom på den, tale om den og udfordre den.

	Det kan man blandt andet gøre med A-mærkningen, der selvfølgelig ikke siger noget om en films kvalitet, men alligevel sætter gang i den vigtige samtale om køn og film. Som Jane Campion sagde, da hun på festivalens første dag mødte pressen: »Der er en indbygget chauvinisme i filmindustrien. Det er ikke, fordi jeg har noget imod mandlige filmskabere – jeg holder af dem alle – men der er ting, som kvinder tænker på og gør, som vi ikke får nok at vide om.«

