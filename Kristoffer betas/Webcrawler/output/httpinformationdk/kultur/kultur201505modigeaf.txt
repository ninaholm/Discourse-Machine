Det modige er at afstå fra vold
Albert Camus valgte den svære vej: kompromisets og dialogens, siger Viggo Mortensen, som spiller hovedrollen i David Oelhoffens ’Flugten til frihed’, der foregår i et krigshærget Algeriet i 1950’erne og er baseret på en novelle af den kontroversielle franske forfatter. Information har talt med både skuespiller og instruktør
 ’Flugten til frihed’ berører et stadig åbent sår: Den blodige fransk-algeriske konflikt, som man stadig ikke rigtig taler om i Frankrig. Filmens instruktør, David Oelhoffen, har selv haft tavsheden helt tæt inde på livet i og med, at hans far også var lærer i Algeriet og aldrig har villet tale med ham om, hvad han foretog sig der. Foto: 41Shadows


 Da den spansk-franske filminstruktør David Oelhoffen første gang læste Albert Camus’ novelle Gæsten (1957), blev han rørt. Så rørt, at han nu har forvandlet den ganske korte historie af den franske journalist, forfatter og filosof til en helt spillefilm.
»Jeg prøvede at finde ud af, hvorfor jeg blev så rørt, og jeg tror, at det har at gøre med vanskeligheden ved at have et politisk engagement,« fortæller Oelhoffen, da jeg sidder overfor ham på et hotel i Paris.
Flugten til frihed handler om skolelæreren Daru (Viggo Mortensen), der i 1950’erne har slået sig ned i Atlasbjergene i det franskbesatte Algeriet og her underviser de lokale børn i fransk. En dag bliver han af den lokale politimyndighed bedt om at følge en mordanklaget fange, Mohamed, ned til den nærmeste by. Det tvinger Daru til at forholde sig til den krig mellem algeriske oprørere og den franske besættelsesmagt, som han har bosat sig i bjergene for at undgå. Han er nødt til at engagere sig politisk. Og det er ifølge Oelhoffen ikke nemt, hvis man ikke er indstillet på at tage så firkantet stilling, som omgivelserne forventer.
»Det er ikke lige så dramatisk i dag, som det var i Algeriet i 1950’erne, men vanskelighederne er de samme: Politik er på én gang korrupt, ulovlig og uundværlig. Det er svært at engagere sig politisk i Frankrig og sikkert også i Danmark i en forvirret og kaotisk verden, hvor man ikke nødvendigvis ved, hvad man skal sige for at være ærlig og retfærdig.«
En modig mand
Den primære forskel på Albert Camus’ novelle og David Oelhoffens film er, at novellen handler om én mand, Daru, mens filmen handler om to mænd, Daru og Mohamed, og deres spirende venskab.
»Novellen fokuserer på Daru og hans moralske dilemma,« siger Oelhoffen.
»Filmen handler om to mennesker og er ikke bare en udvidelse af novellen. Det er heller ikke længere helt det samme, den handler om. Daru har installeret sig i skolen og er ret naiv. Han tror, at han er beskyttet mod Historien med stort H, men ligegyldig hvor man er, bliver man indhentet af Historien. Om man er i Danmark, Frankrig eller Atlasbjergene, er det en naiv tankegang at man kan skærme sig fra verden. Man kan aldrig forblive neutral.«
Oelhoffen var tiltrukket af Daru-figurens naivitet.
»Han bliver ikke tvunget til at vælge side, men til at vælge livet eller at forblive i sin egoistiske tilværelse.«
Det var også denne kompleksitet og modsætningerne i Daru, der tiltalte Viggo Mortensen, og som sammen med skuespillerens kærlighed til Albert Camus fik ham til at sige ja til rollen.
»Jeg har læst og holdt meget af Camus, siden jeg var 16-17 år gammel, i starten på engelsk og senere på fransk,« siger den dansk-amerikanske skuespiller, der for nylig var på besøg i København for at tale om både Flugten til frihed og en anden ny film, Jauja.
»Jo mere jeg fik at vide om ham, jo mere respekterede jeg ham som forfatter og som mand. Jeg synes, at han var meget modig, især i 1950’erne, hvor han blev angrebet af Jean-Paul Sartre og Simone de Beauvoir og deres venner – uretfærdigt synes jeg. I modsætning til Sartre og de Beauvoir løj han ikke om sine erfaringer under Anden Verdenskrig. Han var modig nok til at sige, at ’jeg er kommunist, og jeg tror på kommunismen, men det, Stalin gør, er ikke okay’. De andre mente, at man skulle støtte sagen ubetinget og ikke tale om de dårlige ting. Camus var modig og ikke bange for at få fjender, hvis det var det, det krævede.«
Afsky for Camus
Og Albert Camus er stadig en øm tå i Frankrig, understreger David Oelhoffen.
»I de fleste andre lande er han den store Nobelpristager, men i Frankrig nærer en del af intelligentsiaen direkte afsky for Camus – ikke mindst på grund af hans rivalisering med Jean-Paul Sartre: Sartre var den gode, Camus den onde. Selv i dag, 50 år senere.«
Viggo Mortensen mener endda, at de franske intellektuelles komplicerede forhold til Camus har påvirket modtagelsen af Flugten til frihed i Frankrig. Blandt andet skrev avisen Libération påfaldende lidt om Flugten til frihed, hvilket fik Viggo Mortensen til drillende at skrive til avisens redaktør: »Nåååh, det fortsætter, dét med Camus.«
»De svarede, ’nej, nej, vi har bare ikke plads.’ Vi har fået gode anmeldelser i Frankrig, ligesom mange andre steder, men der er stadig en vis afstandtagen til Camus og til filmen, fordi den – som han – ikke tager stilling,« siger Viggo Mortensen, der tilsyneladende også ved en ting eller to om denne avis’ læsere:
»Nu taler jeg med Information, og der er sikkert mange af jeres læsere, som holder af Sartre og de Beauvoir – jeg respekterer skam også deres arbejde – og måske mener mange af dem også, at Camus var en forræder.«
Samtale, ikke vold
Albert Camus, der selv var født i Algeriet som barn af en spansk mor og en fransk far, og siden flyttede til Frankrig, mente, at konflikten mellem besættere og besatte skulle løses på anden vis end med våben og vold. I modsætning til blandt andre Sartre og de Beauvoir støttede han ikke officielt den algeriske befrielsesorganisation, FLN, og det vakte en vis opsigt i franske intellektuelle kredse.
»De andre sagde, at han var højreorienteret og imod FLN, men det er altså ikke sandt,« siger Viggo Mortensen.
»Han blev født i Algeriet og havde stærke holdninger til landet, og som journalist i 1930’erne skrev han meget om araberne og den oprindelige befolkning i Algeriet, uretfærdigheden og problemerne med Frankrig. Men han valgte den svære vej: kompromiset og dialogen. Han mente, at man skulle prøve at leve med sin modsætning, som han udtrykte det. Han sagde engang, at ’det er nemmere at dø af sine modsætninger end at leve af dem’. Det lyder ikke så modigt, men det er meget mere modigt end at bruge vold mod vold‚« siger Viggo Mortensen og trækker linjer op til i dag: »Se på, hvad der sidenhen skete i Algeriet. Hvis en nation bliver født i vold, opstår der problemer.«
Således er Gæsten i en vis udstrækning selvbiografisk, og Viggo Mortensen og David Oelhoffen brugte megen energi på at læse Camus’ korrespondance med andre forfattere og hans journalistiske arbejde fra før Anden Verdenskrig. Og det gjorde kun rollen mere spændende at spille for den idealistiske skuespiller.
»David og jeg var godt klar over, at der var meget af Camus i skolelæreren. Da Camus fik overrakt Nobelprisen i litteratur, takkede han også den skolelærer, han havde haft som dreng i Algeriet. Hvis ikke Camus var blevet en kendt forfatter og var flyttet til Frankrig, så var han nok blevet skolelærer, måske oppe i bjergene. «
En god mand
Daru prøver hele tiden at gøre det rigtige, siger David Oelhoffen, men hvis der er noget, erfaringen viser os, er det, hvor svært det er at gøre det rigtige – også selv om man har hjertet på rette sted.
»Flugten til frihed er historien om en god mand, der finder det meget svært at gøre det rigtige. På rejsen med Mohamed får Daru åbnet sine øjne i forhold til sit eget liv og sit virke som lærer for algeriske børn, og det er ikke så legitimt, som han troede. Det går op for ham, at han ikke gør det rigtige på det rigtige sted. At være et godt menneske beskytter ikke én mod uretfærdigheder og forkerte valg. Filmen handler om, hvor svært det er at opnå broderskab, fraternité. Det er en god værdi at have, et godt ord, men det er ikke et magisk ord, som automatisk fikser alt, heller ikke i virkeligheden.«
Viggo Mortensen er enig med sin instruktør; Daru er et ganske almindeligt menneske, der tager fejl og tvivler, og som undervejs på rejsen lærer af Mohamed.
»Mohamed lærer også af Daru, blandt andet at finde en måde at blive venner på – ikke mindst med mennesker, man måske ikke umiddelbart er interesseret i at vandre gennem bjergene sammen med. Grundtanken i filmen er, at selv om man bliver sur og rasende på hinanden, skal man finde en måde at tale og leve sammen på, hvis det overhovedet er muligt.«
Uløselig situation
Et andet tema, som David Oelhoffen og Viggo Mortensen udforsker i Flugten til frihed – og som de begge også er en slags eksponenter for – er spørgsmålet om identitet. Daru er født i Algeriet, men er søn af spanske tilflyttere og anses af algerierne for at være fransk og af franskmændene for at være algerier.
»Mange mennesker i Europa har det problem,« siger Oelhoffen.
»For eksempel er der i Frankrig mange algerisk-fødte borgere, der i Algeriet bliver opfattet som franskmænd, men for franskmænd er algeriske. De er fremmede på begge sider af Middelhavet. Jeg vil tro, at det er det samme i Danmark for mange mennesker, og det kommer til at blive et problem i fremtiden, hvor folks nationalitet og identitet vil være endnu mere blandet. Jeg er selv født i Spanien, min mor er spansk, og mit første sprog er spansk. Vi flyttede til Frankrig og blev opfattet som fremmede i både Spanien og Frankrig. I dag er det ikke længere et problem, fordi det er nemt med to europæiske identiteter. Det er sværere, hvis ens identiteter er mere forskellige, for eksempel fransk og algerisk.«
I Flugten til frihed er det en uløselig situation for Daru, der er en såkaldt pied noir – en europæer i Algeriet – siger Viggo Mortensen. Om noget sympatiserer skuespilleren med sin rolle og bryder sig bestemt ikke om al den snak om nationalitet og nationalisme, der foregår verden over – også i Danmark.
»Det er ikke kun de højreorienterede politikere, der taler om det. Det er også venstrefløjen, der bruger indvandrer- og flygtningepolitik til at få stemmer på. Og det virker. Man bliver valgt, hvis man snakker om ’de andre’ og om, at ’de’ ikke skal være her. Danmark for danskere, Frankrig for franskmænd. Hvad er det for noget? Der er en værre blanding af alt muligt alle steder. Det er en blanding, og der er ikke noget, der er ægte dansk og andre ting, der ikke er, men det bliver brugt som argument, og det er effektivt.«
Åbent sår
Flugten til frihed berører et stadig åbent sår: den blodige fransk-algeriske konflikt, som man stadig ikke rigtig taler om i Frankrig. David Oelhoffen har haft tavsheden helt tæt inde på livet. Hans far var også lærer i Algeriet og har aldrig villet fortælle sin søn, hvad han foretog sig der.
»Han var kommunist og havde tætte forbindelser med FLN, de algeriske nationalister. Og som mange franskmænd, der har haft med den krig at gøre, ville han ikke tale om den. Jeg ved ikke hvorfor. Jeg går ud fra, at det skyldes, at det var en brutal krig, hvor franskmændene torterede oprørerne. For de franskmænd, som deltog i krigen som soldater, har det været et meget smertefuldt bedrag, deres livs store bedrag, som de ikke har lyst til at tale om. Så jeg taler om de ting, min far ikke talte om. Måske kan det få min generation til at tale om de ting, vores forældre ikke ville tale om.«
Der er lavet enkelte film om konflikten i Algeriet og krigen mod franskmændene, der endte med landets uafhængighed i 1962, herunder Gillo Pontecorvos fantastiske Slaget om Algier, Michael Hanekes Skjult og Ærens dage af algerisk-franske Rachid Bouchareb. Men de har alle en ideologisk dagsorden, og det har Flugten til frihed ikke, siger Viggo Mortensen.
»De repræsenterer enten pied noir-siden eller arabersiden eller den socialistiske side. Det er ideologiske film. Flugten til frihed er usædvanlig, fordi den slet ikke er ideologisk. Den lægger ikke skjul på, hvad der sker, den fortæller om modsætningerne og problemerne, og de to mænd lærer nogle ting undervejs, og det gør publikum måske også,« siger skuespilleren.
»Men den er provokerende, netop fordi den ikke er ideologisk.«
’Flugten til frihed’ havde premiere i går.

