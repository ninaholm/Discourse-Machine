Kunst kan kun støttes



 
	Demokratiet medfører mange spøjse problemer. For eksempel, at man skal påhøre de samme argumenter igen og igen, selv om de for længst er tilbagevist – og bliver det igen og igen. Men sådan er det, og fred være med det.

	Det er kunststøtten, jeg tænker på. Jeg har ikke tænkt mig at diskutere Peter Øvig endnu en gang, blot minde om, at vi, der er gamle nok, både har oplevet og overlevet debatten om Rifbjergs sportsvogn engang i 1960’erne. Så også Øvig-debatten overstår vi nok.

	Vi har også påhørt alle argumenterne om, at kunststøtten er til økonomisk gavn for samfundet samt alle argumenterne om, at hvis folk vil bedrive kunst, kan de sgu gøre det i deres fritid og bruge arbejdstiden på at tjene penge. Eller at folk kan lade være med at lave kunst, hvis de ikke kan sælge den. Alt sammen argumenter, der forudsætter, at der er et måleligt forhold mellem et kunstværks værdi som kunst og dets pengeværdi.

	Alt sammen kommer det naturligvis desuden af, at støtten i et demokrati er statslig, at det er skattekroner og ikke Medici- eller Collin-formuer, der uddeles til kunstnerne.

	Men der er intet, gentager intet, forhold mellem et kunstværks værdi som kunst og den sum, det kan omsættes for. Kunst er altid blevet ’støttet’, netop fordi den pr. definition unddrager sig markedsværdien. Kunsts værdi som kunst og dens bytteværdi er to adskilte størrelser, der intet har med hinanden at gøre, så principielt er den eneste måde at finansiere kunst på – støtte. Leonardo da Vinci var på støtten hele sit liv. Og var kunsten ikke blevet støttet igennem tiderne, havde vi været foruden rigtig meget af det, der gør livet større end lige netop ens egen begrænsede eksistens. Kunst er det, der åbner sanserne og bevidstheden for verdens mangfoldighed, grumhed, skønhed, nådesløshed og ånd, så man selv vokser en smule derved.

	Det er dét, kunst skal bruges til, og det er dét, der skal støttes, her til lands altså statsligt.

	 

	 

