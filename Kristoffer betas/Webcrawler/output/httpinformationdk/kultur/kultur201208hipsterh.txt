Hipster-hurra for Mr. Lee
Flæskestegssandwichen er så trendy, at det hippeste af Vesterbro i København forleden mødtes for at fejre deres lokale grillmadpushers 61-års fødselsdag
Mr. Lee og hans flæskestegssandwich er verdensberømt i hipsterkredse på Vesterbro. Op mod 1.000 mennesker mødte op for at fejre hans 61-års-fødselsdag.

Køen foran den lille grill på adressen Istedgade 92 i København har aldrig været længere. Omkring 1.000 mennesker er mødt op for at fejre ejeren Lih Chie Lees 61 års-fødselsdag. Stamgæsterne kalder ham bare Mr. LeeInitiativtagerne, August Vinther Olsen og Ling Ly, er musikere i samme band og bor tæt på Isted Grill, som de besøger efter hver eneste bytur.»Grillbarer er trendy lige nu,« fortæller Ling Ly, som også kendes under navnet Linkoban, mens August Vinther Olsen bider i sin burger.»Det er ligesom, at det også er trendy at gå på bodegaer. Man vender tilbage til de gamle dyder, hvor alt er skraldet væk, og det enkle er tilbage. Vi samles om noget folkeligt. Det er en modreaktion på alt det der økokost, for det er jo ikke gourmetmad, men bare fucking god grillmad,« siger Ling Ly.Hun har langt sort hår, øjne indrammet i eyeliner og læber malet op med lyserød læbestift. Mens hun fortæller, kommer flere og hilser med knus og håndslag, og en fotograf foreviger de smarte fødselsdagsgæster, som nu ikke kun står tæt pakket foran grillbaren, men også på den anden side af gaden.En hipsterfyr med fuldskæg, briller og tophue puffer til sin ven.»Har du set Lucy Love står der?,« siger han og nikker let med hovedet mod sangerinden.Tæt på hende står også Vinnie Who’s band og forsangeren fra Dúné, Mattias Kolstrup. Udover de kendte musikere er de tilfældige gæster, Information taler med, enten dj’s fra det københavnske natteliv, folk fra pladeselskaber eller grafiske designere, som alle er klædt i tøj, der ser tilfældigt ud, men som næppe er det. Det er uden tvivl de rigtige mennesker, som er kommet for at spise fedtede flæskestegssandwich på Isted Grill.GrillmadInden for i grillbaren syder pomme frittes i frituregryderne, og skiver af flæskesteg ligger tæt på stegepladen. Hvis man opholder sig i Isted Grill mere end et par minutter, lugter ens tøj kraftigt af friture. Mr. Lee har travlt. Han bygger flæskestegssandwich med den ene hånd, mens han med den anden langer Cocio og Cola over disken.To mænd i 30’erne har en buket blomster med, og da det bliver deres tur, giver de Mr. Lee et besværligt knus over den høje disk.»Tillykke med fødselsdagen!«Grillbaren er ikke prangende. På væggene er hvide klinker som i en gammel slagterbutik, og de traditionelle grillbar-billeder, som viser udvalget af retter, er både nussede og gullige. Ikke desto mindre får folk begejstring i øjnene, når man spørger til de flæskestegssandwich, som har gjort stedet så populært.»Jeg har spist rigtig mange af dem. Det er gammelt og ægte, og så er der noget hjemstavnsromantik over det,« siger Robert Walker.Han bor selv på Vesterbro og fortæller, at han er dj. Han har købt to flæskestegssandwich, og mens han snakker, farver saften fra rødkålen grillpapiret lilla.Ude på gaden er der blevet slukket for den pumpende, elektroniske musik i det transportable anlæg i en Christianiacykel, og folk er begyndt at synge fødselsdagssang.To venner står i udkanten af den syngende masse og snakker.»Det er sgu lidt sejt at komme her og få en ’indianer med en blodklat i nakken’,« siger Emil Frost, den ene af de to venner.»Ja, det er det der med at komme tilbage til det autentiske,« siger den anden, Johan Klokhøj:»Det er selvfølgelig meget vigtigt, at man ikke er gammeldags på den forkerte måde, men det her er åbenbart den rigtige,« siger han.
