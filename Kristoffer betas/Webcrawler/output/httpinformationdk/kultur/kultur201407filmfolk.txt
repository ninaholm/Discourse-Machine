Filmfolk bag tv’s prestigeserier
På mandag har Jane Campions fremragende tv-serie ’Top of the Lake’ dansk tv-premiere. Serien er et eksempel på, hvordan flere kendte filmnavne nu betragter tv som det bedste sted for ambitiøse og anderledes fortællinger
12-årige Tui er på vej ud i en kold bjergsø i New Zealand. Hun vil begå selvmord. Sådan begynder serien ’Top of the Lake’, som får dansk tv-premiere på mandag. Jane Campion og Gerard Lee har skrevet samtlige afsnit, som er instrueret af Campion med Garth Davis som medinstruktør. Foto fra serien: Parisa Taghizadeh


 Tv-fiktionen har traditionelt været den filmiske fortællings mindre fine lillebror. Man taler om filmkunst, men ordet tv-kunst ligger underligt i munden. Mange kender filmverdenens stjerner, festivaler og priser, mens færre følger med, når det gælder prestigeprojekter til tv-skærmen, som frem for store værker mere er kendt for at kunne levere stabil underholdning uge efter uge.
De seneste år har magtforholdet mellem film og tv imidlertid ændret sig på fiktionssiden, mens anmeldere har talt om en ny guldalder og hyldet kvaliteten og originaliteten i serier som f.eks. Breaking Bad. Forandringen skyldes især, at amerikanske kabelkanaler som HBO har kunnet tillade sig at lave serier til et smallere publikum frem for at prøve at ramme bredt hver gang. Man er gået efter et nichepublikum, der godt kan rumme kant og kontroversielt indhold, og med serier som The Sopranos og The Wire som historiske milepæle taler man nu om en ny form for ’kvalitets-tv’.
Begrebet kvalitet er en svær størrelse, og definitionerne af ’quality tv’ er mange. Men der er generelt enighed om, at kvaliteten i de nye serier bl.a. kommer til udtryk ved, at serierne er blevet mere filmiske i deres brug af billeder og lyd, mens fortællingerne og karaktererne er blevet mere komplekse og tabutacklende. Samtidig er en central faktor, at serierne har lånt talent og stjernestøv fra filmens verden, som når David Fincher sad i instruktørstolen på de to første afsnit af Netflix-serien House of Cards med Kevin Spacey i hovedrollen.
Auteurs og antologier
Normalt er tv blevet betragtet som producerens eller forfatterens medium, mens instruktørerne kommer og går som episodeinstruktører på længere sæsoner. Modsat i filmens verden holder hovedforfatteren eller ’showrunneren’ fast i visionen for en serie, mens instruktørerne tager sig af nogle afsnit undervejs.
Nu lader den balance også til at flytte sig lidt med produktionen af kortere, nyskrevne prestigeserier, hvor én instruktør er på banen fra start til slut, og begrebet ’auteur tv’ sniger sig ind fra filmens verden. Det gælder f.eks. HBO-serien True Detective, hvor alle otte afsnit er skrevet af Nic Pizzolatto og instrueret af Cary Fukunaga.
True Detective er en såkaldt antologiserie, hvor hver sæson starter på en frisk med mulig udskiftning af hele arenaen og samtlige skuespillere. En fordel ved den tilgang er, at man kan få store navne til at binde sig både foran og bagved kameraet, for den første sæson er et tidsbegrænset forløb frem for et udspil til flere år med det samme univers. Derfor kunne True Detective få både en Matthew McConaughey og en Woody Harrelson på rollelisten til filosofisk krimi i Louisianas sumpland, men de er ikke med i den nye sæson, som udspiller sig i Californien.
Plot plus personlighed
Herhjemme er Top of the Lake et aktuelt eksempel på, at tv har fået en anden status blandt filmfolk, og at visse serier nu diskuteres som værker af særlige auteurs. Alle afsnit er skrevet af Jane Campion og Gerard Lee og instrueret af Campion med Garth Davis som medinstruktør. Serien har været vist i sin helhed ved både Sundance filmfestivalen og Berlinalen, hvor den er blevet opfattet som et værk af Campion.
Hun skabte Top of the Lake på opfordring fra BBC og fik ifølge eget udsagn frie hænder til at finde på. Blandt inspirationskilderne var så forskellige ting som kultserien Deadwood og de feministiske elementer i Stieg Larssons Millennium-romaner. Resultatet blev en alternativ krimifortælling fra det lille samfund Laketop, hvor en 12-årig piges graviditet og forsvinden driver et plot, som undervejs tager sig god tid til at lade os møde en lang række fascinerende mennesker og miljøer.
Campion har i interview om serien beskrevet tv som »the new frontier«. Efter hendes mening er filmbranchen blevet dræbende konservativ, mens man i dag får lov at være mere ambitiøs og modig på tv. Ifølge hende er tv-publikummet klogt og har en forståelse af, at verden er et underligt sted, som man gerne vil se historier om.
Krimi og kønskritik
Fra de første flotte billeder af Top of the Lake fornemmer man, at noget anderledes er på færde i Campions tilgang til en krimi fra New Zealands storslåede landskaber, hvor vi først møder den 12-årige pige på vej ud i en sø med lommerne fulde af sten. Vi finder hurtigt ud af, at hun er gravid, og at en forbrydelse skal opklares, men serien er mindst lige så optaget af at skildre en verden, hvor kvinder og mænd løbende kæmper om respekt og verdensbilleder.
Forbrydelsens opklarer spilles af Elisabeth Moss (kendt som Peggy fra Mad Men), som er i området for at besøge sin døende mor og har egne traumer fra sin opvækst på egnen. De lokale alfahanner, bl.a. en fremragende Peter Mullan, bliver udfordret på mange planer undervejs – ikke mindst fordi en flok søgende kvinder opretter lejren Paradise i en række containere på en øde slette mellem bjergene. Her leder de efter den større mening med det hele hos guruen GJ, der spilles vidunderligt skråsikkert af Holly Hunter fra Campions Oscar-vinder The Piano.
Med seks afsnit a en time kan serien folde fortællingen ud på en helt anden måde end i spillefilmens mere komprimerede univers, og Campion lader til at have haft en fest med at kunne blande krimi, karakterstudier og kønskritik – uden at glemme, at vi gerne vil have en tilfredsstillende opklaring af forbrydelsen til sidst.
Det er dejligt, at dansk tv har fundet plads til serien i programmet, selv om den allerede har været ude på andre platforme. Forhåbentlig kan serien dermed få det større publikum, den fortjener, og blive et værk, der snakkes bredere om i sommervarmen. Hvem vil ikke gerne være en del af Campions kloge publikum …
’Top of the Lake’ vises på DR2 over de næste tre mandage. Serien kan også ses på både Netflix og HBO Nordic

