'Der er altid for lidt Picasso'
Når filminstruktøren Charlotte Sachs Bostrup holder fri ser hun film. Men der bliver også tid til japansk musik og danske noveller


 Charlotte Sachs Bostrups venindefilm 'Karla og Katrine' havde premiere i går. "Filmen er værd at se," skrev Informations anmelder og anbefalede hermed en vinterferietur i biografen. 
Men hvilke kulturtilbud vil instruktøren selv benytte sig af i den kommende tid? 
- Hvad ser du frem til at opleve på kulturscenen i næste uge?
"Der er mange film, jeg gerne vil se, bl.a. 'Revolutionary Road', 'Milk' og 'Man on Wire'. Og så skal jeg op på Louisiana og se den nye udstilling med Max Ernst." 
- Hvad vil du se i tv?
 "X-factor. Det følger jeg med i. Men ellers bliver det, hvad der tilfældigvis fanger min opmærksomhed. Der er ikke noget, jeg nødvendigvis skal se."
- Hvilke aviser, tidsskrifter eller magasiner vil du orientere dig i?
"Den nye udgave af filmmagasinet Ekko er lige kommet ind ad døren. Der er meget godt stof, så det kan spredes ud over et par dage." 
- Hvilken musiker har du i ørerne for tiden?
"Jeg har været meget optaget af den japanske Ryuichi Sakamoto. Han har jo leveret et nummer til soundtracket til Babel, som alle er vilde med, også selv om det nu er blevet lidt voldtaget af SAS-reklamen med Uffe Ellemand. Jeg surfer også på youtube og andre websites, og jeg forsøger at finde noget nyt musik og komme væk fra mainstream."
- Den seneste bog, du har læst?
"Jeg har været i gang med Grøndahls 'Fire dage i marts'. Men den er faktisk lidt kedelig, og jeg tror ikke, jeg bliver færdig med den. Til gengæld kunne jeg godt lide Naja Marie Aidts 'Bavian'. Novellerne er meget skarpe og morsomme. De rammer præcist ned i nogle menneskeligt ømme punkter."
- Hvilket teaterstykke har du senest set, eller hvilket er du på vej til at se?
"Jeg skal ind og se 'Kort-tegnerens sorg' på Krudt-tønden og glæder mig meget. Det skulle være et anderledes bud på moderne teater."
- Seneste udstilling, du har set?
"Jeg var i Malaga i julen og så Picassomuseet. Jeg har set mange museer rundt omkring i verden med Picasso-billeder, og man syntes jo altid, der er for lidt. Sådan var det også i Malaga, selv om der vel var 10-12 store rum med hans værker. 

