Kapitel 5: Den gode løsning
Resumé : Da tre unge studiner banker på døren og introducerer professoren for ’Saknussemm-modellen’, aner han ikke, hvad de taler om, men efter en stund vender hukommelsen tilbage


 I de næste døgn der fulgte, bestilte Saknussemm ikke andet end at trække streger og nedfælde al den hukommelse, der nu med min knivskarpe assistance vendte tilbage.
’Nieren’ blev genskabt uden at professoren så meget som en eneste gang behøvede at skæve til de gamle papirer i affaldssækken.
Da studinerne vendte tilbage i håb om, at professoren måske kunne være kommet i tanker om lidt mere, drejede han stolt sin computerskærm for at fremvise ’Nieren’ i en ny, toptunet, digital version.
Pigerne stirrede måbende på den komplekse model, hvis streger forbandt så mange sammenhænge mellem himmel og jord, at alt fra den oprindelige tegning lod til at være blevet trængt i baggrunden eller helt forsvundet.
»Det er sådan man skal forstå ’Nieren’,« sagde Saknussemm tilfreds og lænede sig tilbage i stolen. Han havde talt uafbrudt i over to timer uden at byde de stakkels, unge damer så meget som et glas vand eller en kop kaffe, og alt, han kunne tænke på nu, var at ryge sig en god pibe tobak.
Der var helt stille på det lille kontor. Studinerne så på de store røgskyer, der steg op foran professorens ansigt. Tavse alle tre, indtil den mørkhårede endelig rømmede sig.
»Du må undskylde professor,« forsøgte hun, »men jeg tror, der må være sket en misforståelse.«
De to andre piger nikkede samstemmende.
»’Nieren’ virker utrolig interessant, meget gennemtænkt og svært tilgængelig, kan man nok også godt sige, ja altså i forhold til ’Saknussemm-modellen’.«
Professoren havde nær tabt sin pibe ud af munden.
»’Saknussemm-modellen’?«
»Ja, du må virkelig undskylde, hvis vi ikke har været klare nok, men det er altså ’Saknussemm-modellen’, vi er interesserede i.«
Professoren lagde piben fra sig og drejede på skærmen.
»’Saknussemm-modellen’,« mumlede han og gav sig til at fjerne en streg, og endnu streg med musen. »’Saknussemm-modellen’,« gentog han.
»Det er den, I er kommet for. Naturligvis. Naturligvis.«
Da pigerne var gået, slettede professoren navnet på dokumentet og erstattede det med et nyt. Hvis han ville være med på noderne og ikke bare gå til i sit kosteskab, måtte han være tro mod ’Saknussemm-modellen’ og begynde at producere det, der skulle til.
Febrilsk gav jeg mig til at pudse mine briller. Jeg havde brug for at røre mig, brug for lidt frisk ilt til musklerne. Jeg undskyldte mig og løb ud på gangen for at tage mig et par runder. Da jeg kom tilbage, beklagede jeg dybt, hvad der var sket: Professoren havde ladet sig forføre af min nyerhvervede skarphed, men det var ikke kompleksiteterne, der skulle opdyrkes med min adrætte hjerne. Det, der skulle til var en forenkling: opskrifter i stedet for teorier, slogans frem for analyser.
»Jeg har den gode løsning,« sagde jeg og opfordrede professoren til, at vi startede helt forfra.
Da studinerne vendte tilbage, havde Saknussemm printet tre smukke stjerner ud til dem – den nye ’Saknussemm-model’ med en enkelt sides uddybende tekst om, hvordan den både kunne implementeres i en økonomisk, sociologisk og psykologisk sammenhæng.
Pigerne stirrede måbende på den farvestrålende model.
»Det er mere, end vi kunne have drømt om,« sagde den mørkhårede.
»Ja, det er en den gode løsning,« sagde professoren, mens han overvejede, hvad han dog nu skulle give sig i kast med.
»Vi får 12,« jublede hun og strakte armene frem. »Jeg har slet ikke fået præsenteret mig ordentligt endnu.«
»Malene Pedersen,« sagde hun og rystede Saknussemms hånd temmelig kraftigt, mens hun så ud som om, hun var ved at bryde i gråd.
Malene rejste sig for at gå rundt om bordet, mens de to andre blev siddende tilbage.
»Du aner slet ikke, hvad det her betyder,« udbrød hun og kastede sig på knæ foran professoren.
»Du har skabt min fremtid, alt det jeg har drømt om. Jeg vil gøre alt for dig. Alt.«

