Sundhedstjek af modeller lader vente på sig
Med bl.a. en aldergrænse for modeller på 16 år forsøger Landsforeningen mod spiseforstyrrelser og selvskade i samarbejde med modebranchen at gøre op med idealet om stadigt tyndere og yngre modeller. Det vigtigste tiltag - et sundhedstjek  når dog ikke at blive indført, inden Copenhagen Fashion Week begynder i morgen
Modellen Therese er til fitting hos Inwear, som hun skal gå model for under Copenhagen Fashion Week. Therese er 16 år, så hun klarer lige netop de nye krav, modeugen stiller til modellerne.


 Radmagre, undervægtige unge piger, der mistrives. Livet i modebranchen og modellernes sundhed har længe været genstand for massiv kritik. Det har nu fået den danske modebranche til at tage konkrete skridt til at forbedre vilkårene for de unge piger på de danske catwalks.
»Jeg synes, det er rigtig positivt, at den danske modebranche har indset, at det er nødvendigt at gøre noget ved problemerne i modeverdenen,« siger Steen Andersen, generalsekretær i Landsforeningen mod spiseforstyrrelser og selvskade (LMS).
Op til denne uges Copenhagen Fashion Week har LMS i samarbejde med Danish Fashion Istitute (DAFI) taget en række initiativer, der skal sikre, at »modellerne på catwalken er sunde og raske, og at modebranchen behandler modellerne ansvarligt«, som det hedder.
Kritikken i forbindelse med tidligere modeuger, hvor ekstremt undervægtige unge modeller har skabt overskrifter, er en af årsagerne til de nye initiativer, fortæller Steen Andersen fra LMS.
»Der har været tilstrækkelig mange dårlige historier i medierne til, at de (modebranchen, red.) godt ved, at man bliver ristet. Så de kan godt se fornuften i at samarbejde med os. Og heldigvis er alle i DAFI med på initiativerne.«
Ingen under 16
Dialogen er mundet ud i en række konkrete tiltag, der vil blive implementeret på denne uges udgave af Copenhagen Fashion Week. LMS og DAFI har i samarbejde fastsat en aldersgrænse, der forbyder modeller under 16 år på catwalken. Det skal forhindre, at de helt unge piger er med til at fastholde et urealistisk kropsideal, og desuden amodvirke, at unge piger bliver sendt for hurtigt ud i den barske modeverden.
Derudover er der stillet krav om, at showvirksomhederne i samarbejde med en ernæringsekspert skal udarbejde en sundere kostplan.
Og disse initiativer er et skridt på vej i den rigtige retning, siger Ida Burchardi, der selv er model og har været med til at stifte foreningen Danske Modeller. Hun har tidligere været kritisk overfor manglen på fremskridt, hvad angår kontrol med modellernes sundhed.
»Men jeg er meget glad for, at der trods alt er lavet nogle konkrete ændringer, så det bliver spændende at komme ud backstage nu og følge det,« siger hun og fortsætter: »Tiltagene har aldrig været så konkrete som i år, så det går helt klart i den rigtige retning.«
Også Peter Damgaard, der er indehaver af modelbureauet 2pm, er positiv over for de nye tiltag.
»Jeg synes virkelig, at vi med de her initiativer er nået langt. Om vi kommer til at ændre tendensen i hele verden med dette? Det tror jeg næppe. Men diskussionen om modellernes helbred er i gang i hele verden i øjeblikket, og det er fantastisk, at hele branchen og andre interessenter går sammen om at sætte nye standarder og sende et signal.«
Sundhedstjek mangler
På trods af de positive meldinger lader det vigtigste af initiativerne vente på sig. Nemlig et såkaldt sundhedstjek en test, der består af en række helt konkrete formularer og prøver, som modellerne skal gennemgå inden et show.
Sundhedstjekket er udviklet af LMS, men til trods for at også en samlet dansk modebranche er positivt indstillet over for testen, er sundhedstjekket endnu ikke implementeret.
»Vi mangler sådan set bare en accept af, at det kan tages i brug,« fortæller Steen Andersen og henviser til, at en af de instanser, der skal vurdere testen, er Børne- og UngdomsPsykiatrisk Selskab, som har emnet på dagsordenen til september.
»Så det er ikke længere branchen, der holder igen, og det er rigtig positivt.«
Ida Burchardi havde gerne set, at sundhedstjekket var klar til brug allerede til denne modeuge:
»Men det skal selvfølgelig igennem en grundig gennemgang hos både læger og psykologer, og hos Danske Modeller glæder vi os meget over, at det er på vej.«
Steen Andersen håber, at sundhedstjekket er klar til at blive implementeret på modeugen i København i starten af næste år.
»Og hvis sundhedstesten bliver en realitet, bliver resultatet, at man ikke kan gå catwalk uden at have gennemført et tjek. Det vil være et stort gennembrud..«
Men når sundhedstjekket ikke bliver benyttet i den kommende modeuge, er der vel stadig ingen garantier for, at modellerne er raske og sunde?
»Nej, som det er nu, er det en hensigtserklæring, der ikke har nogen konkret effekt. Men vi har fået branchen i tale og opnået fremskridt i samarbejde. Så jeg synes helt ærligt, at det tegner lyst.«
 
Copenhagen Fashion Week, København, onsdag til søndag

