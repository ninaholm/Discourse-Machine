Klaus spiser en chili



 
	Klaus spiser en chili og ligner en, der lader, som om at han ikke er ved at dø, men faktisk er ved at dø. Det er et spørgsmål om ære for gastromanden. En ny form for ære.

	Klaus sidder ved et bord ude i sin baghave. Han ligner med sit skæg og sin røde kasket en blanding af Søren Ryge og en fandens karl fra Vesterbro, der brygger sin egen øl og griller indvolde og har en konceptrestaurant.

	Hjemmedyrkede chiliplanter læner sig ind i videokameraets billedfelt. Klaus fyrer en særligt stærk en af slagsen, en ’fatali’, hentet i Rønne, ind i munden, tygger, siger: »Mmm,« tygger, siger: »Mmm.« Så begynder Klaus at rykke på sig. Han gnider sig på maven, ansigtet fortrækker sig. »Rigtig … perfekt … smag,« stammer han og stønner og priser den lovede smag af citrus og holder masken, samtidig med at den flækker. Ulidelige fire minutter senere vakler Klaus hen og slukker for kameraet.

	Klaus minder om den type moderne gastromand, der går langt og lider stort for smagsoplevelser. Man skal ikke bare være villig til at ofre mange penge for at danne fortrop blandt danske feinschmeckere. Man skal ofre sig. Skyde egne dyr. Nakke og æde. Rejse efter bær. Bygge en rygeovn, når ingen andre orker.

	Klaus lægger samtlige fem minutter op på YouTube. Få dage senere er han hele Danmarks ’Chili-Klaus’. Kulturkendte som Mikael Bertelsen linker til klippet på Facebook, og ’Chili-Klaus’ kommer i Go’morgen Danmark, hvor tv-vært Mikkel Kryger patter på den virale succes ved også at spise en chili og ved også at lide – underholdende. Danmark morer sig også over Kryger, og få dage senere, til uddelingen sidste fredag af TvPrisen på TvFestival 2013, bliver han interviewet af TV 2 om indslagets succes.

	»Nu ved jeg, at det, seerne vil have, er at jeg spiser noget mærkeligt og sjovt!,« siger han.

	Det, som i hvert fald jeg elsker ved Klaus, der spiser en chili, er ikke så meget det »mærkelige og sjove« – jackass-effekten ved at gøre noget dumt. Min småsadistiske fryd over den moderne gastromands selvydmygelse føles som en befrielse fra den selvstolte, moderne gourmand, fra Bonderøven eller eventyr-tv-kokken, der går gennem ild og vand for den autentiske oplevelse, ham, som ikke tør indrømme, at visse ting simpelthen ikke er smagen værd. Klaus, derimod? Han udstiller med selvironi sin egen fatale hybris.



	 

