Mest oprørere, men også rappere
Egyptiske hiphop-grupper gjorde under revolutionen oprør med beats og hårdtslående rim. Før revolutionen frygtede de repressalier på grund af deres tekster, men nu kan de rappe frit. Der er stadig meget at lave musik om, fortæller musikerne, som mest ser sig selv som oprørere
De egyptiske stærkt politiske rapmusikere er inviteret til Danmark af  den danske organisation Rapolitics, som i samarbejde med Københavns Kommune. Rapolitics er en danskbaseret non-profit organisation, der har fokus på ungdommens kreative kommunikationsevner.


 Oprørere råber, mens de svinger det trefarvede egyptiske flag, så det blafrer højt over deres hoveder. Andre holder store, hvide skilte med budskaber om frihed i deres strakte arme. Råbende demonstranter, ild, kampe og blod. Stillbilleder af de egyptiske oprøreres kamp for en revolution er sat sammen til et slideshow, der fungerer som en beskeden musikvideo til hiphopgruppen Arabian Knightz’ nummer »Rebel«.
»They killed us, slaughtered us, put us behind bars/ Tortured us, robbed us, scarred us, terrorized us and ignored us/ But the Egyptian people won’t die. They will conquer,« lyder teksten.
Beats, rim og slagkraftige tekster var gruppens våben i kampene mod den afsatte præsident Hosni Mubaraks regime, der eskalerede i slutningen af januar sidste år. Nummeret blev af medier kaldt revolutionens soundtrack, fordi reportere lagde mærke til, at flere af oprørerne spillede nummeret på deres mobiltelefoner under demonstrationerne på Tahrir-pladsen.
Hiphop-gruppen Arabian Knightz er sammen med musikerne Mohamed El Deeb og DJ Ramy og gruppen Revolution Records på et 14 dages besøg i Danmark for at møde danske unge og afholde workshops.
De otte fyre er alle iført hængerøvsbukser og hættetrøjer. Nogle har et partisanertørklæde om skuldrene, mens et par af de andre har store høretelefoner siddende om halsen. De er rappere og hiphoppere, men mest af alt oprørere.
»99 pct. oprører og en pct. rapper,« som Sphinx, det ene af medlemmerne af Arabian Knightz, forklarer det.
De er midt i 20’erne, et par dog i starten af 30’erne, og betragtes i kraft af deres stærkt politisk orienterede tekster, som en del af inderkredsen af de aktivistiske musikere under den egyptiske revolution.
Alle rapper
Før revolutionen blev de nødt at skrive deres tekster med symboler, når de rappede om Mubaraks regimes undertrykkelse, fortæller de. I dag laver de dog musik på helt andre og friere vilkår.
»Før blev vi nødt til at gøre vores tekster meget poetiske og kalde præsidenten noget andet, men alle, der hørte sangene, vidste, at vi rappede om ham,« fortæller Sphinx. Og DJ Ramy tilføjer, at det også var forhindringerne, der var deres motivation til at lave aktivistisk musik.
Efter revolutionen er musik- og kunstscenen blomstret betydeligt op, fortæller de unge musikere.
»Nu er der kunst og specielt street art og rap overalt. Vi var ikke vant til at se graffiti på murene før, men jeg synes, at en af de rigtig positive ting, der er sket efter revolutionen, er, at folk virkelig udtrykker deres følelser på alle mulige måder,« fortæller DJ Ramy.
Hiphop er blevet stort i Egypten, og de landsdækkende tv-stationer, der før i tiden angreb revolutionen, viser nu hiphop-shows, fortæller drengene. Det er altså ikke længere kun oprørerne, som lytter til hiphop-musikken.
»Der er så mange, der rapper, at vi joker med, hvem der skal være vores fans, når alle bliver rappere,« indskyder Mohamed El Deeb.
Hiphopmusikken kan noget særligt, fortæller de samstemmigt. Tekstuniverset er stort, og man få mange budskaber ind i numrene.
»Hvis du er nede, så giver hiphoppen dig upbeat-rytmen. Den pumper dig op og får dig til at gå ind i kampen,« siger Sphinx. Og Mohamed El Deeb fortsætter:
»Det er nemt for folk at forstå. Det er baseret på digte, og egypterne kan godt lide digte, for det har rytme og punchlines. Før revolutionen fik vi luft for vores problemer ved at fortælle jokes, som jo altid har en punchline. Det er det samme, hiphop handler om.«
Tid til at observere og forene
Arabian Knightz har i august udgivet albummet Uknighted Nations of Arabia, og titlen spiller naturligvis på den samme ordlyd som begrebet ’De forenende arabiske stater’. Og så enkelt er det, fastslår de.
Deres ubetingede mål er at forene og samle.Men der er stadig behov for at formidle budskaber og rappe sig til en bedre og mere forenet verden, mener musikerne.
»Vi er stadig ikke færdige, og man kan ikke bare stille sig tilfreds nu,« siger Sphinx.
»Alle omvæltningerne er sket på godt halvandet år, og det er første gang vi har en civil regering og en civil præsident. Den forandring er stor, og kan ikke ske 100 pct. på kort tid,« siger Ramy og knipser med fingrene for at understrege sin pointe.
»Vi er i en læringsproces.«
Mohamed El Deeb mener, at det nu er blevet tid til at observere.
» Mit nummer »We are muslims« blev udgivet seks måneder efter, Mubaraks regime kollapsede for at minde folk om, at revolutioner ikke sker på en dag. Jeg vil ikke længere tale om det, der skete i fortiden, men hellere om hvad vi ønsker for fremtiden. Jeg vil gerne give tingene deres tid, og lige nu tror jeg, at vi bliver nødt til at give den nye regering tid, for vi kan ikke være oprørske hele tiden, men bliver også nødt til bare at reflektere og observere,« siger han.
Refleksioner og observationer bliver til sangtekster, og Sphinx har netop udgivet et nummer, som han kalder »Muslim«, der er en reaktion på de voldelige sammenstød filmen Innocence of Muslims skabte.
»Jeg synger om, hvor uvidende man er, når man laver sådan en film, ligesom jeg også synger om reaktionen fra muslimerne. Det, de gjorde, var uislamisk, og vi prøver at sætte lys på begge sider,« slutter Sphinx.
 
Alle spiller lørdag den 6. oktober i Osramhuset på Nørrebro kl. 20.00. Gratis. Valhalsgade 4, Nørrebro

