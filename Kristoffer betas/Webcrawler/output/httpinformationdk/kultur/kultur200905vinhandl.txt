Vinhandleren fra Shanghai
Om Buddha, det manglende basis for demokrati og dårlig kinesisk vin fra 1998



 TOGET MOD GUILIN – Der sidder en kineser over for mig i kupeen, og jeg spørger ham, om han vil have en Kjeldsen’s Chocolate Cookie. De er købt i Shanghai, men der står på dem, at de er Made in Denmark, endda i Nørre Snede. Jeg har godt nok aldrig hørt om Kjeldsen’s Chocolate Cookies, og Nørre Snede lyder ærlig talt også lidt fundet på, men nuvel. Godt smager de. Kineseren siger nej tak, men til gengæld vil han gerne snakke. Han hedder Michel og er 36 år gammel. Det ikke særligt kinesiske navn forklarer han med, at han i flere år arbejdede for et fransk firma i Shanghai. Han er vinhandler, og Michel lyder sikkert også mere som en, man vil købe vin af end hvad end, hans kinesiske navn er. Michel sidder med en stor bog, og han fortæller, at den handler om Buddha.
»I er fra Europa, så I tror på Jesus, men her i Kina, tror vi på Buddha,« siger han og samler håndfladerne foran sig som i bøn.
»Men Jesus eller Buddha – det handler om det samme: om at være god mod andre mennesker.«
Jeg viser ham min medbragte Dharma Bums af Jack Kerouac og fortæller, at den handler om en amerikaner, der begiver sig ud i buddhismen, men stik imod forventning synes det ikke at imponere Michel, der antageligt ikke er nogen stor fan af beat-litteraturen.
Flere og flere i Kina studerer buddhismen, siger han. Og flere og flere tager til Tibet for at lære om den.
»For i Kina er det regeringen, der kontrollerer læren om Buddha,« forklarer han og fortæller, at hans egen lærer også er fra Tibet. Michel er født i Shanghai. Hans far kom til byen i 1961 for at studere, og det var et meget anderledes Kina dengang.
»Det var rødt! Under Mao var det ligesom Nordkorea. Meget har ændret sig, selv om vi stadig ikke har demokrati. Men man skal også huske på, at Kina ikke har noget basis for demokrati. Folk har ikke respekt for regler, kun for kongen, for den stærke mand.«
Sådan er livet
Selv er Michel mest til fransk vin. Jeg spørger ham, om der er noget kinesisk vin, der er værd at drikke? Han ryster på hovedet. 
Faktisk er han i tvivl om, hvor meget af den, der rent faktisk kommer fra druer. Af og til har han smagt noget udmærket, men det skyldtes uden tvivl kun, at der er nogle bønder, der importerer udenlandsk vin og sætter egne etiketter på, siger han.
Jeg fortæller, at jeg havde den blandede fornøjelse at prøvesmage den kendte kinesiske Great Wall-vin i flyet på vej herned, og han griner og fortæller, at den blandt andet er kendt for altid at være ’Vintage 1998’. 
»Der bliver ved med at være rigeligt af Vintage 1998,« siger han. »Hvordan? Hvorfor? Jo, i Kina er otte et lykketal, og derfor bliver de ved med at sætte ’1998’ på etiketten. Der er faktisk nogle, der har klaget, men firmaet har så forsvaret sig med, at i virkeligheden er ’1998’ slet ikke en årgangsbetegnelse, men simpelthen en del af vinens navn!« griner han.
»Men det er svært at kombinere Buddha med mit arbejde, for ifølge buddhismen må man ikke drikke,« fortæller Michel.
»But that is life, « siger han.
»Nogen gange kan man ikke selv vælge.«
hra@information.dk

