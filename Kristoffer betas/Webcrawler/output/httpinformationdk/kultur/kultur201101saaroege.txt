Så I røgen?
Mange store, danske virksomheder forviser restrygerne fra frontsiden og gør dem endnu mere spedalske, end de er i forvejen, mens hollænderne har lempet på reglerne


 Folkebevægelsen mod rygning er nok den mest succesrige konsensus-ting i den vestlige verden i nyere tid, og senest er Spanien kommet med på bølgen med forbud i restauranter og på andre offentlige steder.
I Danmark taber rygerne stadig mere terræn, idet mange store virksomheder ifølge Berlingske Tidende ikke længere vil have rygning på matriklen overhovedet, da det giver indtryk af et ineffektivt firma, hvis der står nogen og smøger den udenfor. Rygerne er den ny tids spedalske, henvist til skammekroge.
> > Ineffektivt! Her er det, vi rygere plejer at henvise til, at Churchill vandt Anden Verdenskrig, uafbrudt vippende en stor cigar.
Men mod sundhedsargumentet nytter det ikke noget at sige, at rygningen har en gammel kulturhistorie, eller at den har beredt mange mennesker stor nydelse og hjulpet adskillige gennem livskriser. 40.000 danskere dør hvert år af rygning, og antagelsen er, at rygning forkorter livet med otte-ti år. I forhold til hvad? I forhold til, hvad man ellers ville være blevet.
> > Efterhånden kommer der kun spredte protester som den fra ejeren af Center Pub i Værløse. Han vil føre sag, fordi han mener, at kun bordenes areal bør regnes med til de 40 kvadratmeter serveringsareal, som afgør, om værtshuset er lille nok til, at der må ryges. Der er tale om en meget spidsfindig fortolkning af loven.
Hollandsk tilbagetog
I Spanien har restauratørerne endnu ikke givet op over for overmagten, men protesterer på livet løs, fordi de føler sig ramt på deres levebrød. Omsætningen styrtdykker, og mange steder ryger gæsterne bare alligevel, selvom de ikke må. Slagsmål og optøjer er brudt ud flere steder.
»Starten på en ny spansk borgerkrig?« spørger musikeren Klaus Kjellerup fra rockbandet Danser med Drenge med tungen i  kinden.
> > Han, der er frontfigur i græsrodsorganisationen Den Gule Negl, fører på sin blog en indædt kamp for rygernes rettigheder og retten til det frie valg, også for restauratører, for hvorfor skal staten overhovedet blande sig? På bloggen har han skabt et lille forum med alskens nyt om, hvad antirygerlobbyismen udretter, hvad videnskaben siger, og hvad ellers der er af nyt på området  f.eks. at hollænderne har lindet på korsettet og tilladt rygning på cafeer og værtshuse på op til 70 kvadratmeter, hvorved > rygning er blevet tilladt på en masse steder, hvor det før var forbudt.
Til Tomsk
Selv har jeg med nogen undren og stigende forsagt fulgt spedalskgørelsen af os rest-rygere fra dengang, jeg i 1993 blev ansat på Information og blev hilst af den daværende direktør med et »Hvor er det herligt med en kulturredaktør, der ryger cigar!«
Tiderne er sandelig skiftet, men jeg bærer ikke nag til alle dem, der ikke ryger. De bør dog lige tænke på, at nok er vi rygere et mindretal, men et mindretal, der tæller 25 procent af befolkningen.
> > Slag på tasken: Hvis jeg lagde alle de cigarillos, cerutter og cigarer, jeg har røget gennem et langt liv, ville de nok række hele vejen herfra og til Omsk eller Tomsk. Men hvorfor i alverden skulle jeg tage til Sibirien, når jeg lige så godt kan sidde her og nyde cigaren?


