’Foreløbig er islamisk feminisme et elitært projekt’
De er troende muslimer, de er feminister, og de vil bekæmpe kvindeundertrykkelse med Koranen. Religiøse problemer skal mødes med religiøse argumenter, siger de. Men er en nytolkning af islam nok – eller kræver forandring også kritik fra et humanistisk perspektiv?
Egyptiske kvinder på gaden i Kairo. De protesterer mod undertrykkelse og overgreb på kvinder så som jomfrutest. På deres skilte står: ’Jeg kræver samme rettigheder som min søster’. Arabiske kvinders kamp for rettigheder handler oftere om lighed for loven i forhold til arveret, juridisk ligestilling i retssystemet om f.eks. æresdrab end om ligeløn og politisk repræsentation.


 
	Professor Omaima Abu Bakr er en spinkel kvinde klædt i lyseblåt fra nederdel op til hendes tørklæde. Om halsen har hun en lang guldkæde med et sort vedhæng; en lillebitte koran. Hendes håndtryk er forsigtigt.

	Det er ikke lige til at se, men Omaima Abu Bakr, 56 år gammel og professor i engelsk ved Cairo University, er en af Mellemøstens fremmeste kønskrigere.

	,«Jeg kalder det for køns-jihad,« siger hun.

	»Eller køns-ijtihad«. Ijtihad betyder at udlægge Koranens ord og formulere leveregler for rettroende muslimer.

	Omaima Abu Bakr og hendes medsøstre har specialiseret sig i et opgør med det konservative kvindesyn, der findes i mange muslimske miljøer – de er islamiske feminister.

	De fleste af dem er akademikere, de bor både i Vesten og i Mellemøsten, og de har sat sig for at reformere fortolkningen af islam. Alle kvindeundertrykkende elementer skal ud.

	Hun har grundlagt en ngo, Women and Memory, som arbejder for arabiske kvinders rettigheder. Og hun går ikke af vejen for at fortælle Egyptens øverste religiøse lærde, at de tager fejl i deres fortolkning af islam. De sidder nemlig stadig med nøglen.

	»Når de religiøse lærde ændrer deres syn på kvindens rolle, når de begynder at tale anderledes om kvinder, vil det påvirke både kvinders politiske og sociale situation positivt.«

	Fejlagtig læsning

	Omaima Abu Bakr mener, at den konservative fortolkning af kvindens rolle i islam er fejlagtig. I Koranen, siger hun, kan man læse, at kvinder og mænd er lige for Gud, og derfor er det de religiøse lærdes ansvar at kæmpe for, at kvinder og mænd også er ligestillede i samfundet.

	»Islam bliver ofte fortolket patriarkalsk, men det skyldes, at der i mange lande hersker en patriarkalsk kultur – uanset religion. Islam i sig selv støtter ligestilling mellem mand og kvinde.«

	Men hvorfor, bliver hun ofte spurgt, står der så i Koranens kapitel 4, vers 34, at manden skal tugte sin kone, hvis hun er lidt for løsagtig?

	»Ja, der er en række vers, der er problematiske. De bliver typisk fejlfortolket,« siger hun. Omaima Abu Bakr reciterer hele verset, hvor manden blandt andet bliver opfordret til at slå kvinden, »som udviser manglende loyalitet« og ikke »adlyder hengivent«.

	»Dette kapitel er vanskeligt at forstå, og det er blevet misbrugt til at legitimere vold. Der er en række problematiske formuleringer, som er svære at oversætte,« siger engelskprofessoren.

	Ét af dem er verbet daraba, som her er blevet oversat til ’at slå’. Ifølge Omaima Abu Bakr er ordet dog også brugt i 10-15 af Koranens andre vers, og brugen tyder på, at det nærmere bør oversættes som ’at skilles ad’.

	Manden skal altså gå fra sin kone i stedet for at slå hende. Desuden er det misforstået, at kvinder skal være underdanige over for deres mand. Den egentlige betydning af ’adlyde’ er, at kvinder skal være tro mod og adlyde Gud, påpeger Omaima Abu Bakr.

	Brug for humanismen

	Men kan man basere kønskampen alene på religiøse nyfortolkninger?

	Ikke, hvis du spørger Malika Hamidi, der er ph.d.-studerende i Paris og arbejder med at udbrede islamisk feminisme i en europæisk kontekst.

	Malika Hamidi mener, at den islamiske feminismes styrke er, at den angriber religiøse problematikker med religiøse argumenter. Der er vers i Koranen, der kan bruges til at modargumentere tvangsægteskaber. Der er vers, der kan udlægges som krav om flere kvinder i politik. Men der er også brug for hjælp ’udefra’, understreger hun.

	»Der er et helt sæt sociale og kulturelle problematikker, der skal tackles med humanistiske argumenter – og i demokratiets navn,« siger Malika Hamidi.

	»Det er en kamp, vi fremfor alt kæmper som kvinder – og dernæst som muslimer. Vi ønsker at fremme alle kvinders rettigheder.«

	For modsat Omaima Abu Bakr, der betragter køns-jihad som beslægtet med jødisk og katolsk reformfeminisme, ser Malika Hamidi islamisk feminisme som en gren inden for mainstreamkvindekampen. Hun vil også slås for barsel til mænd og ligeløn.

	»Det giver mening for os i Europa, men i et land som Egypten er der helt andre problemer, der har højere prioritet,« siger Malika Hamidi.

	Forsigtig lydhørhed

	Men lytter de, de lærde? Omaima Abu Bakr erkender, at kommunikationen kan være vanskelig.

	»Vi har et meget kompliceret og anspændt forhold til de religiøse institutioner. Det handler om at få dem til at lytte til os, og når de forstår, hvad vi siger, kan vi begynde at samarbejde,« siger Omaima Abu Bakr.

	En af dem, der har været relativt lydhør for Omaima Abu Bakrs islamkritik, er sheik Gamal Qutb, tidligere formand for fatwakomiteen på Al-Ahzar Universitetet i Kairo.

	For otte år siden forklarede sheik Qutb i medierne, at æres- og jalousidrab ikke er mord og derfor bør straffes langt mildere. Hvis det er en mand, der har dræbt en kvinde, forstås.

	Omvendt er det noget helt andet. Men det var i 2005. Siden har nogle af hans holdninger rykket sig.

	I dag taler også han om, at mænd og kvinder er lige foran Gud. Han mener, at kvinder kan blive imamer – i hvert fald for kvinder og børn – og at begge køn har samme ret til at komme i moskeen.

	»Sådan var det i profet Mohammeds – fred være med ham – hellige moské.«

	Men her, hos Mohammed år 622, slutter sheikens feministiske visioner. For kvinder bør ikke have lov til at færdes i det hellige hus, som det passer dem, understreger sheiken.

	»At kvinderne står bagest i moskeen under bønnen er ikke et spørgsmål om ligestilling, men et organisatorisk aspekt, en praktikalitet. Det handler om ikke at friste mænd seksuelt.«

	Tørklædedilemmaet

	Sheikh Qutb er dog ikke den eneste, der har sine vanskeligheder med de islamiske feministers krav.

	Både i Vesten og i Mellemøsten har folk svært ved at forstå, hvordan fatwa og frigørelse kan forenes. Et problem, som feministerne jævnligt støder ind i både Europa og Mellemøsten, er tørklædet.

	I de arabiske lande frygter mændene, at kvinderne vil tage det tørklæde af, som Vestens feminister kræver, at de bør gøre. Omaima Abu Bakr vil egentlig helst være fri for at tale om den halvanden kvadratmeter stof, der så tit tager al opmærksomhed.

	»Mange samfund har altid dømt kvinder på baggrund af deres påklædning. Bare ignorer tørklædet. Det er ikke noget, der er en prioritet for mig. Det er bare et stykke be- klædning, men der er andre emner, der er langt vigtigere. Eksempelvis er de egyptiske love, der regulerer kvinders rettigheder i forhold til arv, ejendom og selvstændighed. Det er virkelig noget rod og undertrykkende.«

– Er det ikke en opgave for islamiske feminister at slås for, at kvinder bliver respekteret, uanset hvad de har på hovedet?

	»Absolut. Jeg har i noget tid pønset på en kampagne, hvor vi muhajaba (tildækkede kvinder, red.) skal kræve, at chikanen af kvinder uden hijab (tørklæde, der også dækker hals og nakke, red.) skal stoppe. Jeg ved ikke helt endnu, hvordan det skal gribes an, men det er vores pligt over for vores søstre at beskytte dem,« siger Omaima Abu Bakr.

	En stille revolution

	Omaima Abu Bakr begyndte selv først at bære tørklæde forholdsvis sent i livet, og hun mener, at der – hovedbeklædning eller ej – ikke findes komplet sekulær feminisme i Egypten. Derfor er køns-jihad også én kamp for alle muslimske kvinder.

	I Europa gør bevægelsen det desuden muligt at nå en gruppe kvinder, der ikke kan se, hvad de vestlige rødstrømper kan gøre for dem.

	Køns-jihad er, med Tariq Ramadans ord »en stille revolution«, der går langt uden om provokation og slagsange – »fordi vores målgruppe ikke er parat til det,« siger Malika Hamidi.

	Hun prøver gennem et samarbejde med forskellige organisationer at få yngre muslimske kvinder i Frankrig og Belgien til at engagere sig mere i kvinderettigheder. Men der er et stykke vej endnu.

	»Det bliver en lang kamp. Foreløbigt er islamisk feminisme et elitært projekt, der hovedsageligt bliver støttet af akademikere. Her i Europa kan man ikke tale om, at der eksisterer en decideret islamisk-feministisk bevægelse. Vi har et sæt tanker, men der mangler opbakningen fra kvinderne,« siger Malika Hamidi og afslutter:

	»Det er mit mål at forbinde teori og praksis.«

