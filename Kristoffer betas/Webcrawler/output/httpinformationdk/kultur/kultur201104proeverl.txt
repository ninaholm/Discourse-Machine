De prøver at løse mysteriet om København
På gadeplan består metrobyggeriet i København af ubekvemme vejbomme og afspærringer.  Men nogle få spadestik dybere ligger sandheden om byens oprindelse måske begravet
Arkæologer har netop firet et gammelt træåg op af en udgravning ved Kongens Nytorv i København. Fundet af en stor handelsplads og en tidlig kristen kirke peger på, at København så tidligt som i begyndelsen af 1000-tallet strakte sig helt fra Kongens Nytorv til Rådhuspladsen og altså ikke var et lille undseligt fiskerleje, da den berømte biskop Absalon fik byen foræret af Kong Valdemar i 1160'erne.


 Det er ikke, fordi museumsinspektør Jane Jark har noget imod fremtiden. Faktisk er hun stor tilhænger af den. Men når hun hver morgen ifører sig gummistøvler og termotøj, er det ikke fremtiden, hun tænker på. Det er fortiden. Det er dét fund, som endnu ikke er blevet fundet. Dén viden, som kan gøre os alle en lille smule klogere på, hvem vi er, og hvor vi kommer fra.
»Og et eller andet sted er det vel noget, vi alle er interesserede i,« siger hun på vej op i en af de kontorcontainere, der står stablet midt på Kongens Nytorv.
Vi befinder os bag afspærringerne på en af danmarkshistoriens største arkæologiske udgravninger. Siden januar 2010 har mere end 40 arkæologer fra både Danmark, Sverige, Norge, England og Irland gravet i de historiske jordlag under København for at afdække nogle af de mange mysterier bag byens opståen. Udgravningerne finder sted på 22 forskellige lokationer og har et samlet budget på 180 millioner kroner. Jane Jark er ansvarlig for felterne ved Kongens Nytorv, hvor nogle af de mest opsigtsvækkende fund indtil videre er gjort. Kort før jul dukkede resterne af det gamle Østerport op af den frosne jord.
»Det er muligt, det lyder plat,« siger hun og sætter sig til rette på en kontorstol. »Men når man står midt i en udgravning, hvor man efter 400 år stadig kan se de hjulspor, vognene har slidt i stenene, og de hestesko, hestene har tabt på vejen  så føler man virkelig, man bliver en del af historien.«
Jane Jark har fået to børn, mens det store planlægningsarbejde har stået på, og hun kan nå at få både nummer tre og fire, inden bearbejdelsen af de mange fund er færdig. Selve udgravningsarbejdet afsluttes til sommer, og så følger puslespillet med at få de mange brikker til at passe sammen.
»Det er et langsigtet projekt, som kræver stor tålmodighed. Men til gengæld håber vi, vi kan blive klogere på, hvordan København er opstået,« siger hun.
Københavns mysterium
Realiteten er, at man ikke ved ret meget om Københavns oprindelse. Børnelærdommen siger, at landets hovedstad blot var et lille und- seeligt fiskerleje ved navn Havn, da den berømte biskop Absalon fik byen foræret af Kong Valdemar i 1160'erne. Byens eksplosive vækst de følgende 50 år tilskrives ene og alene Absalons lederskab, og af samme grund omtales den berømte biskop ofte som Københavns grundlægger.
Men i de senere år har en række opsigtsvækkende fund slået huller i den officielle historieskrivning. Virkeligheden er, at København med stor sandsynlighed allerede var en relativ stor by, inden Absalon overtog den. Fundet af en stor handelsplads og en tidlig kristen kirke, peger på, at København så tidligt som i begyndelsen af 1000-tallet strakte sig helt fra det nuværende Kongens Nytorv til Rådhuspladsen.
Ifølge Jane Jark er det »svært at forestille sig«, at Absalon skulle have taget til takke med en lille undseelig landsby efter at have hjulpet kongen til magt og ære. Men reelt kender ingen størrelsen på det daværende København. Det er stadig et åbent spørgsmål  men svaret ligger muligvis i mulden under Kongens Nytorv.
»Vi ved, at da man i 1200-tallet vælger at befæste byen, er det kun en meget lille del af området, som er befolket. Det meste af det, man bygger en mur rundt om, er brakmarker og herred. Så hvorfor vælger man alligevel at befæste det?« spørger Jane Jark retorisk og svarer selv.
»Det må være fordi, der har ligget noget i området omkring Kongens Nytorv, som vi bare ikke kender til endnu. Af de skriftlige kilder fremgår det, at der måske har ligget en prægtig stormandsgård, men man har aldrig fundet den. Og det er dét mysterium, vi gerne vil have afklaret,« siger hun.
Dyreknogler i reolen
Kontoret i den grå container på Krinsen ligner ikke de fleste andre kontorlandskaber i midten af København. Der er mudderstænk på linoleumsgulvet, et par medarbejdere i gule veste og gummistøvler sidder og taster oplysninger om jordlag ind på deres bærbare computere, og på en reol midt i rummet ligger en gennemsigtig pose med potteskår og dyreknogler. De er fundet lige uden for vinduerne, fire meter nede i jorden, i felterne foran Magasin du Nord.
Middelalderarkæolog Claus Rohden har indvilliget i at vise Informations udsendte rundt i udgravningerne.
»Men først skal vi lige have dig i noget sikkerhedstøj,« siger Jane Jark og rejser sig fra sin stol.
Hun finder en hvid hjelm og et par grønne gummistøvler frem, men de gule veste gemmer sig.
»Det må være DK4, der er rendt med dem,« siger hun og løber ud af døren efter nogle nye.
»Mange tror, at arkæologer kun graver efter fine genstande og mønter,« fortæller Claus Rohden, da vi ti minutter senere er på vej ned ad stigen til den store udgravning foran varehuset, godt en meter under grundvandsniveau.
»Men det er faktisk de store kulturhistoriske anlæg, vi helst vil finde. Huse, fæstningerne, kirker  whatever.«
Claus Rohden vil vise mig den fæstningslinje, Jane Jark har talt om. Den blev opført i midten af 1200-tallet og var helt frem til Christian IV's tid byens primære værn mod fremmede magter.
»Vi har fundet en del af de her falkonetter lige i nærheden,« siger Rohden og samler en pose med en mellemstor, rusten kanonkugle op fra jorden.
»Modsat de større kanonkugler, som blev brugt til at skyde igennem mure og fæstningsværker med, har de her været beregnet til at skyde mennesker.«
Kuglen stammer fra Grevens Fejde i 1534-36, da Christian III's hærfører, Johannes Rantzau, holdt København under belejring i et år. Da byen endelig overgav sig, marcherede tropperne ind, og Reformationen i Danmark var en realitet.
»I 1580'erne blev Christopher Valkendorf, der var rentemester under Frederik II, sat til at renovere befæstningen rundt om København. Men vi kan se, at den mur, Valkendorf valgte at bygge, var forældet allerede på det tidspunkt, den blev opført,« siger Rohden og tjatter til det gamle stenfundament på samme hjemmevante måde, som når en bilejer sparker til dækket på sin bil.
Hvorfor er det en interessant oplysning for jer?
»Fordi det kan sige noget om Frederik II's forsvarspolitik  at han ikke var helt oppe på beatet militært. Det kan også sige noget om rigsadministrationen  at den lod en mand, der ikke var kompetent til sit arbejde, bygge muren. Eller det kan sige noget om rigets økonomiske situation  at der skulle spares, og at der derfor ikke var råd til en ordentlig mur,« siger Claus Rohden.
Det lyder som om, der stadig er en del tolkearbejde tilbage?
»Ja ... Men sådan er det jo med humanvidenskaberne,« griner han.
Rustning og pibekrage
Vi kravler op ad hullet igen og går tilbage til de grå kontorkasser. Claus Rohden har lige et par fotografier, han gerne vil vise frem. For selv om småmønter og potteskår normalt hører til afdelingen for kulturhistoriske bagateller, har nogle få fund fra udgravningen alligevel gjort indtryk på den erfarne arkæolog.
»Personligt synes jeg, det her er noget af det flotteste, vi har fundet,« siger han og lægger et farvefotografi af en fire centimeter stor benskive frem på bordet. Den bærer et motiv af en soldat iført rustning, pibekrage og langt julemandsskæg.
»Det er formentlig Johannes Rantzau, der var Christian III's hærfører under Grevens Fejde,« siger han og bladrer videre gennem mappen af fotografier  forbi en legetøjshest i træ og et par barnesko i sort læder  indtil endnu en udskæring i sort ben dukker frem. Igen er motivet en mand i stram uniformsjakke med pibekrage og store pludderbukser.
»Her kan man se, hvordan herremoden var på den tid,« siger han og fremhæver især de stramme strømper og komuleskoene, der bedst kan sammenlignes med forstørrede udgaver af kvindelige ballerinasko.
»De har ikke været kede af de  de var vel nærmest sådan lidt ...,« siger han og viser hvordan med et løst håndled.
»Men sådan skulle en rigtig soldat se ud dengang. Det har heldigvis ændret sig siden«.


