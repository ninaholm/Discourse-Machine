Kulturfest for ramadanen breder sig trods kritik



 Selv om Odense Kommunes fejring af afslutningen på ramadanen bliver kritiseret af et byrådsmedlem fra Dansk Folkeparti, giver kulturfesten ekko i andre kommuner, hvor både København og måske Århus vil følge eksemplet. Integrationsrådet i Odense Kommune holder en ramadan- og kulturfest den 6. oktober skal afslutningen på muslimernes hellige måned, ramadanen, fejres på Flakhaven i Odense. Og igen i år sker det under voldsomme protester fra Dansk Folkepartis viceborgmester i Odense, Alex Ahrendtsen. "Integrationsrådets opgave er jo at integrere alle indvandrere i Odense Kommune. Og ikke bare at propagandere for islam," siger Alex Ahrendtsen. Han opfordrer Rådmanden for Social- og Arbejdsmarkedsforvaltningen, Erik Simonsen, til at stoppe festlighederne. Men rådmanden slår fast, at festen bliver afholdt - med eller uden viceborgmesterens støtte. Flakhavens fest ser endda ud til at have haft indflydelse på andre kommuner. I Københavns Kommune bliver ramadanens afslutning fejret med en Eid-fest, og kommunens integrationskampagne 'Vi KBH'ER' deler også penge ud til andre religiøse fejringer. Tanker om en lignende fest figurerer også i Århus, men her er det mere uvist på grund af for få ressourcer. ritzau

