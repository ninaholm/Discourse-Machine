Svømmepigerne der blev 1930’ernes superstjerner
’Svømmepigerne der forførte Danmark’ er en fortælling om dengang, kvinderne brød gennem lydmuren i sportens verden, men også om, hvordan det foregik på mændenes nåde i en konstant vekslen mellem at blive sat op på en piedestal og så pillet ned igen. Ny bog fortæller den fascinerende historie om kvinderne, der svømmede i en brydningstid 
 Australske Annette Kellerman i sit berømte, hjemmelavede svømmeantræk.


 I sommeren 1937 var svømmepigerne Danmarks største stjerner. Først havde der været Ragnhild Hveger, så kom Inge Sørensen, og nu havde Jenny Kammersgaard nærmest overhalet dem begge i popularitet. Danskerne var i dén grad ramt af svømmepigefeber.
Det var en anden slags stjerner, end man var vant til at se i Danmark. Kortklippede kvinder med markante muskler, kække smil og en uimponeret tilgang til verden og de mænd, der stadig styrede den. Svømmepigerne repræsenterede en ny kvindetype i Danmark.
Kvindens rolle var nemlig stille og roligt ved at forandre sig i det danske samfund. Der var kommet nye idealer at spejle sig i. Før svømmepigerne havde de tydeligste pejlemærker været at finde i filmens verden.
 Inge Sørensen vandt som 12-årig bronzemedalje i 200 meter brystsvømning ved de olympiske lege i Berlin i 1936.
Foto fra bogen
På den ene side var der divaen Mae West, som bragte kvindens krop, begær og følelser i spil på en ny måde. Bevæbnet med cigaretrør, glitrende smykker og fjerboa tog hun magten fra mændene med sin krops erotiske udstråling som våben. Og tyske Marlene Dietrich var populær blandt danske biografgængere, og i hendes roller var der træk, der kunne sammenlignes med fortællingen om svømmepigerne. Hun optrådte ofte som den selvstændige kvinde, der ville bestemme over sit eget liv og nægtede at lade sig styre af mændene og de ældre generationers forestillinger om rigtigt og forkert. Dietrich spillede indimellem på det seksuelle, men lige så ofte var hun i den helt anden grøft som hårdkogt, nærmest maskulin karakter, med cigaretten hængende i mundvigen.
Ny verdensorden?
På den måde blev filmskuespillerinderne i 1930’erne forbilleder for husmødre, kontordamer og andre, der sad i biografmørket og så dem. De gjorde drømmene levende. Det samme gjorde svømmepigerne. Eventyret om dem var fortællingen om, at den gamle verdensorden var et overstået kapitel, og at alt nu var muligt.
I praksis var det en forsimplet fortælling, for der var højst tale om en sprække, der havde åbnet sig, og nu gjorde det muligt for kvinder at realisere deres drømme. Den gamle verden havde slet ikke givet slip endnu, og Danmark var på mange måder stadig et stærkt patriarkalsk samfund. Det vidnede fremstillingen af svømmepigerne i mange medier også om. Da Billed Bladet blev lanceret i 1938, bragte man blandt andet en reportage, der skulle sætte fokus på det, man kaldte en ny, stor klasse af Danmarks kvindelige ungdom. Overskriften på reportagen var »Sportspigen og studinen«. Bladet skildrede en typisk dag for henholdsvis svømmestjernen Ragnhild Hveger og en medicinstuderende ved navn Margrethe Smidt. To unge kvinder, der gik deres egne vegne. Alligevel valgte man som åbningsbillede at vise Ragnhild Hveger, der stod og skænkede en kop kaffe. Madam Blå-kanden på skrå med en dampende stråle af varm kaffe på vej ned i en lille porcelænskop og et sødt smil på svømmepigens mund. Billed Bladet fortalte om Ragnhild: »Ragnhild Hveger er 17 Aar. Hun har 22 Verdensrekorder og ikke Tal paa sine Danmarksrekorder. Hun bor i en villa i Helsingør hos sin Fader, som er Lokomotivfører. Hver Morgen klokken halv syv staar hun op og hjælper sin Moder med at lave Morgenkaffe til hele Familien«.
Omkring samme tid bragte bladet Svømning en lille historie om Ragnhild under overskriften »Selv en verdensmester er huslig«. Den præsenteredes med ordene:
»Selvom Ragnhild Hveger er Verdens største Svømmenavn, forgudet af en hel Nation, maa man ikke tro, Danmarks Ragnhild ikke ogsaa er husligt anlagt. Tværtimod! Helsingørs Stolthed holder meget af at hjælpe sin Moder med de huslige Pligter, og om Aftenen kommer Sytøjet frem«.
 Ragnhild Hveger ved OL i Berlin, 1936. Hveger satte i sin karriere 44 officielle verdensrekorder, 52 danske rekorder og vandt 20 danske mesterskaber i svømning.
Foto fra bogen
Budskabet blev gentaget igen og igen i medierne. Det kunne godt være, at svømmepigerne havde gjort noget, man troede var umuligt for kvinder, men de passede stadig deres pligter og gjorde det, man forventede af dem.
Guldmedaljer og sølvtøj
Det blev gentaget i filmen Danmarks svømmepiger, som journalisten Gunnar Hansen stod bag. Filmen er fra 1939 og tager seeren med hjem til de to danske superstjerner Ragnhild Hveger og Inge Sørensen. Hjemme hos Ragnhild i Helsingør ser vi hende læse lektier under moreltræet i haven og luge ukrudt i kartoffelrækkerne, hvorefter hun sidder og polerer sølvtøjet sammen med sin mor. Det understreges i en speak, at hun er flittig og passer sine pligter. På samme måde med Inge, som vi følger i barndomshjemmet i Skovshoved. Hun sidder i haven og hjælper sin mor med at bælge ærter til ærtesuppen, mens fatter Sørensen ser interesseret til. Derefter serverer Inge eftermiddagskaffe for sine forældre og læser avisen højt for sin gamle bedstemor.
I samme film interviewer Gunnar Hansen de to svømmepiger om deres succes. De tre sidder i en sofa foran en pejs, og tonen og kropssproget i interviewet viser en del om, hvordan rollerne var i det danske samfund på det tidspunkt. Trods sin forholdsvis unge alder – han har været 33 år på det tidspunkt – fremstår Gunnar Hansen som den alfaderlige figur, der sidder og spørger til de to små pigers præstationer. De siger De til ham, og han siger du til dem. Og da han spørger til deres fremtidsplaner, griber han om deres hænder og læner sig faderligt ind over dem. Selvom Ragnhild og Inge var verdensklassesvømmere, og Gunnar Hansen kun var journalist, var han mest værd. Fordi han var mand, og fordi han var ældre end dem. Sådan var den orden, der stadig herskede i 1930’ernes Danmark. Og derfor blev en svømmepige ofte omtalt som en ’knop’ eller ’en rask pige’ i journalisternes reportager. Det var sådan noget, man typisk sagde til børn, og det var med til at holde svømmepigerne på deres rette plads i samfundet. Samtidig med at de blev løftet op, blev de holdt nede.
Det kom også til udtryk i reportagerne fra OL i Berlin i 1936, hvor Politikens udsendte, Povl Sabroe, havde siddet der på tilskuerpladserne, efter at Ragnhild tabte guldmedaljen på målstregen og »haft den største lyst til at springe ned, omfavne hende og lade hende græde ud ved mit graa Flonelsbryst«.
Det patriarkalske kom også til udtryk i forbindelse med Jenny Kammersgaards distancesvømninger. For uanset hvor brysk og bramfri Jenny fremstod, og lige meget hvor mange skældud hun gav mændene i følgebådene, så var det hele tiden underforstået, at det var på deres nåde, at hun overhovedet fik lov. Hun ville aldrig have gennemført en svømning over Kattegat, hvis ikke de mænd, der satte dagsordenen, havde set en god fortælling i hende.
Skandaler i badedragt
Også når det gjaldt synet på kroppen, blev svømmepigerne symbolet på en ny tid. Aviserne portrætterede dem flittigt i fuld figur på store billeder kun iført badedragt. Den slags havde været utænkeligt bare ti år tidligere. Det er svært at opdrive lignende billeder af de danske udspringersker og svømmepiger fra 1920’erne. I takt med, at billederne blev en vigtigere del af avisernes og bladenes sprog, ændredes også synet på, hvad man kunne tillade sig at vise.
Ingeborg Paul-Petersen, Ragnhilds og Inges træner og mentor, var af den gamle skole. Hun gjorde et stort nummer ud af, at hendes piger skulle fremstå dydige og ordentlige i medierne. Det var hende, der kom farende og slog en badekåbe omkring dem, inden avisernes fotografer knipsede løs efter løbene, og hun talte med pigerne om vigtigheden af at fremstå sømmeligt i offentligheden. Men hun havde også et ben i den gamle verden. Hendes far, idrætspioneren Paul Petersen, havde dyrket de konservative dyder, og da Ingeborg selv havde svømmet som ung, havde det været et helt andet moralsæt, der talte. Det kan et øjenvidne fra et af datidens svømmestævner berette. En kaptajn ved navn K. V. Høyer fortalte en del år senere om, hvordan det var gået for sig omkring århundredeskiftet:
»Jeg har da været med til de første Svømmestævner, der blev afholdt paa Orlogsværftet i den store Dok. Ork ja, det var dengang, det var forargeligt at se en Dame i Badedragt. Jeg husker, at de enkelte Løb, der var forbeholdt Damerne, foregik paa en sær lig Maade. Fra et dække af Hessian dukkede pludselig en række Badehætter frem, og Dameløbet var startet. Naar Banen var svømmet igennem, forsvandt Damerne atter bag Tæppet. (...) Ved Generalprøven lod Krigsassessor Paul Petersen sine to smukke Døtre springe ud. Men de to unge Damer stod indhyllet i Badekaaber lige til det Sekund, de forlod Vippen«.
Kvinde A og B
Flere kilder fortæller om, hvordan stævnerne med kvindelige svømmere foregik på den tid. Det var længe før svømmehallerne, så løbene fandt sted i havnebassiner og på badeanstalter. Kvinderne svømmede hen til start, og når konkurrencen var overstået, svømmede de væk derfra igen. For at gøre tilsløringen komplet, var det almindeligt, at de ikke optrådte under deres egne navne. De blev tildelt navne som eksempelvis Kvinde A, Kvinde B osv.
I Danmark var der skarpt adskilte sektioner for mænd og kvinder ved badeanstalterne. Man benyttede sig også af skiftetelte, der kunne føre kvinderne helt ud i vandet og først blev synlige for andre, i det øjeblik, kun hovederne stak over vandet. Når man altså ikke havde badevogne som i England. Det var skurvogne, der blev trukket af heste ud i vandet. Her kunne de badende kvinder klæde sig om og gå i vandet gennem en sluse af lærred, så ingen så et stykke hud, mens de bevægede sig derud.
Omkring århundredeskiftet var det stadig strengt forbudt for kvinder at vise ben. Ikke så meget som en ankel måtte det modsatte køn få at se i det offentlige rum. Derfor var de såkaldte badekjoler også stort set ligesom dem, kvinder færdedes i på land. Kvinderne var klædt i badesko, badesokker, badebukser med mange folder fra livet til under knæene, en overdel med krave og borter og en lang nederdel til under knæene eller helt ned til anklerne. Når de gik i van- det, bredte nederdelen sig ud som et telt. Det var selvfølgelig umuligt at svømme, så kvinderne dyppede sig som regel kun.
Frontløberne
I begyndelsen af 1900-tallet blev der langsomt åbnet for en mere afslappet beklædning ved stranden, men det var små skridt frem. Den verdensberømte australske svømmerske Annette Kellermann var en af dem, der gik forrest. Hun rejste rundt og optrådte med sine svømmeopvisninger, blandt andet akrobatiske øvelser i en kæmpe vandtank.
 Australske Annette Kellerman i sit berømte, hjemmelavede svømmeantræk.
Arkivfoto
Hun var frustreret over, at det var så svært at bevæge sig ordentligt i vandet, hvis hun skulle være iklædt de lange gevandter, som moralen foreskrev. Så da hun i 1906-07 var på en verdensturné, eksperimenterede hun med at sy et par lange strømpebukser fast på en mands badedragt. På den måde var hendes hud tildækket, men dragten sad tæt til kroppen, hvilket gjorde det muligt for hende at bevæge sig frit.
I England lavede Frøken Kellermann en række udsolgte shows og optrådte blandt andet for kongefamilien. Men da hun fortsatte til USA, gik det galt. På Revere Beach i Boston blev hun anholdt og fængslet for usømmelig påklædning. Senere blev sagen dog droppet, da man godtog hendes forklaring om, at hun som opvisningssvømmerske havde særlige behov. Blot håbede man ikke, at det greb om sig at klæde sig på den måde.
’Svømmepigerne der forførte Danmark i 1930’erne – Jenny Kammersgaard, Ragnhild Hveger og Lille Henrivende Inge’. Tommy Heisz. Informations Forlag. 288 sider, 299,95. Er udkommet

