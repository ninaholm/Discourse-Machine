FOLK



 Morten Hesseldahl
Et multitalent med humanistisk kant og filosofisk udsyn runder de 50, for længst flere chefstillinger fremme siden direktørtiden på Information, i dag på Det Kgl. Teater. Hjerteligt tillykke her fra de gamle kolleger.
Thomas Piketty
Stjerneøkonomen, der i dag taler i Den Sorte Diamant, har vundet Financial Times’ pris for ’årets bog’ i 2014. En kende inkonsekvent, da just samme avis kritiserede hans datamateriale for ’alvorlige mangler’.
Pornodemonstranter
Den britiske regerings snerpede nye pornocensurlove vækker modstand: I dag vil 500 demonstranter ud for Westminister simulere en af de sexaktiviteter, som er faldet for censuren, en såkaldt face-sitting.
Fredrik Reinfeldt
Sveriges tidligere konservative statsminister pointerer korrekt, at der er god plads i Norden til mange flere indvandrere. At verdens befolkning kan stå på Bornholm, vidste vi nu godt, og det ville i al fald sikre gode turistindtægter.

