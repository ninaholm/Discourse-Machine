Vi sidder (stadig) klinet til tv-skærmen
Internettet bliver fjernsynets død. Det er i hvert fald, hvad medieforskerne havde forudset. Men aldrig i historien har danskerne set så meget tv. På blot få år er danskernes tv-forbrug steget markant, og især finanskrisen har hjulpet forbruget godt på vej


 Heavy Viewers, bliver de kaldt af forskerne. Dem i samfundet, som ser allermest fjernsyn. Indtil 2010 lå grænsen for, hvornår man kunne betegnes som Heavy Viewer på tre timer om dagen. Men i dag skal den grænse rykkes. For det at have et tv-forbrug på over tre timer om dagen ikke længere undtagelsen, men reglen, viser en ny rapport.
»Vi blev godt og grundigt overraskede over den eksplosive stigning i tv-forbruget, der er sket over de sidste tre år. Mange af os troede, at internettet ville spænde ben for tv'et, men det har bestemt ikke været tilfældet. Der er simpelthen intet, der tyder på, at internettet har eller vil svække tv-forbruget,« siger medieforsker i DR, Kurt Holm Jensen.
Han er en af forskerne bag DR's Medieudviklingsrapport, som analyserer danskernes medieforbrug 2010. Og tendensen er ikke til at overse. På blot tre år er forbruget steget fra to timer og 28 minutter om dagen til tre timer og 21 minutter, hvilket svarer til en stigning på over 30 procent. Aldrig i historien har danskerne set så meget fjernsyn, og det gælder på tværs af både aldersskel, klasseskel, livsstilssegmenter og køn.
Stor stigning blandt unge
Kigger man dog isoleret set på de unge som gruppe, er stigningen allerstørst. De 15-24-åriges tv-forbrug er siden 2007 steget med mere end 50 procent, hvilket svarer til godt en time mere foran skærmen hver eneste dag. Det skyldes især, at de unge er blevet gode til at bruge flere medier på én gang, for i samme periode er også internetforbruget steget, forklarer Kurt Holm Jensen.
»Der er jo ikke kommet flere timer i døgnet, så der er kun én logisk forklaring - at man bruger flere medier simultant. Altså at man sidder med computeren i skødet og tjekker Facebook samtidig med, at man ser X-Factor. Det gælder for alle, men især for de unge,« siger Kurt Holm Jensen.
Billig underholdning
Ser man derimod på den generelle stigning i befolkningen, er der dog tre klare hovedårsager til den markante stigning i danskerne tv-forbrug, mener Kurt Holm Jensen
»For det første er udbuddet generelt blevet bedre. Der er flere kanaler at vælge mellem, og der bliver smidt nogle penge efter programfladerne. Se bare på tv3 eksempelvis, som nu også laver egne dramaserier. Det var helt utænkeligt for bare 10 år siden,« siger Kurt Holm Jensen.
Dernæst handler det om, at danskerne generelt har fået adgang til bedre udstyr. De fleste har efterhånden et fladskærms-tv, og det påvirker tv-forbruget.
Men en endnu vigtigere faktor, der påvirker vores stigende tv-forbrug, mener Kurt Holm Jensen, er finanskrisen.
»I stedet for at gå i biffen eller ud og spise, er der mange, der vælger en billigere underholdningsform. Og der kan tv'et jo ikke slås. Der er ingen tvivl om, at finanskrisen har været gavnlig for tv-forbruget,« siger Kurt Holm Jensen, som understreger, at det gælder på tværs af alle klasseskel.
Nichekanalerne hitter
Vi bruger ikke blot længere tid foran fjernsynet, vi ser også flere og flere kanaler, viser rapporten. I 2007 var danskernes tv-forbrug fordelt på 15 forskellige kanaler, og i 2010 var antallet steget til 26 forskellige kanaler.
» Du kan se sport 24 timer i døgnet eller Animal Planet og History Channel, hvis det er det, der interesserer dig. Vi individualiserer i langt højere grad vores medieforbrug, det er en helt tydeligt tendens. Vi vil se lige netop dét program, der interesserer mig, og ikke alt muligt andet overflødigt,« forklarer Kurt Holm Jensen.
Hos de unge er spredningen af kanaler endnu mere markant end hos resten af befolkningen. Hvis man isolerer de unge mellem 12 og 20 år, er den gruppe gået fra 13 kanaler i 2007 til 32 kanaler i 2010. En meget markant stigning, mener Kurt Holm Jensen, og det er en tendens, som vil påvirke fjernsynsmediet i fremtiden.
»Det her er en generation af unge, som har vænnet sig til nogle helt andre forbrugsmønstre, end tidligere generationer. De har vænnet sig til en fragmenteret medieverden, og det er klart, det vil påvirke medielandskabet i fremtiden også. Nichekanalerne vil i højere grad vinde indpas, tror jeg,« siger Kurt Holm Jensen.
Primetime familietid
Men primetime er stadig hellig. For selv om begge de store, brede kanaler som DR1 og TV 2 begge har tabt seerandele siden 2004, er det stadig de store kanaler, folk søger hen til i tidsrummet kl. 20-22. Kurt Holm Jensen forklarer, at det er det tidspunkt, hvor flest mennesker er samlet omkring det samme fjernsyn, for eksempel med familien, og dér søger mange stadig mod de store kanaler som for at få bred familieunderholdning.
»Det er udenfor primetime, at seerne gerne selv vil målrette og bestemme, hvilke kanaler de ser. Men fra kl. 20-22 er det stadig de klassiske kanaler, der vinder,« forklarer Kurt Holm Jensen.
Han vil dog ikke pege på, om udviklingen med danskernes stigende tv-forbrug vil fortsætte.
»Vi troede jo alle, at fjernsynet ville uddø, og der tog vi fejl. Så jeg er holdt op med at gætte på, hvad der vil ske. Men den konstante stigning kan vel ikke fortsætte. Vi har jo kun så og så mange overflødige timer i døgnet at gøre godt med,« siger Kurt Holm Jensen.


