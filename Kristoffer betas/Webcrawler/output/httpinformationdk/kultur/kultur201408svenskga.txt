Svensk gadekunstner dømt for racistisk hetz
Domsafsigelsen over den svenske gadekunstner Dan Park har sat gang i den svenske debat om kunstnerisk frihed. Ifølge retten gør Dan Park sig skyldig i racisme og ærekrænkelse med henvisning til, at hans kunst kun har til formål at provokere og dermed ikke fremmer debatten. Men hvordan vurderer man egentlig det?
 Dan Parks omstridte værk ’Hang on, afrofobians’. En udtalelse om angst for afrikanere fra formanden for Afrosvenskaras Riksförbund, Jallow Momodous, i forbindelse med et voldeligt overfald på Yusupha Sallah satte et eller andet i gang hos Dan Park, og han lavede kort efter denne kollage, hvor Jallow Momodous hænger yderst til venstre, Yusupha Sallah hænger i midten og en tredje sort mand, Aaron Alexis, hænger til højre. Foto fra Dan Parks profil på Twitter


 Lørdag den 5. juli i Malmø. Talrige demonstranter er mødt op foran Galleri Rönnquist og Rönnquist, hvor den svenske gadekunstner Dan Park for første gang udstiller sine værker på et galleri under titlen »Fængslende gadekunst.«
Demonstranterne protesterer imod det fremmedhad, den racisme, som de mener gennemsyrer Dan Parks kunst.
Inden udstillingen åbner, stiller Dan Park sig ud foran demonstranterne og holder et skilt op over sit hoved. På skiltet har han med gotiske bogstaver skrevet teksten »Entartete Kunst.« Nazisternes betegnelse for degenereret eller uønsket kunst. Få minutter efter, udstillingen er åbnet, bryder politiet ind, tager Dan Park med på politistationen og konfiskerer ni af værkerne.
Senere på aftenen bliver Dan Park anholdt og varetægtsfængslet, sigtet for at forbryde sig mod loven om hetz imod folkegruppe, svarende nogenlunde til den danske racismeparagraf.
Og nu er der så faldet dom i sagen. Retten i Malmø har idømt Dan Park seks måneders fængsel og en bøde på 60.000 svenske kroner, som han skal betale i erstatning til nogle af de personer, han langer ud efter i sin kunst.
Hans gallerist Henrik Rönnquist er også blevet dømt for hetz mod folkegruppe. Han fik en betinget dom og 150 dagbøder. »Ifølge byrettens dom var Dan Park og Henrik Rönnquists eneste formål med udstillingen at provokere,« skriver trykkefrihed.dk.
’Hang On, Afrofobians’
Et af de værker, der var medvirkende til, at Dan Park blev dømt, er kollagen Hang On, Afrofobians, som viser tre sorte mænd, der hænger i galgeløkker fra toppen af billedet. Deres navne står i panden på dem. Med kollagen refererer Dan Park til en episode fra september 2013, hvor den svensk-gambianske Yusupha Sallah blev mishandlet af tre mænd for øjnene af sin etårige søn i Malmø.
Formanden for Afrosvenskaras Riksförbund, Jallow Momodou, reagerede omgående på episoden og betegnede den som udtryk for »afrofobi« og racisme, blandt andet fordi gerningsmændende råbte »forbandede neger«, mens de overfaldt Yusupha Sallah.
Hvor retten i Malmø tager et værk som Hang On, Afrofobians som udtryk for racisme og hetz, mener visse andre debattører, at Dan Parks værker nærmere skal ses som en kritik af det »politisk korrekte Sverige«.
Hermed er der pustet nyt liv i debatten om kunstnerisk frihed og ytringsfrihed, som har kørt i mange år i forbindelse med Dan Parks kunstneriske virke.
Tryckfrihetssällskapet mener, at Dan Parks ytringsfrihed og den kunstneriske frihed i Sverige i det hele taget bliver begrænset, og at »loven om hetz imod folkegruppe bliver brugt til at få kritikken af udvalgte befolkningsgrupper til at forstumme«.
På deres hjemmeside tryckfrihet.com kan man således købe støtteklistermærker påtrykt hashtagget #freeDanPark og en tegning af Dan Parks ansigt over en spejlvending af Amnesty Internationals logo: Et tændt stearinlys viklet ind i pigtråd.
Aftonbladet mener på den anden side ikke, at dommen handler om ytringsfrihed. Avisen skriver, at ytringsfriheden aldrig har været ubegrænset noget sted, heller ikke i Sverige. »Ytringsfriheden er afgrænset af en række love, som de fleste af os betragter som legitime. Love om bagvaskelse og ærekrænkelse, som gør, at du ikke ustraffet kan sige hvad som helst om dine medmennesker. Selv om det er sandt, kan du for eksempel ikke trykke på en plakat, eller tweete om, at din nabo er utro, eller at han stjæler din plæneklipper.«
Dan Park har ifølge Sydsvenskan benyttet sig af ironiske og satiriske greb, siden han debuterede som gadekunstner i 1988, og når man ser hans værker i det lys, er det svært at sætte en finger på, om og hvornår han går over grænsen. Det ser man blandt andet i en artikel i Aftonbladet, hvor skribenten Martin Aagård fremstiller den påstand, at man kunne tolerere Dan Parks kunst så længe den begrænsede sig til gadebilledet og internettet, men at man må skride ind over for Dan Park, i det øjeblik han bevæger sig ind på gallerierne og den mere mainstream del af kunstscenen.
Uønsket kunst
Sydsvenskans skribent Eskil Fagerström mener derimod, at Dan Park går over grænsen med værker som Hang on, afrofobians og Vår negerslav er bortsprungen, fordi »had og hetz tager over« i disse værker.
»Eliten har naturligvis ingen idé om, hvad satire og kunst i virkeligheden er,« har Dan Park tidligere sagt til Trykkefrihed.
Og hvordan kan man egentlig slå fast, at et kunstværk fungerer som et direkte angreb på en befolkningsgruppe, når kunstneren i så høj grad som Dan Park bruger ironiske og satiriske greb i sin kunst?
Dette spørgsmål behandler Sydsvenskan i deres portræt af Dan Park med titlen »Konsten att provocera,« skrevet af Eskil Fagerström. I analysen af Dan Parks kunst henviser Eskil Fagerström blandt andet til Dan Parks modaktion foran Galleri Rönnquist og Rönnquist, hvor han med skiltet og henvisningen til nazisternes totalitære kunstcensur retter en stærk kritik imod dem, der vil forbyde hans kunst. »Begrebet blev brugt af nazisterne som betegnelse for uønsket, perverteret og degenereret kunst. Ved at holde skiltet op foran demonstranterne skaber Dan Park en ny tolkningsramme omkring deres ophedede protester. Er demonstranterne antidemokratiske inden for værkets rammer? Er de som nazister? Vil de forbyde kunst, som de er politisk uenige med?«
Dan Park har valgt at tage sin dom, mens gallerist Henrik Rönnquist vil appellere sin, skriver Trykkefrihed.

