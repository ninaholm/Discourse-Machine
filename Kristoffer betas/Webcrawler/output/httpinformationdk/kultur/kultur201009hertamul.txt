Herta Müllers faderfigur og hovedperson var stikker
Oskar Pastior var ikke alene digter og nær ven af nobelprismodtageren Herta Müller. Det viser sig, at han også var stikker for efterretningstjenesten i det kommunistiske Rumænien


 Hovedpersonen i romanen Atemschaukel, der i fjor skaffede Herta Müller det Svenske Akademis Nobelpris i litteratur, er skabt over den tyske digter og oversætter Oskar Pastior, der var født i 1927.
I torsdags skrev Frankfurter Allgemeine Zeitung på sin hjemmeside, at den tyske forsker Stefan Sienerth har fundet Oskar Pastiors akter hos de rumænske myndigheder: Pastior havde en fortid som IM (informationsmedarbejder, på dansk: stikker) hos Securitate, det kommunistiske Rumæniens efterretningstjeneste. Hans dæknavn var 'Stein Otto', og denne del af Pastiors fortrængte fortid varede fra 1961 til 1968, hvor han forlod Rumænien.
Indtil videre har Sienerth kun fundet en enkelt akt, hvor 'Stein Otto' angiver et andet menneske. Den er fra september 1961. Her har han indberettet til sin føringsofficer, at germanisten, Ruth Kisch, nægter at hylde genoptagelsen af sovjetiske atomprøvesprængninger, da hun er imod atomvåben. Securitate har arkiveret denne indberetning efter den indberettede og ikke efter informanten. Derfor kan der meget vel ligge flere endnu ufundne stikkerberetninger fra 'Stein Otto' under andre angivne personer.
De stjålne samtaler
Den tysk-rumænske forfatter Herta Müller kommer fra området Banat i Rumænien, hvor der i generationer har levet et stort tysk mindretal. Størstedelen af hendes forfatterskab handler om undertrykkelse og forfølgelse i det rumænske diktatur, som hun slap fri af, da hun fik lov at rejse til Forbundsrepublikken i 1987. På det Svenske Akademis diplom står, at Nobelprisen går til »Herta Müller, som med poesiens fortætning og prosaens saglighed tegner hjemløshedens landskab«. Hendes Nobelprisbelønnede roman Atemschaukel (direkte oversat: 'Åndegynge' - bogen udkommer på dansk under en anden titel til november) handler om en 17-årig mand fra Müllers hjemegn, der bliver slavearbejder i en sovjetisk Gulag-lejr i Ukraine efter Anden Verdenskrig. I januar 1945 krævede Stalin, at alle tyskere mellem 17 og 45 år, der levede i Rumænien (over 700.000 i 1930, red.), skulle deltage i genopbygningen af det land, som tyskerne havde ødelagt til grunden.
Herta Müllers mor tilbragte selv fem år i en arbejdslejr, og antydningerne af denne deportation og de stjålne samtaler de voksne imellem var en del af Herta Müllers barndom. I 2001 begyndte hun at føre samtaler med tidligere deporterede. Oskar Pastior var hendes ven, han var som en far for hende, og han bidrog ved at fortælle hende sine erindringer. De ville i fællesskab skrive en bog om hans tid i den sovjetiske fangelejr, men Pastior døde pludseligt i 2006. På grund af sorg lagde Müller optegnelserne på hylden et helt år, men besluttede sig så for i sidste ende at skrive romanen alene.
En sag med mange lag
Dagen efter afsløringen om Pastiors IM-fortid står vi fredag aften i haven til Literaturhaus. Vi fryser og stamper lidt på stedet. Herta Müller, klædt i sort tøj og med sit skarpe sorte pagehår, ser ud, som om kulden ikke anfægter hende det mindste. Byens elite er mødt frem med den tidligere Forbundspræsident Horst Köhler i spidsen. Anledningen er åbningen af udstillingen Herta Müller. Der kalte Schmuck des Lebens, der i lyd, billede og skrift dokumenterer, under hvilke menneskefjendske betingelser sidste års Nobelpristagers værk er blevet til.
Men folk tripper ikke kun på grund af kulden og heller ikke, fordi de knap kan vente med at komme ind at se udstillingen. Aftenens store spørgsmål går som en hvisken gennem forsamlingen: Kommenterer hun afsløringerne om Pastior?
Først taler Ernest Wichner. Han er leder af Literaturhaus og en af initiativtagerne til udstillingen. Han var også Pastiors nære ven og den største kender af hans værk. Wichner rejste efter Sienerths opdagelse til Bukarest for at se nærmere på Pastiors akter. Han henleder tilskuernes opmærksomhed på to håndskrevne stykker papir fra Pastiors hånd. De ligger i en montre på udstillingen, hedder »Forsøg på en rekonstruktion« og er skrevet i 1992. Her har Pastior forsøgt at optegne, hvad der eventuelt vil være, og hvad der ikke vil være at finde i hans Securitate-akter.
Pastior skriver blandt andet, at han aldrig har modtaget penge eller andre bidrag fra Securitate. Alene det at lave et sådant papir tyder på noget, og journalisterne kunne have været vågne og bemærket det, da udstillingen åbnede i foråret i München, mener Wichner.
»Sagen Oskar Pastior har mange lag og er kompliceret,« siger Herta Müller, da hun får ordet. Hun fik oplysningerne fra Sienerth for nogle uger siden: »Da jeg først hørte om hans fortid som IM, blev jeg oprørt og rasende, men jo mere jeg ved om det, jo mere forvandler min sindsstemning sig til medfølelse og sorg. Jeg behøver ikke at distancere mig fra Oskar Pastior. Jeg har dette menneske fuldkommen lige så kært som før,« siger Herta Müller og henviser til det interview med hende, vi kan læse næste dag, altså lørdag, i Frankfurter Allgemeine Zeitung.
Heri siger Herta Müller, at Pastior skulle have fortalt hende sandheden. Alligevel forsvarer hun ham. Tidligere tyske lejrfanger blev betragtet som statsfjender, og Securitate havde fundet nogle digte, han havde skrevet om sine trængsler i lejren.
»For at beskytte sig mod at blive arresteret har Pastior underskrevet en IM-erklæring,« mener Müller.

