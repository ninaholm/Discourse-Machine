Pamuk: ’Egypten er historien om et bebudet kup’
Ved ikke klart at modsætte sig det egyptiske militærs magtovertagelse, mens chancen var der, har Vesten svigtet sine demokratiske idealer, mener den tyrkiske nobelprisvinder i litteratur Orhan Pamuk


 
	Han er både vred og skuffet, Orhan Pamuk. For som det gik, havde det aldeles ikke behøvet at gå: Ved ikke klart at sige fra over for Egyptens militærkup, mens det endnu kun var i anmarch, har Vesten et medansvar, der må være pinagtigt for vores egen selvforståelse, mener han. Et medansvar for at afspore Egyptens demokratiske proces. Og et medansvar for det, som et militærdiktaturs selvkonsolidering.

	Den 61-årige tyrkiske forfatter fik luft for sin harme i søndagsudgaven af den tyrkiske avis Hürriet og har uddybende skarpe udtalelser i Süddeutsche Zeitung (SZ). I et interview med det tyske dagblad drager han således en parallel til Historien om et bebudet mord – den colombianske forfatter Gabriel García Marques’ beretning om et mord, som ikke kommer bag på nogen. Denne roman er især berømmet for sine dvælende skildringer af tilskuernes hændervriden og skyldfølelse over intet at have gjort for at forhindre, hvad alle kunne se, var under forberedelse.

	»Abdel Fattah al-Sisi, den øverstkommanderende for hæren, erklærede to dage før, at hæren vil overtage magten. Men verden – og navnlig Vesten – så væk og ville ikke høre efter,« siger Pamuk til SZ og tilføjer: »Og nu myrder hæren så løs, mens regeringerne i ikke blot USA og EU, men også den offentlige mening i de vestlige lande, stadig ikke vil vedkende sig spor af medansvar.«

	Ubrugelig argumentation

	SZ’s interviewer, journalisten Thomas Steinfeld, antyder, at dette jo kan være, fordi Vestens muligheder for at påvirke begivenhedernes gang under alle omstændigheder må bedømmes som ret begrænsede i en region, hvor dynamikken efter Det Arabiske Forår kommer fra indre kræfter. Hertil siger Pamuk:

	»Det kan meget vel være, at Vesten har mindre indflydelse i de arabiske lande efter det såkaldte Arabiske Forår. Men det er ikke pointen. For man kunne i det mindste have sagt ’nej’ og sagt det højt og klart: ’Nej, et militærkup kan ikke accepteres som middel i en politisk strid’.«

	Over for Steinfelds indvending om, at kritiske ord, der ikke følges op af handling, kun er egnet til at udstille egen magtesløshed, replicerer Pamuk: »Det er en ubrugelig argumentation. Lad os se gammeldags på denne sag: Enten findes der vestlige værdier såsom idealer om demokrati, ytringsfrihed osv. Eller også findes de ikke, fordi de altid må underordne sig politiske eller økonomiske kalkuler.«

	Og her står der mere på spil, betoner Pamuk. Bag kuppets problematik melder der sig nemlig spørgsmålet. om idealerne om demokrati og fri meningsudveksling kan bevare deres gyldighed, hvis en befolkning i et land skulle beslutte sig at for at lægge politisk afstand til de vestlige lande og disses værdinormer.

	Kan Vesten overhovedet tolerere et demokrati, hvor vælgerne foretrækker et parti, der hylder ikke-vestlige ideologier, spørger Pamuk polemisk og minder om, at netop dette er temaet i hans roman Sne – om end i en tyrkisk kontekst.

	»Men,« siger han, » ... i dag eksisterer dette problem på det globale plan – dette misforhold mellem demokratiske idealer på den ene side og vestlige interesser på den anden.«

