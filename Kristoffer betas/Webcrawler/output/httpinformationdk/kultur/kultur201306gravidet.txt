De gravide har taget magten
Erlend Loe skriver helst om mænd i krise, men han er ikke optaget af køn. Han er optaget af menneskelige kriser på individniveau, og fordi han selv er mand, handler det om mænd. Siger han. Alligevel spiller kvinder unægteligt en rolle i hans romaner, og han mener, at velfærdssamfundet gennemsyres af feminin tankegang  – og at kvinderne fortjener at tage ’en slags hævn’ efter tusinder af patriarkalske år
Det er kvindernes tur til at dominere, mener norske Erlend Loe, men: »Vi mænd er nødt til at gøre en vis modstand og ikke sælge os for billigt.«


 
	Jeg troede, det var en af Erlend Loes hovedpersoner, jeg mailede med.

	På vegne af Information havde jeg sendt en interviewanmodning til den norske forfatter, der er kendt for sine naive og måske lidt sære hovedpersoner. Mange læsere vil huske den elskelige familiefar Doppler fra romanen af samme navn, der flygter til de norske fjelde og bliver venner med en elg. Eller den 25-årige navnløse jeg-fortæller i Naiv. Super., der hamrer løs på et bankebræt fra BRIO og skriver lister over ting, han har, og ting, han ikke har. Erlend Loes nye roman, Fvonk, handler om enspænderen Fvonk, der udlejer et værelse til en nedslidt lejer, der viser sig at være Norges statsminister, Jens Stoltenberg, og som han opbygger et ejendommeligt venskab med.

	De fleste af Erlend Loes hovedpersoner er mænd, der af den ene eller anden grund er i krise. Så jeg skrev en e-mail for at høre, om forfatteren ville være med til et interview, hvor vi blandt andet kunne tale om manden i krise. Han svarede, at han ikke vidste så meget om den kriseramte mand. ’Tabermanden’ og den nye nordiske mand interesserede ham ikke – og da slet ikke kønspolitik.

	Men, skrev han. Hvis jeg mente, det var »superdupervigtigt«, ville han gerne stille op. Det mente jeg. »Ok,« skrev han og lovede, at han ville vende tilbage med et sted, vi kunne mødes. Det gjorde han ikke, så dagen inden vores planlagte møde skriver jeg igen og spørger, om han har fundet ud af noget.

	»Nej. Men jeg tænker over sagen,« skriver han tilbage: »Vil du have det stille? Hvilke farver kan du lide? Er du et forårs-/sommer-/efterårs- eller vintermenneske? Der er mange ting at tage hensyn til.«

	Det ender med, at han foreslår et beskedent konditori i det vestlige Oslo, som han nu og da besøger. Præcis klokken 13 på den aftalte dag kommer en høj mand cyklende på en mountainbike. Iklædt vandresandaler, en kortærmet skjorte med farvede tern, korte bukser og en hvid cykelhjelm parkerer han cyklen foran konditoriet. Hans hoved minder om et æg med den halvrunde hjelm på toppen, og det gør det også, da han har taget den af. På højre læg er en tatovering af en cykel.

	Manden er Erlend Loe.

	Han kunne også godt ligne en af sine hovedpersoner, tænker jeg, mens vi veksler håndtryk.

	Jeg spørger den to meter høje mand, om han har lyst til en kop kaffe eller te. Han tænker sig om nogle sekunder og takker ja. Mens han tænker, ser det lidt ud som om, at han ikke er rigtig tørstig, men siden det nu er mig, der giver, ja, så kunne man vel lige så godt.

	Han bestiller en croissant og en flaske gulorange juice, der ser meget sund ud.

	Mennesket i krise

	»Jeg går ikke og tænker så meget på mandens rolle og mandens krise,« siger Erlend Loe, da vi har sat os, og jeg har spurgt, hvorfor han med sine egne ord blev »afskrækket af tematikken« i min e-mail.

	»Jeg ved, at nogle læser det ud fra mine bøger, men når jeg skriver om krise, handler det om individets krise. Det er ikke så vigtigt, om det er en kvinde eller en mand, der er hovedperson.«

	Han klør sig i de lyse skægstubbe på hagen.

	Foruden en række filmmanuskripter, børnebøger og andre værker har Erlend Loe skrevet 10 romaner. To af dem har en kvinde i hovedrollen. I 2007 udgav han dagbogsromanen Muleum om en 18-årig selvmorderisk kvinde, som tror, at hun ønsker at dø. Og for to måneder siden udgav han i Norge Vareoptælling, som Gyldendal netop har købt rettighederne til i Danmark. Romanen har i hovedrollen en 65-årig poet, der er bitter, aggressiv og brutal. Og kvinde.

	»De fleste af mine hovedpersoner er mænd. Siden jeg selv er mand, antager jeg. Men man er først og fremmest menneske, dernæst mand eller kvinde. Og jeg er optaget af menneskelige problemer på individniveau. I sig selv har livet nogle brutale sider, og det er ikke mærkeligt, hvis man i løbet af livet løber ind i en eller to eller fem kriser. Det, synes jeg, er helt naturligt.«

– Men er dine karakterer – f.eks. Doppler og Naiv. Super.’s hovedperson – virkelig i krise, eller skal de bare tage sig sammen?

	»Det er et godt spørgsmål. Er de mentale patienter? Hvad betyder det at tage sig sammen? Jeg tænker, at de er i en slags krise, der skal bearbejdes. Det kan man ved at tage sig tid til at tænke. Men jeg tror, vi mennesker er meget mindre rationelle, end vi tror, vi er. Vi tror, vi har kontrol over, hvad vi gør og siger, men i virkeligheden er vi ofte et sted, hvor vi ikke aner, hvad der foregår. Det irrationelle væsen er på en måde den største normalitet. På den måde tror jeg, at mine karakterer – når alt kommer til alt – er ganske normale,« siger han.

	Som forfatter er det dog hans privilegium at sætte dem i nogle ekstreme situationer, pointerer han. Sætte det på spidsen og dreje den dramatiske skrue lidt længere end i det almindelige liv. Men gale er de ikke.

	»Det er ganske normale mennesker i forskellige kriser,« siger han.

	Erlend Loe er lavmælt og svarer høfligt og tænksomt på mine spørgsmål. Selv om han måske ligner en af sine karakterer, virker han lidt mere kedelig. Eller balanceret. Jeg spørger, om han selv har oplevet nogen kriser.

	»Ikke virkelige kriser,« svarer han:

	»Jeg lever et stabilt liv med familie og børn, og jeg har samme type arbejde i dag som for 20 år siden. Jeg er nok udstyret med en hjerne, som er indstillet på en vis frekvens, som ikke har store udsving, så der er ikke mange høje og lave toner i mit hoved. Lidt melankoli, måske, men ingen kriser.«

	Da han var yngre, gennemgik Erlend Loe lange perioder med tvivl. Han følte sig handlingslammet og kunne ikke finde ud af, hvad han skulle bruge sit liv til. På sin vis er Naiv. Super. et produkt af denne ungdomsforvirring. Romanen brugte han til at samle sine tanker om, hvad han skulle bruge sin fremtid på, men en ’rigtig krise’ har han aldrig været i nærheden af. Hverken kreativt eller menneskeligt.

– Plejer det at være sådan, at du bruger dig selv og dine oplevelser til at beskrive dine karakterer?

	»Ikke direkte. I Kvinden flytter ind og Naiv. Super. har jeg brugt min opvækst og erfaring, men sat det ind i en fiktionaliseret verden. Jeg føler ikke, at de, der læser mine bøger, kan se, hvem jeg er.«

	Manden i krise

	Som 21-årig skrev Erlend Loe sin debutroman Kvinden flytter ind, som faktisk – indrømmer han – handler om køn. Den beskriver en ung mand, som er umoden og ude af stand til at sætte grænser, og som bliver ’invaderet’ af en kvinde. Hun overtager hans liv, fordi han ikke selv magter at tage ansvar for det.

	»Jeg var ung, da jeg skrev den, og jeg havde behov for at bearbejde det, jeg havde lært i min opvækst om drenge og piger,« siger han og kommer på den måde alligevel til at tale om køn.

	»Vi havde fået at vide, at der ikke var forskel på kønnene. At vi var helt lige. Man skulle være blid og lyttende og ikke være aggressiv, lærte vi. Det er bestemt gode værdier, men det tog mig lang tid at forstå, at kvinder ikke altid synes, mænd skal lytte og lytte og forstå og forstå.«

– Hvordan er det i dag?

	»Efter tusinder af år med patriarkatet i næsten alle kulturer er det ikke underligt, at kvinder har brug for at rejse sig. At synes, mene og regere på lige fod med mænd – og muligvis også for at tage en slags hævn. Jeg synes, det er velfortjent. Men jeg tror nok, at vi mænd er nødt til at gøre en vis modstand og ikke sælge os for billigt,« siger han.

	Den hollandske socialpsykolog Geert Hofstede har undersøgt kulturer i 70 lande og fundet ud af, at Norge og Sverige er de mindst maskuline samfund. Det – siger Loe – er tegn på, at pendulet har slået maksimalt ud i Norden, og at mænd nogle gange føler sig usikre på deres rolle som mænd.

	»Jeg ved ikke, om det nødvendigvis er en negativ ting. Det er først og fremmest en interessant ting. Og derfor er det naturligt at skabe nogle enkle mandlige karakterer, som ikke ved, hvad de skal gøre. Og derfor er det også tiltrækkende at skrive om de gravide,« siger han.

	I Fvonk spiller de gravide en central rolle. De bliver en samlebetegnelse og et symbol på de renfærdige, og de går igen i hele romanen. De gravide gennemskuer Fvonk, som har været indblandet i noget fifleri med medlemstallene på hans tidligere arbejdsplads Vandre- og Motionsforbundet. De forhindrer ham i at købe vin, de chikanerer ham og danner et internationalt netværk, der gør det svært for én som Fvonk.

– Hvad er det for noget med de gravide?

	»Jeg var i IKEA for nogle dage siden. Der var hundredvis af gravide, det var helt fantastisk, jeg måtte le,« siger han og smiler, mens han tilsyneladende genkalder sig billedet af de mange store maver i det enorme svenske møbelhus.

	»Det er en parodi på noget, som tidligere var en nødvendighed, og som i dag er blevet ophøjet til den mest hellige af alle tilstande. Staten støtter den gravide på alle måder. Der er ro omkring hende, og hun løftes frem som en dronning. Det er fascinerende at se den magt, de gravide har, og den udvikling, der er sket. De er gudinder.«

	Selv om han i Fvonk behandler de gravide med en velvoksen portion ironi, er det den feminine tankegang, der gennemstyrer statsadministrationen og tænkningen, mener han.

	»Mens man i maskuline kulturer higer efter at være stærkest og bedst, er man i feminine som den norske mere optaget af at hjælpe den svage. Alle skal være med. I øjeblikket søger Finansministeriet en rådgiver, hvor arbejdet består i at overvåge og analysere den økonomiske udvikling i Norge og i udlandet. De, som opfordres til at søge, er folk med ’en højere uddannelse fra universitetet’ og ’nedsat fysisk, psykisk eller kognitiv funktionsevne’. En mere mandsdomineret kultur ville næppe vurdere mennesker med nedsat kognitiv funktion til at have samme evne til at overvåge og analysere landets økonomi.«

	Under alle omstændigheder bliver de forholdsvis få kvinder, Erlend Loe beskriver, ofte med hans egne ord en slags karikaturer. Ikke-troværdige figurer, der i en ekstrem grad er udstyret med klichéagtige træk, som har til formål at udløse noget i hovedpersonen. Som altså er en mand.

	»I Norge er det muligt for manden at være uansvarlig eskapist, uden at samfundet bryder sammen, for det er alligevel kvinderne, der administrerer og plejer.«

	Nationen i krise

Fvonk handler ikke bare om de to hovedpersoners personlige krise og om mandens krise, men også om en krise, der er meget større: Tragedien på Utøya og i Oslo. Det meste af romanen skrev Erlend Loe før angrebet, men den udkom i Norge i efteråret 2011, og forfatteren måtte omskrive dele af bogen.

	Han fortæller, at det var som at skrive den i et andet land, end den udkom i. Måske var det også det, der gjorde, at den fik en blandet modtagelse i hjemlandet, mens den i Danmark – hvor den først blev udgivet godt halvandet år efter angrebet – overvejende har fået gode anmeldelser.

	»I de første uger og måneder blev alting vendt på hovedet. Flere forfattere, der skulle udgive i efteråret 2011, var nødt til at redigere deres bøger, fordi plottet var for grusomt eller lignende. Hvis Fvonk var kommet i 2010, havde den vakt en anden reaktion. Da havde det været helt på sin plads at kommentere Jens Stoltenbergs ufejlbarlighed og dygtighed, men efter 22. juli fik alting modsatte fortegn.«

– Er det blevet sværere at være ironisk efter tragedien?

	»Ironi er ikke en størrelse, man kan slå til og fra. Man kan dæmpe eller øge styrken, men det forsvinder ikke. Hos mig er det et iboende træk. En måde at anskue verden på,« siger han og afbryder sin afdæmpede talestrøm. Han tier et øjeblik.

	»Det er forfærdelig tragisk med de frygtelig mange unge mennesker, der døde. Det kan godt lægge en dæmper på kulturel eller idémæssig udfoldelse en lille stund, men han kan jo ikke ændre vores måde at leve og vores måde at tænke.«

– Hvordan bearbejder man et nationalt traume som kunstner?

	»Det er noget, den enkelte forfatter eller filmskaber eller journalist må finde ud af. Jeg tror ikke, min styrke ligger i at kommentere den her slags ting. For mig bliver det næsten uvirkeligt: Så er mit instinkt at rykke lidt væk,« siger han.

	Alligevel endte det med, at han på en måde rykkede helt tæt på og skrev en fiktionaliseret version af statsministeren ind i sin roman.

	Den rigtige Jens Stoltenberg har Erlend Loe ikke hørt fra.

	Heller ikke de gravide. Men de lurer derude, siger han. Han kan mærke det.

Rejsen til Oslo var betalt af Gyldendal

