Bagsiden: Dårlig vin på dyre flasker
Det er ikke bare forbrugertilliden, der rystes, når papvin sælges som luksusvin. Det er meget værre endnu


 »En alvorlig svindelsag.« Sådan kalder Søren Kristensen fra Fødevarekontrollens Rejsehold den vinskandale, som italiensk politi, fødevarestyrelsen og bagmandspolitiet i fællesskab har været mere end to år om at optrevle — og som i sidste uge førte til politianmeldelse af fem danske vinhandlere. De beskyldes for at have hældt billig bordvin på 30.000 flasker Brunello di Montelcino og solgt dem videre til over 100 kroner flasken. Den forfalskede vin er både blevet afsat til restauranter, vinhandlere, SuperBest og Kvickly — og det er, som Søren Kristensen siger, en alvorlig sag, for »selv om ingen er blevet syge af vinen, så skal folk kunne stole på det, der står på varen.« Men det er ikke kun forbrugertilliden, der er under angreb i sagen.
Følg med i følgende hypotetiske scenarium: Det er weekend, en pige, man gerne vil imponere, kommer på besøg, så man har købt, hvad man formoder er en flaske god Brunello, hvis kvalitet er indiskutabel — hvilket har den fordel, at man reelt ikke behøver at være vinkender for risikofrit at kunne lovprise den for både sin fyldige bouquet, sin fløjsbløde tekstur og sin cremede viskositet — og så viser det sig, at man i realiteten ikke alene har serveret, men også hyldet, en flaske aftappet rævepis, der snildt går for 15 kroner literen i Aldi. Den slags er ikke bare ødelæggende for den føromtalte forbrugertillid, som vi i vores senkapitalistiske, sekulariserede samfund værner om som et helligt bud, men også fuldstændig nedbrydende for den sociale positionering, man med rimelighed kan have haft en forventning om, at vinkøbet skulle sikre.
Dyrt købt glæde
Blindtest viser ganske vist, at de fleste af os har svært ved at kende forskel på noget så basalt som rød- og hvidvin, så længe væsken i glassene har samme temperatur, men det har endnu ikke afholdt os fra at købe dyre vine, hvis eksklusive etiket vi stolt kan vise frem for dem, der gider kigge og kan imponeres.
Men denne dyrt købte glæde går fuldstændig tabt, hvis vi ikke længere kan stole på, at indholdet svarer til etiketten, som igen svarer til prisen, som er det eneste, vi reelt har forstand på — og derfor er vinskandalen som sagt en alvorlig sag. Desværre er den ikke en enkeltstående begivenhed.
For to år siden blev det afsløret, at 120.000 flasker Amarone var blevet fortyndet med billig bordvin og solgt for op til 150 kroner flasken i SuperBest. Hvad værre var, var, at vinen fik overstrømmende gode anmeldelser af vinkendere: »Elegant og lækker rødvin — en af den slags kraftige amaroner, der skal ’spises’ med kniv og gaffel,« skrev VinAvisen, der betegner sig selv som »det professionelle www-sted om den danske vinbranche«. Avisen tildelte vinen fem stjerner.
»Vi har åbenbart ment, at vinen smagte godt,« forklarede Anker Tiedemann Vinavisen efterfølgende til Jyllands-Posten.
Det kan altså — selv for vinkendere — være svært afsløre svindel med vin. Og det til trods for, at disciplinen daterer sig helt tilbage til Det Nye Testamente, hvor evangelisten Markus bruger adskillige linjer på at advare mod at komme gammel vin på nye flasker.
»Ingen kommer ung Vin på gamle Læderflasker; ellers sprænger Vinen Læderflaskerne, og Vinen ødelægges såvel som Læderflaskerne; men kom ung Vin på nye Læderflasker!,« lyder altså Bibelens råd. Det være hermed givet videre.

