Forlæggerforening fordømmer boykot
Det er ’helt uacceptabelt’, at landets største boghandlerkæde forsøger at true sig til favorable prisaftaler, mener forlægger-foreningen


 »Helt uacceptabelt«. Sådan lyder Forlæggerforeningens reaktion på  boghandlerkæden Indeks Retails brutale fremfærd over for forlaget Hr. Ferdinand.
Baggrunden er, at Hr. Ferdinand, som den 16. november udgiver Dan Browns kommende bog, Det forsvundne tegn, har afvist et ønske fra boghandlerkæden Indeks Retail om at sætte en fast pris på bogen. Kæden sidder på næsten halvdelen af alle boghandlere herhjemme.
En fast pris ville fratage supermarkederne og internetboghandlerne muligheden for at føre priskrig på bogen og ville dermed udgøre en kærkommen økonomisk indsprøjtning til de trængte boghandlere. Men Hr. Ferdinand har altså afvist ønsket  – med det resultat, at dets øvrige udgivelser er blevet boykottet af kæden. Sagen får nu Forlæggerforeningens formand, Karsten Blauert, til at reagere.
»Vi tager stærk afstand fra det, der er foregået. Det duer ikke, at et forlag ikke kan få afsat sine bøger på grund af en boykot. Det er helt uacceptabelt,« siger han.
Selv om Hr. Ferdinand ikke formelt er medlem af Forlæggerforeningen, er sagen så principiel, at foreningen ikke ønsker at sidde den overhørig.
»Det kan ikke nytte noget, at vi har en situation, hvor en stor kæde forsøger at tryne et lille forlag. Det er helt afgørende, at alle har lige adgang til markedet på samme vilkår,« fastslår Karsten Blauert. Ifølge Hr. Ferdinands direktør, Susanne Torpe, er forlaget blevet meddelt, at dets bøger ikke vil optræde i Indeks Retails efterårs- og julekataloger, ligesom forlaget blev udelukket fra at deltage i  Indeks Retails julemesse. Desuden er samtlige kædebutikker fra centralt hold blevet opfordret til ikke at købe forlagets bøger, fortæller hun.
Ifølge direktør for Indeks Retail, Lars Østergaard, er der imidlertid ikke hold i anklagerne om en boykot.
»Vi kender konkurrencestyrelsens regler, og det kunne ikke falde os ind,« siger han til Berlingske Tidende.
At 150 af kædens 180 forretninger foreløbig har undladt at afgive bestilling på Dan Browns kommende bog, er ifølge Østergaard ikke i sig selv udtryk for en fælles orkestreret aktion.
Over for Information fastholder Hr. Ferdinands direktør, Susanne Torpe, imidlertid sin anklage.
»Flere Indeks Retail-ejede boghandlere har bestilt bøger hos os og siden trukket ordrerne tilbage med den begrundelse, at de følger de anvisninger, de har fået på kædeplan,« siger Susanne Torpe og tilføjer:
»Hvis Indeks Retail ikke vil kalde det en boykot, så må de kalde det, hvad de vil. Vi kan bare konstatere, at Indeks Retail i foråret stillede os over for et krav om, at Browns bog skulle have fast pris – ellers ville de ikke have vores øvrige titler.«
– Hvad kommer det her til at betyde for forlaget økonomisk?
»Vi vurderer, at det ikke kommer til at betyde noget særligt for salget af Dan Brown. Men i forhold til vores andre bøger er det selvfølgelig en udfordring, hvis der er 180 boghandlere, vi er afskåret fra. Men sådan er det, og det accepterer vi. Så må vi i stedet lægge vores energi og markedsføringspenge hos andre. Vi ser det ikke som nogen katastrofe. Vi skal nok klare os uden Indeks Retail,« siger hun.
Ifølge Karsten Blauert markerer sagen et foreløbigt lavpunkt i den verserende krig mellem forlæggere og boghandlere, som de seneste måneder er accelereret voldsomt.
»Vi bliver nødt til at snakke sammen, så vi kan få løst problemerne og komme videre. Det er den eneste vej frem,« siger han og tilføjer:
»Men samtidig bliver vi nødt til at løfte en pegefinger, når sådan noget som det her sker. For det er ikke acceptabelt.«

