Royal Ballet of London til Vemb



 Et af verdens førende ballet-ensembler, The Royal Ballet of London, skal optræde på den 700 år gamle herregård, Nørre Vosborg, som ligger ved byen Vemb 20 km vest for Holstebro. Det sker den 23. juli.
Når arrangementet er henlagt til netop det sted, hænger det sammen med, at en af ballettens store stjerner, den danske solodanser Johan Kobborg, har en personlig tilknytning til egnen omkring Nørre Vosborg, idet hans far og faderens slægt stammer fra Borbjerg Mølle, ved Holstebro.
Bag arrangementet står Nørre Vosborg i samarbejde med operasangeren Jens Christian Wandt, der sammen med Holmens Herrekvartet, Holmgang, vil supplere forestillingen med arier og scener fra operaens verden.
 The Royal Ballet of London blev grundlagt i 1931 af Ninette de Valois og har til daglig hjemme i Covent Garden i London. 
ritzau

