Politiske Oscar



 Patricia Arquette talte om ligestilling og ligeløn for mænd og kvinder, da hun søndag gik på scenen i The Dolby Theatre i Hollywood for at modtage en Oscar for sin birolle i Boyhood: »Til alle kvinder, der har født, til alle skatteydere og borgere i dette land, vi har kæmpet for alle andres rettigheder. Det er på tide at få ligeløn. Og ligestilling for kvinder i USA,« sagde hun, hvilket fik Jennifer Lopez og Meryl Streep til at knytte næverne.
Musikerne Common og John Legend talte om racisme og sortes vilkår i USA, da de sammen modtog en Oscar for deres sang, »Glory«, til filmen Selma, der handler om Martin Luther King og menneskerettighedsmarcher i 1960’erne.
»Der er flere sorte mænd bag tremmer i dag, end der var slaver i 1850,« sagde John Legend.
»Når folk marcherer til vores sang, vil vi fortælle jer, at vi ser jer, vi elsker jer og fortsæt med at marchere.«
Endelig talte manuskriptforfatteren Graham Moore, der vandt en Oscar for manuskriptet til The Imitation Game, om dengang, han som 16-årig forsøgte at begå selvmord, fordi han ikke følte, at han passede ind: »Forbliv mærkelig, forbliv anderledes,« sagde han indtrængende med henvisning til både sig selv og hovedpersonen i The Imitation Game, computerpioneren og kodebryderen Alan Turing, der tog sit eget liv efter at være blevet forfulgt for sin homoseksualitet. Det var tre meget stærke, brillante taler, der satte gang i de sociale medier, og som tilmed var noget af det bedste ved hele årets Oscarshow. Det er ikke første gang, at denne scene og unikke mulighed for at nå medier og millioner af mennesker verden over er blevet brugt politisk – Marlon Brando, Sean Penn, Susan Sarandon og Tim Robbins og ikke mindst Michael Moore har også gjort det – og det er præcis, som det skal være.
Der er dem, som ikke mener, at man skal blande film og politik sammen, men vi lever i en verden, hvor alting er politisk, også det at undlade at give sin mening tilkende. Desuden er man i Hollywood alt for ofte bange for at sige tingene, som de er. Og derfor er det befriende og bevægende at opleve kendte filmfolk gribe chancen og sige noget, som kan sætte fokus på et problem og gang i en vigtig diskussion.

