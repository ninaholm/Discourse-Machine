Musikeren Esbjörn Svensson død



 Den svenske jazzmusiker Esbjörn Svensson er død, 44 år. Han omkom i weekenden ved en tragisk drukneulykke i skærgården ud for Stockholm. Formanden for Svenska jazzriksförbundet, Bengt Säve-Söderbergh, kalder pianistens død et enormt tab ikke blot for de nærmeste, men for hele jazzverdenen. "Han var et stort navn uden for Sveriges grænser. Hans storhed bestod i, at han brød traditionelle genregrænser og begejstrede et helt nyt publikum for jazzmusik," siger Säve-Söderbergh. Svensson havde da også stor kommerciel succes og nåede at udgive 11 album. ritzau

