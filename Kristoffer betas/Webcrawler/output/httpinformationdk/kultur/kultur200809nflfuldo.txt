NFL er fuld af overraskelser
Siden Premier League blev oprettet i 1992, har kun fire engelske klubber vundet mesterskabet - i samme periode har 11 NFL-hold vundet Super Bowl. Forskellen ligger i et lønloft - og en generel vilje til at prioritere lighed mellem klubberne i USA
Asante Samuel (i forgrunden) er her ved at lave en af sine utallige interceptions i sidste sæson. Fra denne sæson spiller han for Philadelphia Eagles, fordi New England Patriots pga. lønloftet ikke har råd til at give ham en tilstrækkelig lukrativ kontrakt.


 Kommentatorer på både danske og amerikanske tv-stationer har det på denne tid af året med at gætte på, hvilke af de 32 hold i den amerikanske fodboldliga, NFL, der klarer den til slutspillet - og helt til Super Bowl. Men det er sjældent, det går specielt godt med gætterierne, og allerede efter første runde af den nye NFL-sæson, som startede i weekenden, stod det klart, at NFL igen i år er fuld af overraskelser. Et af de seneste års store taberhold, Atlanta Falcons - hvor danske Morten Andersen spillede indtil sidste sæson - vandt på udebane over Detroit Lions. Buffalo Bills vandt over Seattle Seahawks, og Tennessee Titans slog Jacksonville Jaguars. Bears slog Colts, og som det måske mest overraskende resultat af alle vandt Carolina Panthers over mange eksperters Super Bowl-favorit, San Diego Chargers.
Selv om de ovenstående navne måske ikke vækker genkendelse hos alle læsere, så bør det stå klart, at der er tale om overraskelser. Eller rettere: Det er i virkeligheden ikke særligt overraskende, at der er overraskelser, for sådan er NFL.
En væsentlig årsag til de mange overraskelser er, at alle hold i princippet er ligestillet - noget, som man prioriterer benhårdt i NFL og i øvrigt også i de amerikanske basketball- og ishockeyligaer. Der er blandt andet et lønloft for klubberne. De samlede årlige lønudgifter må i 2008 ikke overstige 116 millioner dollar. Et eksempel på, hvordan lønloftet udjævner ligaen, ses hos New England Patriots, som før sæsonen måtte skille sig af med en af ligaens allerbedste forsvarsspillere, Asante Samuel. Ikke fordi man ikke ville beholde ham, men fordi hans kontrakt udløb, og man ikke kunne give ham en ny kontrakt, der levede op til hans økonomiske forventninger. Patriots har i forvejen løntunge stjerner som Tom Brady og Richard Seymour på lønningslisten, og det gør det svært at have plads til andre dyre drenge. I Philadelphia var man villig til at betale prisen, så nu spiller han dér og kan komme til at gøre en stor forskel i den nuværende sæson.
Førstevælger
En anden årsag til ligheden i NFL er det såkaldte draft-system. Det går ud på, at det hold, der klarer sig dårligst i en sæson, er førstevælger - for nu at bruge et ord fra skolegården - når der skal erhverves nye talenter fra college-rækkerne.
Når det tyder på, at de undertippede Atlanta Falcons får en bedre sæson end sidste år, er det således blandt andet på grund af draft'en. Falcons sluttede tredjedårligst sidste år og valgte årets bedste nye quarter back fra collegerækkerne, Matt Ryan, da de som den tredje klub skulle vælge en spiller. Mange andre klubber ville gerne have haft fingrene i Ryan, men han endte altså i Falcons, fordi de klarede sig så ringe sidste år. De får nu muligheden for at bygge et nyt hold op omkring ham - og kan inden for få år blive markant stærkere.
Enkelte hold har over en årrække været dominerende i NFL. Eksempelvis har New England Patriots været stærke de seneste år. Men det er ikke utænkeligt, at der om få år er byttet om på høj og lav, så det er Patriots' tur til at vælge først i draft'en og til at bygge et nyt hold op fra bunden, mens Falcons skal spille med om Super Bowl-titlen, hvilket de i øvrigt gjorde så sent som i 1999.
Lønloft i Europa
Selvom det er en utopi, er det alligevel et interessant tankeeksperiment at overføre de amerikanske tilstande - som faktisk må siges at være temmelig solidariske og lighedsorienterede - til europæisk fodbold. 
Siden Premier League blev oprettet i England i 1992, har Manchester United vundet 10 ud af 16 mulige engelske mesterskaber, og i alt har kun fire engelske klubber vundet mesterskabet de seneste 16 år. Herhjemme er statistikken ikke meget kønnere. I Superligaen har blot fem klubber vundet mesterskabet siden 1992. I samme periode har 11 forskellige hold vundet Super Bowl. 
Et draft-system er umuligt at indføre i europæisk fodbold, for man skaffer ikke nye talenter på samme måde som i USA. Men en form for lønloft kunne UEFA derimod sagtens indføre, hvis de turde. Men det gør de ikke. 
End ikke den lighedsskabende regel om, at der maksimalt må være tre udenlandske spillere på et hold, formåede UEFA at holde fast i, fordi presset fra de rigeste klubber var for stort. Den blev afskaffet i 1995 - sjovt nok året efter at lønloftet i NFL blev en realitet. 
Man går med andre ord i hver sin retning i europæisk og amerikansk fodbold. Der var i 2002 snak om et lønloft blandt de rige fodboldklubbers sammenslutning G14, men det blev aldrig til noget. Så lønningerne fortsætter med at stige og de kapitalstærke klubber med at vinde. Endnu en millionær har for nylig købt en engelsk klub, nemlig Manchester City, og klubben har allerede købt Robinho og afgivet bud på Van Nielstelrooy og Fernando Torres. City vil på den måde formentlig kunne købe sig til et mesterskab inden for overskuelig fremtid.
Den europæiske model er god for de klassiske storklubber samt de mindre klubber, der tilfældigvis bliver opkøbt af en millionær. Den amerikanske model er god for sporten og spændingen.


