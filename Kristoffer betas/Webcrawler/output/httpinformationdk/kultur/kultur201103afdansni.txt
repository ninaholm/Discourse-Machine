Til afdansningsbal i Monaco
Den sidste Amber-turnering er i gang  i Monte Carlo


 For sidste gang har den hollandske rigmand og skakmæcen Joop van Oosterom og hans stab indbudt til skakshow ved den franske riviera. Amber-turneringen, der er opkaldt efter van Oosteroms datter, spilles i år for tyvende og sidste gang, og afdansningsballet foregår i behagelig luksus i Monte Carlo -
men det femstjernede hotel på Promenade des Anglais i Nice, der sidste og forrige år lagde hus til, var nu heller ikke at kimse af.
Verdens førende stormestre deltager i løjerne: Tolv mand spiller alle mod alle både i lyn- og hurtigskak, og stillingen efter de første to gange to runder siger alt om, hvem vi har med at gøre:
1.-3. Aronian, Armenien, Carlsen, Norge, og Grischuk, Rusland, alle 3,5 points 4.-5. Anand, Indien, og Gelfand, Israel, begge 2,5 p. 6. Gashimov, Aserbajdsjan, 2 p. 7. Topalov, Bulgarien, 1,5 p. 8.-12. Kramnik, Rusland, Nakamura, USA, Karjakin, Rusland, Ivanchuk, Ukraine, samt Giri, Holland, alle 1 point.
Man kan følge turneringen live på via dsu.dk eller livechess.chessdom.com/site, og af og til er der lejlighed til at gnide øjnene en ekstra gang - som det var tilfældet i lynpartiet mellem Nakamura og Magnus Carlsen.
Se diagrammet.
Vi kommer ind efter sorts (Carlsens) 43. træk, og Nakamura - der vist tror, at den sorte løber står på f6 og ikke e5 - spiller:
44.Tc7?? - lige i slag, men Carlsen ser heller ikke så skarpt i dette blindparti og svarer:
44. - Kd8??
Returning the kompliment, som englænderne siger. Og komedien fortsatte nogle træk:
45.Tf7 Ke8 46.Tc7?? Kd8?? 47.Tf7 Ke8 48.Lg6?? - i slag igen, igen - Kd8 - han vil ikke ta' den - 49.Le4 Ke8 50.Txb7 Txb7 51.Lxb7 ...
Og efter yderligere nogle træk endte partiet remis. Blindskak er og bliver et skakshow, nogle gange betydeligt mere show end skak. I hurtigpartiet var der imidlertid tale om spil til et mål: Carlsen smadrede med et officersoffer amerikanerens rokade og vandt ubesværet.
Reykjavik Open gælder i år også det nordiske mesterskab. Sune Berg Hansen er det oplagt bedste bud på en dansk NM-titel og er efter seks runder noteret for 4,5 points, det samme som nordmanden Jon Ludvig Hammer, svenskeren Tiger Hillarp Persson og Henrik Danielsen, der spiller under islandsk flag. Alene i front med 5,5 point finder vi den ukrainske stormester Jurij Kubuzov.


