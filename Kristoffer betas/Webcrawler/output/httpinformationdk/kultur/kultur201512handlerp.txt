’Det handler om én person, der er kørt i grøften’
»Det at acceptere en standard kræver, at man har kendskab til den. Hvis jeg på nogen måde havde haft de her mistanker, så havde jeg jo forfulgt dem med alt, hvad vi havde.«
Peter Brüchmann
 Tidligere sportsredaktør på BT


 I den forløbne uge kom det frem, at sportsjournalist Michael Qureshi har brugt kilder, hvis virkelige eksistens ikke kan dokumenteres. Men er Michael Qureshis ugerning et enestående tilfælde, eller er det en del af en journalistisk praksis og kultur, hvor omgangen med anonyme kilder og pseudonymer ikke er kritisk nok? Peter Brüchmann var i en årrække redaktør for Michael Qureshi på BT og giver her svar på tiltale.
– Det åbenlyse spørgsmål er jo, om du som sportsredaktør ikke har et ansvar for at kontrollere dine ansatte journalisters brug af kilder?
»Selvfølgelig. Alle, der har været redaktører i den her periode har et ansvar og bør kigge indad og spørge, hvad der kunne have været gjort anderledes, og hvor vi kunne have fanget det her. Men det kræver, at man går ind og stiller en række spørgsmål, der altså forudsætter en mistanke. Og i det her tilfælde var der altså ikke noget, der fik alarmklokkerne til at ringe. Det havde også været oplagt at fatte mistanke, hvis han havde været en enspænder, der var protektionistisk omkring sine ting, men det var han altså ikke.«
Læs også: Qureshi-sagen er den værste journalistskandale i mands minde
– Er sagen her et eksempel på, at brugen af anonyme kilder og pseudonymer, der er svære at verificere, bliver brugt for flittigt i sportsjournalistikken?
»Nej, den køber jeg ikke. Så siger man jo, at der er en generel syg kultur i sportspressen med baggrund i én sag. Det synes jeg ikke, man kan tale om. Det her handler om én person, der har haft en metodik over lang tid, og som er kørt i grøften – for længe siden, åbenbart. Der er ingen tvivl om, at når du arbejder journalister imellem og hen over landegrænser, så stiller det højere krav til, at man ved, hvilke kilder man har med at gøre. Kildekritik er jo i enhver henseende noget af det vigtigste, vi har med at gøre.«
– Kan man tale om en anden kilde- og kvalitetssikring i sportsjournalistikken end i andre områder af journalistikken?
»Nej, det mener jeg ikke, og det har jeg altid forfægtet, at der ikke bør være. Tværtimod, jeg har altid syntes, at sportsjournalistikken skulle ud af sit begejstringshjørne i en given avis eller på et site.«
– Så du synes ikke, du har været med til at acceptere en standard, der har været tvivlsom?
»Det at acceptere en standard kræver jo, at man har kendskab til den. Hvis jeg på nogen måde havde haft de her mistanker, så havde jeg jo forfulgt dem med alt, hvad vi havde.«
Læs også: Q-faktoren

