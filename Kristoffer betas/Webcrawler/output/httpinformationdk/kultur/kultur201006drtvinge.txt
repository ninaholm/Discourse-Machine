DR tvinges til omgående besparelser
Et internt notat afslørede i går, at DR allerede efter sommerferien skal spare 80 millioner som følge af medieforliget. Ministeren har ellers fastholdt, at aftalen ikke gav færre penge til DR. Professor vurderer dog, at nedskæringerne er uundgåelige


 En række DR-medarbejdere sidder allerede nu løst i kontorstolene på grund af det nye medieforlig.
Det viser et internt notat fra Danmarks Radios ledelse til medarbejderne, som mediet Mediawatch offentliggjorde i går. Allerede til september vil der blive iværksat besparelser for 80 millioner kroner - og frem til 2014 skal der i alt spares 180 millioner. Af det interne notat fremgår det, at besparelserne vil resultere i et »uvist antal fyringer«.
Ved flere lejligheder har kulturminister Per Stig Møller (K) ellers fastslået, at forliget ikke betyder færre penge til DR - ud over de 50 millioner, der fjernes, fordi radiokanalen P2 skal nedlægges.
Ifølge professor ved Institut for Informations- og Medievidenskab ved Aarhus Universitet Frands Mortensen er DR's beregninger dog »absolut korrekte«.
»Implicit i aftalen ligger der en lang række besparelseskrav, som man ikke umiddelbart kan se med det blotte øje,« siger han.
De besparelser kommer ifølge Frands Mortensen blandt andet af, at regeringen har valgt ikke at tage højde for alle ekstrabevillinger, der er givet til DR, og forliget tager derfor kun udgangspunkt i grundlicensbeløbet. Det kan eksemplificeres ved, at DR tidligere har fået penge til at udvide DR SymfoniOrkestret, hvor man ansatte en række mennesker. De er stadig ansat, men DR får nu ikke penge til at dække deres løn. Det kræver, at man skærer et andet sted i koncernen.
Nye krav
Samtidig indeholder forliget en række nye krav til DR: Dækningen af EU-stof, internationalt stof og det regionale stof skal styrkes. Og selv om P2 nedlægges, skal den musikdækning blot fordeles på de tre andre radiokanaler.
»Den ekstra dækning er ikke gratis, men DR har ikke fået ekstra penge til det,« forklarer Frands Mortensen.
Tværtimod har man valgt, at licensbetalingen ikke skal følge den normale inflation - det politikere og økonomer kalder en såkaldt pris- og lønregulering. I stedet følger licensen forbrugerprisindekset, og det betyder kort og godt, at DR skal spare 0,7 procent af budgettet.
»Man kan ikke diskutere fyringskonsekvenserne - de er jo oplagte. De bliver nødt til at lave reduktioner og omflytte stillinger, når de ikke har fået penge til at løse de opgaver, de har fået pålagt. Men det er umuligt at sige, hvor mange det drejer sig om,« siger Frands Mortensen.


