Nakamura sejrede foran verdenseliten
Nakamura sejrede foran verdenseliten


 Den 23-årige amerikanske stormester Hikaru Nakamura er en frygtet spiller, ikke mindst som ’lynhaj’ på internettet, hvor han er blevet noget af en myte. Men på det seneste har han også gjort sig stærkt gældende i seriøs skak, og nu har han taget endnu et stort spring op i den absolutte verdenselite.
I den lille hollandske kystbo Wijk aan Zee vandt han en overbevisende sejr i den prestigefyldte Tata Steel-turnering.
Det lignede en overgang en sejr til den regerende verdensmester, Viswanathan Anand, men inderen spillede lige en remis for meget til at snuppe førstepladsen, og Nakamura var set over alle 13 runder en tand skarpere end Anand. Slutstillingen vækker til eftertanke.
Russerne, der gennem så mange årtier har siddet tungt på de store internationale turneringer, må nøjes med en delt femteplads som det bedste:
1. Nakamura, USA, 9 p. 2. Anand, Indien, 8,5 p. 3.-4. Carlsen, Norge, og Aronian, Armenien, 8 p. 5.-6. Kramnik, Rusland, og Vachier-Lagrave, Frankrig, 7,5 p. 7.-8. Giri, Holland, og Ponomariov, Ukraine, 6,5 p. 9.-10. Nepomniachtchi, Rusland, og Wang Hoa, Kina, 6 p. 11.-13. Grischuk, Rusland, L’ami, Holland, og Smeets, Holland, 4,5 p. 14. Shirov, Spanien, 4 p.
Den 20-årige nordmand Magnus Carlsen fik en sløj start med tre remiser og et nederlag (som hvid i 22 træk) til den hollandske opkomling Anish Giri. Så tog han sig imidlertid sammen og udspillede (som hvid) Nakamura i dennes eneste tabsparti:
1.e4 c5 2.Sf3 d6 3.d4 cxd4 4.Sxd4 Sf6 5.Sc3 a6 6.Le2 e5 7.Sb3 Le7 8.Le3 0–0 9.g4 Le6 10.g5 Sfd7 11.h4 Sb6 12.Dd2 S8d7 13.f4 exf4 14.Lxf4 Se5 15.0–0–0 Tc8 16.Kb1 Dc7 17.h5 Tfe8 18.Ka1 Lf8 19.Sd4 Dc5 20.g6 Sec4 21.Lxc4 Sxc4 22.Dd3 fxg6 23.hxg6 h6 24.Dg3 Db6 25.Lc1 Da5 26.Tdf1 Se5 27.Sd5 Lxd5 28.exd5 Dxd5 ...
Og hvid har et offer, der saver igennem: 29.Lxh6! gxh6 30.g7 Le7 31.Txh6 Sf7 32.Dg6 Sxh6 33.Dxh6 Lf6 34.Dh8+ Kf7 35.g8D+ Txg8 36.Dxf6+ Ke8 37.Te1+ ...
Og Nakamura opgav inden matten.
På den såkaldte live-liste over verdens topspillere har Anand nu sneget sig foran Carlsen, idet top ti nu ser således ud: 1. Anand 2817 2. Carlsen 2815 3. Aronian 2808 4. Kramnik 2785 5. Karjakin 2776 6. Topalov 2775 7. Nakamura 2774 8. Mamedyarov 2772 9. Ivanchuk 2770 10. Grischuk, 2747.

