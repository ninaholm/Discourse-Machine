’Verden burde klappe af de særligt sensitive’
Landet over profiteres der på foredrag, terapi og bøger med fokus på et diffust karaktertræk hos en anslået femtedel af befolkningen. Gruppen af såkaldt særligt sensitive mennesker hungrer efter oplysninger om deres karaktertræk, men bliver ofte spist af med positiv psykologi og tomme kalorier fra livsstilsvirksomheder og selvhjælpsbøger


 Tiden er kommet til, at de særligt sensitive bliver anerkendt og set på med respekt,« siger dagens foredragsholder, der kommer fra behandlervirksomheden Sensitiv Eksistens. Lene Misfeldt er cand.psyk. og selverklæret særligt sensitiv.
Flere hundrede mennesker er samlet i auditoriet til Folkeuniversitetets udsolgte heldagsseminar om særligt sensitive.
Mens Ea sidder lidt anstrengt og spiser sin madpakke i pausen, forsøger jeg at få hende til at forklare, hvordan hendes særlige sensitivitet kommer til udtryk.
»Når jeg går en tur med mine veninder, ser jeg 100 fantastiske detaljer, som de aldrig lægger mærke til. Man er simpelthen en mere registrerende person som særligt sensitiv. Jeg kan for eksempel svare ja til næsten alle de ting, som foredragsholderen snakker om.«
Ea henviser til en personlighedstest, som tusindvis af danskere i forskellige reviderede udgaver har taget for at lade sig bekræfte i, at de er særligt sensitive personer eller HSP (højsensitiv person), som det med en diagnostisk ordlyd stadig kaldes.
Selve begrebsdannelsen af HSP tager afsæt i den amerikanske forskerpioner og psykiater Elaine Arons arbejde og især i bogen Særligt sensitive mennesker fra 1996, som blev oversat til dansk på Borgens Forlag i 2008.
I Arons oprindelige bog finder man en selvtest på 23 spørgsmål, hvor man blandt andet bliver spurgt: »Bliver du dybt bevæget af kunst og musik?«, »Har du et rigt, sammensat indre liv?« og »Bliver du let overvældet af stærke lugte, kradsende tøj, stærkt lys eller sirener lige i nærheden?«
Gennem flere års forskning er Elaine Aron kommet frem til, at 15 til 20 procent af befolkningen er født med et biologisk nedarvet nervesystem, der gør, at man er disponeret for at bearbejde stimuli dybere end gennemsnittet.
Denne gruppe af mennesker har ifølge Elaine Aron en fælles genetisk variation, der giver nervesystemet en bestemt karakter, som hun i videnskabelige termer kalder Sensory Processing Sensitivity (SPS). Karaktertrækket gør altså, at den enkelte er disponeret for at være mere modtagelig over for stimuli fra omverden.
Bekymring og ideer
HSP-foreningen i Danmark holder jævnligt foredrag om særligt sensitive mennesker, som de har erfaret er mere idérige, kvalitetsbevidste og intuitive end andre mennesker.
Til Information siger HSP-foreningens formand, Athina Delskov, at hun med udgangspunkt i ti års arbejde i Danmark har erfaret, hvad det vil sige for mange mennesker at være særligt sensitiv:
»Det her let bevægelige og fintmærkende nervesystem kan betyde, at man bekymrer sig meget, men det kan også give mange ideer.«
For nylig har livsstilsjournalist og cand.mag. i sprogpsykologi Ulla Hinge Thomsen med afsæt i den nye forskning skrevet selvhjælpsbogen Særligt sensitiv – guide til det gode liv med den anslåede femtedel af befolkningen som målgruppe.
Bogen har ligget i toppen af alle danske boghandleres bestsellerlister i flere uger siden udgivelsen på Rosinante & Co. i starten af 2015.
Thomsens vinkel er modsat mange tidligere udgivelser om emnet – og i tråd med Lene Misfeldts budskab på Folkeuniversitet – mere fokuseret på de positive aspekter ved at være særligt sensitiv.
Der bliver ikke lagt fingre imellem, når Thomsen i bogen lovpriser den særligt sensitive læser:
»Din naturlige og medfødte evne til at skelne subtile nuancer, gå i dybden og have fine fornemmelser på den fede måde er helt speciel, og verden burde klappe, hver gang du viser dig.«
Ph.d. i neurobiologi og videnskabsjournalist Lone Frank mener, det er tvivlsomt, at stimuli hos nogle mennesker »bearbejdes dybere og mere nuanceret end hos andre«, selv om HSP-foreningen, Misfeldt og mange andre aktører i branchen påstår netop det.
»Jeg kan ikke finde store undersøgelser, der viser, at nervesystemet hos de her særligt sensitive skulle være væsentligt forskelligt. Der er selvfølgelig variationer i vores nervesystem. Men at disse mennesker så skulle være mere eftertænksomme, eller at de er en slags poeter, det har jeg altså ikke set evidens for,« siger Lone Frank.
Analogien til ADHD
Selv om ordlyden og retorikken omkring højsensitive personer stadig bærer præg af at være diagnostisk og handle om sygdom, er tendensen til at fokusere på de positive egenskaber ved at være særligt sensitiv måske et forsøg på at undgå patologiseringen af et karaktertræk, som har fået mange til at sammenligne interessen for HSP med ADHD-diagnosens tidlige udvikling.
Den pensionerede psykolog Dodo, som Information også møder i auditoriet, er ikke et øjeblik i tvivl:
»Det er så godt, at karaktertrækket bliver trukket ud, og at det bliver accepteret som noget andet end en diagnose.«
At karaktertrækket sjældent anerkendes i diagnostiske sammenhænge får tilbuddene uden for det etablerede lægesystem til at vokse eksplosivt med foredrag, særligt målrettede terapiforløb og selvhjælpsbøger til de mange borgere, som føler sig særligt sensitive.
Landet over afholdes der i små forsamlingshuse, store foredragssale, biblioteker og kursuscentre ugentligt foredrag om voksne, børn og hele familier, som er bærere af det omstridte karaktertræk.
Gennem domænenavne som elskdigselv.dk og levlykkeligt.dk finder man vej til et væld af terapiforløb for særligt sensitive, hvor man betaler op til flere hundrede kroner for deltagelse.
I reklamen for et seminar i maj, hvor pioneren Elaine Aron og den danske pioner Lise August holder et seminar til 640 kroner pr. billet, hedder det blandt andet:
»Seminaret viser, hvordan alle – både meget og mindre sensitive – kan lære at forstå de sensitive fordele.«
I hver region af Danmark finder man populære virksomhedsnavne som Sensitiv Frihed og Sensitiv Eksistens, og den måske største af slagsen, Sensitiv Balance, har base i København. Alle aktører kæmper for at få deres del af kagen – af mennesker, der gennem deres nyfundne identitet som særligt sensitive søger mange af virksomhedernes tilbud.
’Lær at leve med det’
Interessen i at profitere på gruppen af mennesker med ondt i livet vil utvivlsomt fortsætte, men spørgsmålet er, om betegnelsen særligt sensitiv og den positive ladning af karaktertrækket har en fremtid.
Mikael Thastum, professor i psykologi på Aarhus Universitet, har i mange år forsket i angstlidelser og genkender nogle af problemstillingerne i forhold til særligt sensitive. Han frygter, at det på sigt kan udvikle sig til endnu en modediagnose.
»De fleste mennesker skal jo lære at kunne begå sig i det liv og det samfund, som de er til stede i. Det er man så nødt til at kunne gøre med de ressourcer og begrænsninger, som man har. Vi er jo alle sammen forskellige. Nogle gange er vi så forskellige, at det hæmmer os vældig meget i vores dagligdag. Og så er der grund til at hjælpe de mennesker, som er sarte, men de fleste af os er jo inden for et eller andet normalspektrum. Så må vi jo bare lære at leve med det. Der er ingen grund til at diagnosticere de karaktertræk eller give dem særlige udtryk som særligt sensitiv.«
Lone Frank ser heller ikke den store fidus i de særligt sensitives gruppeidentitet og de positive attributter, som man forsøger at tillægge karaktertrækket.
»Det med at tillægge de særligt sensitive nogle positive egenskaber, det er jo bare en salgsstrategi. Jeg synes, at det er en latterlig tendens. At folk overhovedet gider at skabe sig en gruppeidentitet på sådan en baggrund er til grin. Men det ser man jo til alle tider. Nogle smarte forretningsfolk ser en niche, og så hopper folk på den, fordi trangen til en identitet og trangen til at føle sig bedre er stærk.«
Var tæt på at gå
Gruppen af særligt sensitive er efterhånden en stor patientgruppe for en række omstillingsparate behandlervirksomheder, der ser deres snit til at lokke nogle mennesker i terapi, som mange før i tiden blot ville betegne som folk med ondt i livet.
En af de sidste deltagere, Information møder på Folkeuniversitetet, er pensionisten Vagn, der skiller sig ud i et ellers kvindedomineret publikum.
Han griner lidt i forlegenhed over det faktum, at han kunne genkende sig selv som »lidt ekstra sensitiv«, som han siger.
»Men jeg har været tæt på at gå. Det virker som basis for en ny terapiretning. Jeg er ret skuffet over det her tilbud.«
Vagn er glad for Folkeuniversitetets andre tilbud, men han fornemmer en usikkerhed om evidensen i forskningen bag foredraget om særligt sensitive, og han havde i det hele taget forventet en mere videnskabelig udredning af fænomenet.
I stedet får han en god portion positiv psykologi, praktiske råd til livet som særligt sensitiv og et tilbud om nyhedsbreve forklædt som en slags reklamefremstød for Misfeldts virksomhed Sensitiv Eksistens.

