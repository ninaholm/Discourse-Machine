Noget for noget
Som filmfan er crowdfunding-sitet Kickstarter.com et fantastisk sted både at sikre sig signerede plakater og fotos og samtidig hjælpe sine idoler i gang med nye projekter


 Et foto fra optagelserne af Full Metal Jacket, signeret af hovedrolleindehaveren, Matthew Modine, en film på Blu-ray og et Paul Schrader-signeret Taxi Driver-manuskript, en plakat fra The ’Burbs, signeret af filmens instruktør, Joe Dante.
Det er blot nogle af de unikke trofæer, jeg har købt mig til gennem de seneste måneder, samtidig med at jeg har støttet filmrelaterede projekter af blandt andre Schrader og Dante.
Det har ikke været billigt, men for en dedikeret fan som mig, der elsker at samle memorabilia og autografer, har det været det hele værd. Jeg både får både udvidet samlingen og hjælper mine idoler med at lave nyt.
Og det er alt sammen kommet i stand via crowdfunding-sitet Kickstarter.com, der har hjemme i USA og i løbet af det seneste par år har samlet millioner af dollar ind fra interesserede fans som mig til musikere, forfattere, tegneserieskabere, designere, kunstnere og filmmagere, der alle har haft et projekt, de gerne ville have finansieret på en ny måde.
Skøre trailere
Modine-billedet fik jeg, fordi jeg støttede udviklingen af en iPhone-app baseret på skuespillerens dagbog fra optagelserne af Full Metal Jacket.
Taxi Driver-manuskriptet får jeg engang i 2013, fordi jeg har støttet The Canyons, en ny film, der har manuskript af forfatteren Bret Easton Ellis og skal instrueres af Schrader. Og Schrader og co. nøjedes ikke med at tage imod mine penge, de bad også om min – og alle de andre støttegiveres – hjælp med rollebesætningen af The Canyons. Vi fik tilsendt links til videoer af forskellige skuespillere og skulle vurdere, hvilke der var de bedste til bestemte roller, og så melde tilbage til filmens producent.
Dante-autografen får jeg snart, fordi jeg støtter TrailersFromHell.com, en hjemmeside, hvor Dante – instruktøren bag Gremlins, Innerspace, Explorers, Matinee – og flere af hans kendte kolleger viser og kommenterer sjove, skøre, mærkelige trailere til endnu sjovere, mere skøre og mærkeligere film, som regel i de fantastiske genrer.
Store belønninger
Det er et underholdende site, som har brug for penge for at kunne fortsætte sit virke. Det vil jeg gerne støtte, og derfor har jeg doneret 75 dollar mod at få mit navn nævnt på sitet og altså den signerede The ’Burbs-plakat.
Jeg kunne også have valgt en signeret Gremlins-Blu-ray eller en anden af de mange andre belønninger, Dante og Trailers from Hell giver deres fans mulighed for at vælge, når de støtter.
Ideen med Kickstarter er – som vi før har fortalt om her i avisen – at man vælger et beløb, man gerne vil støtte med, fra én dollar op til 10.000 dollar, og så følger der en belønning med, der kan være alt fra navnet på en films rulletekster til en personlig screening af filmen og efterfølgende middag med instruktøren. Beløbet, man indvilger i at støtte med, trækkes kun, hvis projektet når en på forhånd fastsat grænse inden en bestemt deadline.
Det behøver således ikke blive dyrt, men kan selvfølgelig godt blive det, hvis man som jeg er let at begejstre og bare er nødt til at have den autograf, det foto og manuskript og de ...
(Psst! Det er stadig muligt at nå at støtte Trailers from Hell gennem Kickstarter.)
 
Kickstarter.com TrailersFromHell.com

