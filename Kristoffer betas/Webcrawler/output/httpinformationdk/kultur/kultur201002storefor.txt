Store forventninger til Per Stig Møller
Den nye kulturminister  bringer en faglighed og viden ind i ministeriet, som ingen af hans  regeringsforgængere har haft. Pilen peger i retning af finkultur, mens den største bekymring er, om litteraten er folkelig nok
Per Stig Møller forventes at bringe en anden tyngde til kulturministeriet end sine forgængere. På den ene side et mere finkulturelt udgangspunkt og på den anden også større slagkraft på den værdipolitiske kampplads.


 Dansk kulturliv byder den nye kulturminister, Per Stig Møller (k), velkommen med åbne arme. Med en baggrund som forfatter, kulturredaktør og med en doktorgrad i filosofi og litteraturvidenskab bliver han kaldt 'det oplagte valg' og 'den fødte kulturminister.
»Per Stig Møller bliver den bedst kvalificerede kulturminister, vi nogensinde har haft. Vi tager et kæmpe spring fra 'salon-Carina' og det rene pjank og fis til en stor kulturpersonlighed,« siger Ulrik Høy, der er forfatter, kommentator og journalist på Weekendavisen.
Også Gyldendals litterære redaktør Johannes Riis mener, at Per Stig Møller er den rette på posten.
»Det er glædeligt, at Per Stig Møller er blevet kulturminister, og jeg kan ikke  tro andet end, at udnævnelsen vil få bred opbakning i kunst- og kulturkredse,« siger han.
Johannes Riis lægger især vægt på Per Stig Møllers internationale erfaring og udsyn, som han håber vil komme til at præge den danske kulturdebat.
»Han har både viden og erfaring i kulturlivet, han har internationalt udsyn, og jeg er sikker på, at han vil være en aktiv og engageret - og temperamentsfuld - minister, der vil have let ved at komme i dialog med kulturverdenen«.
Ny værdidebat
Mere dialog og debat om kunsten vil være en af de største forskelle mellem den nye kulturminister og den afgående. Det mener Kasper Støvring, der er politisk filosof ved Institut for Litteratur, Kultur og Medier på Syddansk Universitet. Han mener, at ministerskiftet vil føre til en mere åben og direkte debat om kunstens rolle og værdier.
»Man vil kunne mærke det på den måde, kulturpolitikken bliver italesat på - hele den måde som han formulerer sig på med mere markante synspunkter omkring, hvad han vil. Han er ikke bare en anonym forvalter som Carina Christensen, men en konservativ idépolitiker,« siger Kasper Støvring. Han håber, at Per Stig Møller vil tilføre kulturministeriet mere liv, fordi han er bedre fagligt funderet og åben for dialog.
»Per Stig Møller er kvalificeret til at tage de debatter, der er omkring Kulturministeriet. Her varetages kunstnernes, forfatternes, og de intellektuelles interesser - et segment af befolkningen, som i forvejen er utrolig dygtige til at artikulere sig og har let ved at komme i medierne. De vil nu få kamp til stregen, fordi Per Stig Møller er så stærk kommunikativt,« mener Kasper Støvring.
Der er flere dele af kulturlivet, der efterspørger mere dialog, mere ageren og mere holdning. Gunnar Kloppenborg Madsen, der er direktør for Dansk Rock Samråd, ROSA, er en af dem. Han savnede dialogen i Carina Christensens tid som kulturminister og håber nu på en mere udadvendt minister med mod på debat.
»På mange fronter tror jeg, vi kan forvente, at det bliver nemmere at få en kulturfaglig snak om nogle værdier. Det hilser vi velkommen, for i kulturlivet er der et behov for, at ministeren signalerer, at han vil en dialog med kunstverdenen. Det tror jeg, at Per stig Møller har lyst og kompetencer til,« siger han.
Han forventer mere handling med den nye kulturminister for bordenden.
»Han vil nok være mere agerende end Carina Christensen og ikke sidde så meget med hænderne i skødet. Jeg tror, at han vil forsøge at sætte nogle dagsordener og skabe debat. Det glæder vi os meget til« siger direktøren for dansk rock.
Prioriterer dannelse
Også Kasper Støvring mener, at Per Stig Møller vil skabe mere røre i den kulturelle andedam, end hans forgænger gjorde. Han tror, at den erfarne konservative politiker vil være langt mere værdipolitisk og lægge sig mere op ad Brian Mikkelsens tid som minister for kulturen.
»Per Stig Møller vil kunne føre en kulturkamp i stil med Brian Mikkelsens, men jeg tror, han vil være sværere at skyde ned, fordi han ved mere og er bedre til at artikulere sig,« siger Kasper Støvring.
Han peger blandt andet på debatten om censur i kunst som en debat, der vil komme til at stå højt hos Per Stig Møller.
I følge Ulrik Høy vil den værdidebat, Per Stig Møller bringer på banen, dog være af en afgørende anden karakter end den, Brian Mikkelsen startede, blandt andet med debatten om kulturkanonen.
»Brian Mikkelsen var en 2.G'er, der kom op på prøve i 3.G og skulle dokumentere, at han også havde studentereksamen. Per Stig Møller kommer ovenfra og har været igennem det hele. Det, som han kan gøre, er, at skabe international værdidebat på højt niveau. Per Stig Møller har det højeste niveau, som overhovedet kan tænkes, og derfor skal han jo ikke sænke ned til en åndssvag politisk dagsorden sat af Dansk Folkeparti,« siger Ulrik Høy.
Kulturdirektøren i DR, Morten Hesseldahl, mener også, at debatten vil være af et andet niveau end under tidligere kulturministre.
»Han har vist, at han ved, hvad dannelse betyder for et samfund, og han har en historisk viden, der er uovertruffen. Hans faglighed er langt stærkere end forgængerens, og som kulturminister vil han kunne trække på den betydelige kapital, han har af kulturel viden. Han er simpelthen langt bedre rustet til at tage de værdi- og kulturpolitiske diskussioner, end de sidste kulturministre har været. Jeg kan ikke huske, at vi nogensinde har haft en kulturminister, der har haft samme historiske og kulturelle viden som ham,« siger han.
Udfordringer
Netop Per Stig Møllers profil som dannet litterat kan dog også blive et minus. Kasper Støvring mener, at den tidligere udenrigsminister simpelthen kan blive opfattet som snobbet og elitær.
»Han kan blive skudt ned som ufolkelig. Men jeg tror, han kan vende det om og sige, at det også er vigtigt at have et syn på kvalitet som noget afgørende for et ministerium. For eksempel når det kommer til public service, hvor DR ikke bare skal faldbyde alle mulige populærprodukter. De skal også stå for noget kvalitet, som ikke nødvendigvis er folkeligt, men som appellerer til nogle snævrere kredse,« siger Kasper Støvring.
I følge Morten Hesseldahl kommer Per Stig Møllers dannethed ikke til at påvirke ham negativt, så længe han husker også at holde sig den brede kultur for øje:
»Det er ikke på nogen måde et minus, at han er så vidende og veluddannet, men det er et minus, hvis ikke han også har forståelse for den bredere kultur. Det er klart, at han også skal kunne håndtere de bredere kulturområder.«
Mens Carina Mikkelsen gjorde meget ud af, at kulturen skulle være bred og nå ud til hele befolkningen, og Brian Mikkelsen havde stort fokus på idrætten, forventer flere kommentatorer et øget fokus på det mere finkulturelle, når Per Stig Møller er kulturminister. Det gør dog ikke Danmarks Idræts-Forbund nervøse, at de nu har fået en minister, der er mere til en aften på Det Kongelige Teater end en i Parken.
»Jeg tvivler på, at vi nogensinde får en kulturminister, der går lige så meget op i sport, som Brian Mikkelsen gjorde, og det tror jeg heller ikke, at Per Stig Møller gør. Men vi ved, at han er engageret i en række kulturområder, og så håber vi på, at det smitter af på hans engagement i idrætten,« siger kommunikationschef Morten Mølholm.
Heller ikke hos ROSA, der varetager den rytmiske musik, frygter man at blive nedprioriteret.
»Han er nok ikke så kyndig, når det kommer til rytmisk musik, men han er jo en erfaren og professionel minister, så det går nok,« siger Gunnar Kloppenborg Madsen.
Bred tilfredshed
Alle, Information har talt med, er enige om, at Per Stig Møller er den rette mand til jobbet. Som Ulrik Høy udtrykker det:
»Han har en udsøgt forstand på kunst, er stor litterat og har et stort perspektiv på forfatterskab og i international litteratur, som er uhørt i dansk politik. Så for Guds skyld sæt sådan en kapacitet til at blive kulturminister, inden han falder død om«.


