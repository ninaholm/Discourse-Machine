Ikke så gakket endda
Forskere hævder at have løst mysteriet om, hvorfor vi svinger med armene, når vi går
John Cleese brugte ikke armene meget i sin gakkede gangart - men det skulle han måske have gjort.


 Mysteriet om, hvorfor vi mennesker har det med at svinge med armene, når vi går - frem for at holde dem stift i ro som i den gakkede gangart, John Cleese præsterer i sin berømte Monty Python-sketch - ser nu ud til at være løst. Et eksperiment med deltagelse af en gruppe frivillige, der spadserede derudad i ikke mindre gakket stil, har bekræftet, hvad man udmærket vidste i forvejen: Vores gang bliver både lettere og mere effektiv af at svinge med armene.
Skønt det ved gang falder os helt naturligt at svinge vore arme, i takt med at vi flytter de modstående ben, har videnskaben i årevis funderet over denne praksis, som ikke synes at have nogen mekanisk funktion, eftersom armene ikke kommer i berøring med gangarealet.
Tilmed vil en ekstrem hypotese vide, at armsving under gang er indlejret i det menneskelige nervesystem som et levn i den evolutionære kæde fra vore firbenede forfædre blandt dyrene - et levn, der ikke længere tjener noget formål.
Men nu har førnævnte eksperiment, der baserer sig på analyser af bevægelsesmønstret hos de 10 deltagende forsøgspersoner, som blev bedt om at udføre en række unaturlige gangarter, at armsvingning vitterlig forøger effektiviteten i gang.
Ifølge Steve Collins, ekspert i biomekanik ved det hollandske Delft Universitet, kræver normal armsvingen ikke blot ringe anstrengelser - det falder os også langt lettere end at holde armene helt i ro.
»Dermed har vi aflivet hypotesen om, at armsving er et rudimentært levn fra vores firebenede forfædre.«
Kontrapunktisk
For at finde svaret på spørgsmålet om, hvorfor mennesker svinger med armene, når de går, iværksatte dr. Collins og hans kolleger et eksperiment, hvis deltagere blev nøje undersøgt, imens de afprøvede en række forskellige gangarter - normalt med armsving udført kontrapunktisk i forhold til det modstående ben, med armene fastbundet eller frivilligt fastholdt til begge sider eller med hver arm tvunget til at bevæge sig unaturligt synkront med hvert ben.
Forskerne konstaterede først, at armsving - såvel i den normale som i den abnorme synkrone variant - kun kræver ganske lidt anstrengelse i skuldermusklerne, da disse bevægelser synes at vokse naturligt frem af en menneskekrop i rykvis fremdrift.
»Ydermere viser vores resultatet, at normale armsving gør gangen langt lettere. At holde armene fast i hver side forøgede anstrengelserne - målt ud fra den metaboliske rate - med 12 procent, hvilket er ret meget. Så meget, at det svarer til at gå 20 procent hurtigere eller med en rygsæk på 10 kg.« siger dr. Collins.
Undersøgelsen, som er offentliggjort i tidsskriftet Proceedings of the Royal Society, fandt også, at det naturlige armsving tenderer imod at modvirke det vred i kroppen - den såkaldte torsion - som opstår, når to ben går af sted på lineær kurs.

© The Independent og Information Oversat af Niels Ivar Larsen

