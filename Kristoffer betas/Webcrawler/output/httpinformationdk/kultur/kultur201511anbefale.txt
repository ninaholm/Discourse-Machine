Anbefalet: Rasmus Elmelund



 Juledruk
Selv om det er sæson for CPH:DOX og BogForum, behøver du ikke bruge hele weekenden i tyste kinosale og det støjende Bella Center. Tværtimod – for i aften er det første fredag aften i november. Det betyder julekåde funktionærer iklædt blå nissehuer og 10-hestes branderter på alle byens gadehjørner. Omfavn J-dag. Den kan nemlig ikke undgås, hvis du tænker på at opholde dig udendørs på noget tidspunkt i løbet af aftenen.
Barer, bodegaer, diskoteker og beværtninger landet over den 6. november kl.20.59
Svensk pop og samfundskritik
Jonathan Johansson er Skandinaviens fineste popmusiker. Den unge vokalist synger smukt og konfrontativt om bådflygtninge og asylstramninger såvel som skandinavisk melankoli og kærlighed. Lørdag aften inviterer Bremen til en »musikalsk og visuel uropførsel«, når instruktør Erik Gandini leverer visuelt bagtæppe til Johanssons toner.
Bremen Teater, Nyropsgade 39-41, 1602 København V. 7. november kl. 21:00. 193 kr.
Litterær dokumentar
Hvis du søndag aften har dårlig samvittighed over hverken at have gnedet dig op ad BogForums læseheste eller delt armlæn med dokumentarfolket, så fortvivl ikke. Du kan stadig nå lidt af det hele. I samarbejde med BogForum præsenterer CPH:DOX filmen Innocence of Memories om Orhan Pamuks bog- og museumsprojekt Uskyldens Museum.
Grand Teatret, Mikkel Bryggers Gade 8, 1460 København K. den 8. november kl. 19.00. 85 kr. (20 pct. rabat for BogForum-gæster)

