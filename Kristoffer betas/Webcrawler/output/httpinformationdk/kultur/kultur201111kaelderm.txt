Kældermennesket er kommet op i lyset og ud på nettet
Dostojevskijs kældermenneske er ikke bare en fiktiv figur, som han vises lige nu på Det Kongelige Teater. Han findes derude i virkeligheden som type. En type, som debattører tager i brug for at beskrive en aggressiv modpart. Men det er for nemt bare at affærdige ham som en latterlig mand, der sidder i sine hullede underbukser og kommenterer ondsindet på internettet. For nogle gange har han ret
Rasmus Bjerg spiller hovedrollen i Det Kgl. Teaters opsætning af Dostojevskijs ’Kældermennesket’.


 Rasmus Bjerg står på en scene fyldt med ansigter. Men han er helt alene. Alene, men omringet af ansigter, der stirrer på ham fra væggen. Fra billeder, han selv har klippet ud af magasiner. Han ønsker at blive hørt, men ikke at få svar.
»Jeg er et sygt menneske. Jeg er et utiltalende menneske. Jeg er et ondskabsfuldt menneske,« siger han langsomt og nærmest med vel- behag henvendt mod publikum. Han er Dostojevskijs kældermenneske i Rune David Grues iscenesættelse, som har premiere i Skuespilhuset i aften.
Men det er ikke kun på scenen, kældermennesket stikker hovedet frem. Udtrykket har også fundet vej ind i vores sprog: Carsten Jensen har kaldt Dansk Folkepartis medlemmer for kældermennesker, og netop ovennævnte billede af en ondskabsfuld kværulant, der taler uden at lytte, fik Berlingskes blogger Anne Sophia Hermansen til at bruge ordet kældermennesker om de personer, der efterlader hadefulde kommentarer på hendes blog:
»Men i dag behøver han ikke Dostojevskij, han har internettet. Under pseudonym sidder han nu i sine hullede underbukser og poster kommentarer på særligt blogs. Uden at give noget af sig selv håner han dem, der gør, og uden at give sig til kende anklager han andre for at mangle moralske kvalifikationer,« skrev hun.
Tamper i tastaturet
Livsstilsekspert fra DR’s Kender du typen, Anne Glad, der også er cand.mag. i litteratur, ser også det moderne kældermenneske sidde bag en skærm i dag.
»Den mennesketype har altid eksisteret. Der sidder masser af pensionerede overlærere derude og tamper i tastaturet. Tidligere var der bare en debatredaktion, der fangede ham. På nettet er der intet filter, og kældermennesket er blevet mere synligt med web 2.0 og fremkomsten af de sociale medier,« siger Anne Glad.
»Sådan er det med et kældermenneske. Når først han kommer frem i lyset, så taler og taler og taler han,« siger Rasmus Bjergs udgave af kældermennesket.
Uden for fællesskabet
Dostojevskijs kældermenneske er vitterligt utiltalende. Hen over samtlige bogsider i romanen Kældermennesket — optegnelser fra en undergrund fra 1864 spreder han galde ud. Han foragter menneskeheden og sig selv. Han tilslutter sig intet værdisæt, ingen tro, ingen ideologi, ingen moral. End ikke, at 2+2 giver 4 vil han godtage.
»Han er et isoleret menneske. Han føler sig både stødt bort og støder andre bort,« siger iscenesætter Rune David Grue og tilføjer, at det er det interessante ved figuren:
»Han står uden for fællesskabet, men han er ikke et entydigt offer. Kældermennesket fremprovokerer selv mobningen. Han elsker at lade sig fornærme, og han ønsker ikke at lade sig korrigere af reel kontakt med andre mennesker. Han er et menneske uden et ’du’,« siger han.
Og Rune David Grue forstår da også parallellen, som Anne Sophia Hermansen og Anne Glad drager:
»Et fællestræk er, at debattørerne på nettet ofte ikke vil låse sig fast i en position: ’Jeg vil ikke bare være noget. Jeg vil være mig’, men det er for nemt at affærdige kældermennesket som ’underbuksemennesker’. For det, der gør, at vi stadig lytter forfærdede til Dostojevskijs kældermenneske i dag, er, at han ofte har fat i noget. Der er nogle ubehagelige sand- heder i det, han siger om den menneskelige fornuft og behovet for frihed,« siger Rune David Grue og holder fast i kældermenneskets kompleksitet. En sørgelig eksistens, der midt i sin selvvalgte usselhed konfronterer også det moderne menneske med dets drifter:
»Dyp et menneske i velstand, og det vil alligevel foretage sig noget afskyeligt,« konstaterer kældermennesket fra scenen i Skuespil- huset.
I forordet til Kældermennesket — optegnelser fra en undergrund hæfter forfatteren Villy Sørensen sig da også ved, at kældermennesket på et tidspunkt erklærer, at han ofte har ønsket sig at være et insekt.
»Han kan faktisk virke som et sådant: stikkende og kløende, ikke til at ryste af sig,« skriver Villy Sørensen.
Holder et spejl op
Anne Sophia Hermansen erkender da også, at hun har oplevet, at disse kældermenneskers kommentarer har givet stof til eftertanke.
»De har ofte holdt et spejl op for mig, og det har da ført til en del refleksion. Ikke mindst i begyndelsen af min bloggerkarriere. Så det er klart, at de rammer plet en gang imellem,« siger hun, men understreger, at hun oftest oplever, at de, der kommenterer ondskabsfuldt på hendes blog, ikke selv ønsker at blive korrigeret:
»Der er ikke noget konstruktivt over bevidste fejlfortolkninger, og mens Kældermennesket går alene rundt og er leversyg over livet og vilkårene i Rusland, føler nutidens anonyme kommentatorer sig kaldet til at dele deres ’leversyge’ med resten af Danmark. Nettet er jo dialogisk, men de vil ikke i dialog. De vil ikke blive klogere, for de ved alt.«
Forfatteren Carsten Jensens brugte udtrykket i et essay i Politiken kort efter valget:
»Fogh havde efterladt den håndfaste Pia Kjærsgaard og hendes skimlede sekt af klamme kældermennesker som fangevogtere for en regering, der i forvejen mest udmærkede sig ved sin principløshed,« skrev han.
Et billede, han blev udsat for meget kritik for. Mennesketypekender Anne Glad afviser da også sammen- ligningen:
»Dansk Folkepartis tilhængere er jo netop meget fællesskabssøgende. De er fjendtligt stemt over for dem, der ikke deler deres verdensbillede, men kældermennesket deler jo slet ikke verdensbillede med nogen. Kældermennesket er alene og ønsker at være det. Han kan ikke tilslutte sig nogen form for ideologi. Han er ikke tilhænger af andet end sig selv, så han ville jo heller aldrig være nationalist,« siger hun.
En rem af huden
Igen er Rune David Grue heller ikke meget for at reducere kældermennesket til et billede på et medlem af Dansk Folkepartis folketingsgruppe.
»Kældermennesket er en ekstrem figur. Her viser Dostojevskij virkelig, at han er overdrivelsens mester. Og netop på grund af det ekstreme hæver kældermennesket sig op fra teksten og bliver en mytologisk figur, som finder vej ind i vores sprog. Men hvis vi bare kunne afvise ham som en hadefuld blogger, et medlem af Dansk Folkeparti eller en Anders Breivik, så ville vi ikke blive ved med at tale om ham. Vi kender ham. Vi ser ham i spejlet nogle gange. Vi har alle en rem af huden. I sorte øjeblikke, hvor vi frigør os fra fornuften, kan vi alle være kældermennesker.«
Man kan se sig selv i spejlet fra i aften i Skuespilhuset og til og med den 4. februar, og det er ikke noget kønt syn.
Således skriver kældermennesket:
»Så snart vi overlades til os selv uden en bog, bliver vi straks rådvilde og forvirrede — vi ved ikke, hvad vi skal hade eller elske, hvad vi skal beundre eller foragte. Vi har ligefrem besvær med at være mennesker, mennesker af ægte kød og blod. Vi skammer os, vi betragter det som en vanære og prøver af al magt på at være en slags hidtil usete almenmennesker. Vi er dødfødte og har i lang tid ikke haft levende fædre til ophav, og det bekommer os stadig bedre og bedre«.

