Gyldendal: Vi bliver presset af boghandlere
Boghandlere er vrede over, at Gyldendal sælger billige bøger i internetboghandel, men forlaget selv oplever en anden form for pres: Stærke boghandler der i samlet flok presser priserne i bund


 Danske boghandlere klager over, at Gyldendal er begyndt at sælge bøger på nettet - til udsalgspris. Det gør nemlig forlaget til både konkurrent og leverandør til boghandlerne. Direktør for Gyldendal Stig Andersen mener dog, at boghandlerne står stærkt. Meget stærkt endda. 
"Der er et helt andet styrkeforhold mellem boghandlerkæderne og forlagene, end der var tidligere. Vi oplever en klart forstærket indkøbspower fra boghandlernes side, de står stærkt sammen, og de kan simpelthen stille større krav om priser til forlagene," siger han. 
Direktør for Boghandlerforeningen Olaf Winsløw mener, at Stig Andersen taler med "to tunger". 
"Når Gyldendal mener, at de skal være detailhandlere på internettet og køre priskonkurrence med deres forhandlere, så bidrager de selv til, at vi kræver nogen vilkår, der gør, at vi kan følge med. Gyldendal er selv med til at presse prisen ned," siger han.
To fodboldhold
Forlag og boghandlere står i dag over for hinanden som to stærke enheder. På begge sider har man ekspanderet, købt op og slået sig sammen.
Stig Andersen fra Gyldendal betegner de to parter som to hold på en fodboldbane:
"Det handler om, på hvilken banehalvdel avancen er. Det forhandler vi om hele tiden. Og der hvor man står stærkest er, ligesom i dagligvarebranchen, når man har en mærkevare, som for eksempel forfatteren Stieg Larsson. Det havde Gyldendal desværre ikke. Men selv der kan boghandlerne også sige 'ok, vi tager 20.000 eksemplarer - men så vil vi også have en rigtig god pris'." 
Hos Boghandlerforeningen mener man ikke, at Stig Andersen kan klage over, at boghandlerne presser ham, når han selv har valgt en prispolitik og en markedsføringspolitik der gør, at boghandlerne er nødt til at forholde sig til særlige prisforventninger på markedet. 
"Slet ikke når han selv går ud og fortæller publikum, at det kan gøres billigere på internettet," siger Olaf Winsløw.
Gyldendal inddrager vejledende priser i deres markedsføring af bøger, og det mener Olaf Winsløw er kritisabelt.
"Det er en gammeldags tankegang, at producenten skal fastsætte prisen for alle markeder i hele landet. De faste priser er ganske vist fjernet, men med de vejledende priser giver forlagene stadig publikum en opfattelse af, hvad den rigtige pris ved disken er, for eksempel 299 kroner. Hvis de ikke reklamerede med vejledende priser, så ville samarbejdet mellem forlag og boghandel blive langt klarere," siger han
Dårlig stil
Gyldendals nethandel er med til at skabe hård konkurrence blandt tidens bestsellere. 
Stig Andersen mener, at Gyldendal som forlag er nødt til at være med, når det gælder internethandel, men det mener Olaf Winsløw er "noget sludder". 
"Stig Andersen fremstiller det som om, at det er logisk, at Gyldendal er nødt til at have en internetboghandel. Og ja, forlaget skal repræsentere deres forfattere og bøger på internettet, men det betyder ikke, at de skal drive detailhandel. Det er et valg, de tager. Og det er et valg om at konkurrere med deres forhandlere, og det er rigtig dårlig stil," siger han. 
I Norge er der tradition for, at forlag selv ejer boghandlerkæder, men den løsning på 'kampen' afviser direktøren for Gyldendal:
"Det ville ikke ændre noget. Så skulle vi ligge og forhandle med os selv. Og den ballade, der ville komme ud af det, ser vi jo nu med netsalget. Nej, den tanke vil jeg godt afvise," siger han.


