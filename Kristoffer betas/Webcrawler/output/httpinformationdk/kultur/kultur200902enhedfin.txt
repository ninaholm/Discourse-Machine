Enhed findes kun i et diktatur
Samme tabermentalitet, som prægede Tyskland før Anden Verdenskrig, florerer nu i de arabiske lande. Islam bliver en retfærdiggørelsesmaskine for terror, ligesom nazismen var for krigen, mener Hans Magnus Enzensberger, der aldrig har været bange for at sige sin mening
Ytringsfriheden er en af de få europæiske ideer, der virkelig er god. Det er vigtigt, vi holder fast i den. Man må ikke give sig en eneste centimeter. Jeg forsvarer endda de dumme, dårlige tegninger, I har haft så meget bøvl med her i landet, siger Hans Magnus Enzensberger.


 Egentlig er Hans Magnus Enzensberger inviteret til Danmark for at tale om Muren, der faldt for 20 år siden. Men det er han ligeglad med. Han vil hellere fortælle om sin seneste bog om en karakterfast tysk general. Og så kan vi jo diskutere videre derfra, bliver vi enige om.
Egensindig har den 79-årige tyske forfatter altid været. Hans første politiske kamp var studenteroprøret, som for ham handlede om friheden til at tale autoriteterne imod og gøre, som man selv vil. Men nogen tro kammerat var han ikke. Han ville fortsat have lov at sige, hvad han mente, også selv om det skulle stride imod de sandheder, venstrefløjen havde indstiftet.
Og det har han gjort lige siden. Særlig i de mange essays, han har skrevet gennem årene, har han provokerende polemiseret imod enhver politisk position i et ihærdigt forsøg på at nuancere aktuelle problemstillinger. Selv har han til gengæld været umulig at fastholde på en bestemt position.
"Mange mener, jeg er et upålideligt mennesket. Først gør jeg det ene; så gør jeg det andet. De ser ingen kontinuitet. Men jeg er ikke noget træ. Jeg kan bevæge mig. Og jeg mener ikke, man skal tænke i enten-eller. Det er antropologisk forkert. Sådan kan man ikke forstå mennesket," siger manden, der i det sidste halve århundrede har hørt til Europas vægtigste intellektuelle stemmer.
Men hvor egensindigheden holder ved, er det som om, Enzensberger er blevet mildere med årene. Før i tiden var han en frygtet debattør, der hidsigt og træfsikkert skød løs på den politiske korrekthed. Nu smiler han og griner meget og understreger, at han ikke længere håber så meget på, at han kan ændre verden, men at han bare gerne vil fortælle nogle gode historier.
"Når man er ung, tror man, man er cool. Men man er snarere hot. Man brænder lidenskabeligt for det, man gør. Nu er jeg mere cool," siger han.
Europa i ruiner
Den 3. februar 1933 var chefen for den tyske hær, general Kurt von Hammerstein-Equord, vært ved en middag for en lang række ledende militærfolk samt den nyudnævnte rigskansler, Adolf Hitler. Efter middagen holdt Hitler en flere timer lang tale, hvor han fortalte om de planer, der senere skulle lægge Europa i ruiner.
Hammerstein lyttede fortvivlet. Få dage forinden havde han sammen med den daværende rigskansler Kurt von Schleicher forsøgt at overbevise præsident Paul von Hindenburg om, at Hitler ikke måtte få magten. Hindenburg lod forstå, at han skam ikke havde i sinde at udnævne den lavstammede østrigske korporal til rigskansler. Men den 30. januar gjorde han det alligevel.
Sidst på året indgav Hammersten sin afskedsbegæring. Han vidste, at en verdenskrig ventede forude, og han ønskede ikke at bistå Hitler i destruktionen af Europa. Senere knyttede han kontakt til de generaler og officerer inden for rigsværnet, der planlagde kup og attentater mod føreren. Han forblev dog i periferien af den militære modstandsbevægelse.
Mærkelig nok har historikerne aldrig beskæftiget sig med Hammerstein, der døde af kræft i 1943. Men Enzensberger har interesseret sig for ham i årtier, og hans seneste bog, Hammerstein eller egensindigheden, er fortællingen om denne principfaste militærmand og hans familie.
Nazismeallergi
Ikke alene Hammerstein, men også hans børn væmmedes ved Hitler. To døtre forelskede sig i jødiske kommunister og blev agenter for den russiske efterretningstjeneste, mens to sønner deltog i planlægningen af attentatet mod Hitler 20. juli 1944. Forbløffende nok undgik alle fire henrettelse.
"Det er som om, hele familien var allergiske over for nazismen. Deres modvilje var ikke så meget ideologisk betinget. Det var snarere, at de ikke kunne udholde støjen, demagogien og denne vulgære Hitler. Muligvis er det også et klassespørgsmål. Men i hvert fald reagerede de rigtigt. Og man finder ikke mange familier, hvor alle er gået imod nazismen," siger Enzensberger.
Men kunne Hammerstein ikke være gået lige så aktivt ind i kampen mod Hitler som hans børn, har mange spurgt. Det kunne han måske nok, svarer Enzensberger. Men man skal huske på, at Hammerstein faktisk forsøgte at påvirke Hindenburg til ikke at overdrage magt til Hitler. 
"Desuden rådgav han mændene bag 20. juli. Og jeg er sikker på, at han udmærket vidste, at hans døtre stjal fortrolige dokumenter fra hans kontor, som de videregav til russerne. Han ønskede ligefrem, at disse informationer skulle nå Den Røde Hær," forklarer Enzensberger og understreger, at man skal være forsigtig med at gøre sig til dommer over en tid, man ikke selv har oplevet:
"Der er noget ærgerligt over det at være retrospektivt bedrevidende. Unge mennesker kan ikke forestille sig, hvad der foregik dengang. Man må sætte sig ind i de datidige forhold. Og gør man det, kan man ikke sige, at han var en kryster. Selv om det er rigtigt, at han ikke var den ideelle helt. Han gjorde meget for at undgå krigen. Men han nåede også frem til den pointe, at hvis man havde held med et attentat, så ville tyskerne kunne sige, at det var forræderne, disse aristokratiske officerer, der var skyld i, at man ikke vandt krigen."
Der er dog legitimt at være kritisk over for Hammerstein, erkender Enzensberger. Generalens indstilling til Hitler nærmede sig rigtignok fatalisme. Men for at imødekomme manglen på forståelse fra måske særlig yngre mennesker, har han punkteret sin ellers dokumentariske beretning med fiktive samtaler med de afdøde hovedpersoner:
"Så kan jeg som stedfortræder for moderne mennesker stille spørgsmål om, hvad de dog tænkte på dengang. Og de kan få lov at svare ud fra deres samtid. Er det ikke morsomt? En professionel historiker må jo ikke tale med døde. Men jeg kan gøre, hvad jeg vil," klukker forfatteren.
Radikale tabere
Om Enzensbergers interesse for Hammerstein skyldes en fascination af den egensindighed, som han også selv synes at repræsentere, er han ikke helt sikker på. Selvbeskrivelser er han ikke meget for. Men jo. Noget er der nok om snakken, når han efterhånden frem til.
"Hans karakterfasthed kan jeg virkelig godt lide. Der er brug for sådan nogle mennesker, hvis samfundet skal bevæge sig fremad. Jeg prøver også at være sådan. Men i vores relativt harmløse tider er det ikke det samme. Jeg er ikke i fare for at blive spærret inde eller henrettet, hvis jeg siger, hvad jeg mener. Det hører jo også med til mit arbejde. Jeg har ingen chef, og det er virkelig et stort privilegium. Der er ganske vist en økonomisk risiko. Man optjener ingen pension, og der er ikke noget, der hedder folkepension i Tyskland. Men det handler jo ikke om liv og død," siger Enzensberger, der da heller ikke kan lide nød. Når han skriver et længere essay til en af de store tyske aviser, tjener han typisk et godt stykke over 100.000 kr.
Andre steder i verden er der til gengæld folk, der må tøjle deres egensindighed. Enzensberger har i flere år interesseret sig for de arabiske lande, hvor det er farligt at tale magten imod.
"Ytringsfriheden er en af de få europæiske ideer, der virkelig er god. Det er vigtigt, vi holder fast i den. Man må ikke give sig en eneste centimeter. Jeg forsvarer endda de dumme, dårlige tegninger, I har haft så meget bøvl med her i landet," siger han.
Men det er vigtigt for ham at understrege, at muslimske landes problemer ikke stammer fra islam i sig selv. I bogen Skrækkens mænd, som han udgav i 2006, argumenterer han for, at den islamistiske terror, der også hører hjemme i regionen, har sin grobund i en strukturel tabermentalitet. 
For små tusinde år siden var den arabiske civilisation Vesten langt overlegen, lyder det centrale argument. Men siden er den stagneret. Den har ikke produceret noget af særlig værdi og er i kapitalismens og globaliseringens tidsalder blevet overhalet af resten af verden. Derfor har den avlet enkelte radikale tabere, der føler sig ydmyget over tabet af storhed, og som søger hævn ved med terroren som våben også at gøre de nationer, der er ansvarlige for ydmygelsen, til tabere.
"Islam bliver en retfærdiggørelsesmaskine for dem, ligesom nazismen var for os. Og den bliver så udnyttet af ledere, der kun kæmper for at hævde sig selv," siger Enzensberger.
Nærmest helt normale
Og sådan ender vi tilbage i Nazityskland. For også tyskerne var efter Første Verdenskrig og den ydmygende fred i Versailles dømt til en eksistens som radikale tabere. Det førte til Anden Verdenskrig. Og det kunne selv egensindige fornuftsmennesker som Hammerstein ikke forhindre.
Men efter krig nummer to er det som om, det træge kollektiv, der ifølge Enzensberger har endog meget svært ved at tage ved lære, faktisk har indset, at militarismen er en anakronisme.
"Vi er blevet demokrater og pluralister. Vi er efterhånden lige som alle de andre. Nærmest helt normale," siger Enzensberger med en vis forbløffelse i stemmen.
Selv striden mellem østtyskere og vesttyskere, ossies og wessies, som Enzensberger allerede med essaysamlingen Åh, Europa fra 1987 forudså ville blive udløst af Murens Fald, er efterhånden historisk. Nok hører man af og til et utilfredst kvæk fra en østtysker, der føler sig forsømt, eller en vesttysker, der er træt af at skulle poste penge i restaureringen af et historisk slot i Dresden. Men det er ikke noget at tale om:
"Det er et ganske almindeligt familieskænderi. I store familier er der rige slægtninge og fattige slægtninge. De vil altid hakke lidt på hinanden. Sådan er det, og det er ikke så dramatisk. Den tyske enhed vil altid have et moment af fiktion. Kompakt, homogen enhed findes kun i et diktatur. Der skal jo også netop være plads til de egensindige," siger Enzensberger og påpeger, hvor overbevisende den moderne tyske velfærdsstat har sejret:
"Ottetimersdagen, kvindefrigørelsen, fagbevægelsen. Jeg kan blive ved. Det hele er opfyldt."
Men det får selvsagt ikke en egensindig herre som Enzensberger til at sværge troskab over for det parti, han mener, har tilvejebragt samfundstriumfen. Det er meget muligt, at to andre prominente tyske intellektuelle fra generationen født sidst i 1920'erne, nemlig Jürgen Habermas og Günter Grass, stædigt holder med socialdemokraterne. Men Enzensberger er ærlig talt blevet lidt træt af det gamle arbejderparti:
"I det øjeblik, man har opfyldt sin mission, forsvinder patossen. Man er færdig og har ingen aura mere. Socialdemokratiet er blevet et parti uden karisma. Der må nye ideer på bordet."


