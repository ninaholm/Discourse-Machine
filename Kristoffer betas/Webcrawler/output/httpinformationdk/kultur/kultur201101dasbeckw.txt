Das Beckwerk drejer nøglen om
Kunstfabrikken Das Beckwerk lukker med øjeblikkelig virkning, og samtlige ansatte fritstilles. Det meddelte bestyrelsen bag virksomheden i går på et hasteindkaldt pressemøde


 Siden forfatteren Claus Beck-Nielsen i 2001 erklærede sig død, har skiftende figurer fortsat hans produktion i regi af kunstfabrikken Das Beckwerk, hvor virkelighed og fiktion smelter sammen i en radikal avantgardisme. Men nu er det slut med de radikale eksperimenter. Virksomheden meddelte i går, at den lukker med øjeblikkelig virkning, og at alle ansatte samtidig fritstilles.
»Alle værker har en begyndelse og en ende. Vi har drøftet beslutningen i knap to år og mener, at tiden nu er moden til, at det her værk skal slutte,« siger bestyrelsesformand Merete Ahnfeldt-Mollerup, der sammen med den øvrige bestyrelse og virksomhedens principielt navnløse direktør i går overbragte nyheden på et pressemøde afholdt på Dantes Plads ved Glyptoteket i København. Pladsen udgjorde i oktober udgangspunktet for et offentligt ligtog, hvor en tro gipskopi af Claus Beck-Nielsens jordiske rester blev ført gennem Københavns gader og stedt til hvile på Assistens Kirkegården på Nørrebro. Med gårsdagens bekendtgørelse går Das Beckwerk nu samme vej – i graven.
Retssag indledes
Virksomhedslederens sidste opgave som repræsentant for Das Beckwerk bliver at vidne i sagen ’Thomas Skade-Rasmussen Strøbech versus Gyldendal og Das Beckwerk’. I retssagen, som finder sted i Østre Landsret onsdag og torsdag i denne uge, står Das Beckwerk og forlaget tiltalt for at have krænket privatlivets fred med udgivelsen af romanen Suverænen, som indeholder følsomme og private oplysninger om personen Thomas Skade-Rasmussen, der tidligere har arbejdet sammen med romanforfatteren i forbindelse med flere performancekunst-projekter. Retssagen er den første af sin art og vil være med til at sætte en standard for, hvor langt en kunstner kan tillade sig at gå i sammenblandingen af virkelighed og fiktion.
Retssagen har imidlertid ikke spillet ind på beslutningen om at lukke Das Beckwerk, bedyrer kunstfa-brikkens navnløse direktør. Det har længe været plan-lagt, at det punktum, som blev sat med begravelsen af Claus Beck-Nielsen, også skulle være et punktum for Das Beckwerks fortsatte virke, forklarer han.
»Men jeg ved godt, at lige som mange arabere nærer mistanke om, at den israel-ske lobby kan styre alt, så tror dansk presse, at Das Beckwerk kan iscenesætte alt. Men vi har trods alt ikke magt over, hvornår Lands-retten har bestemt, at retssagen skal finde sted – og eftersom begravelsen og de 100 dages sørgetid var planlagt for to år siden, så tror jeg ikke, der er nogen, der kan mistænke os for at have iscenesat det hele,« siger han.
– Er du indforstået med bestyrelsens beslutning?
»Jeg accepterer den. Jeg er jo blot en menig ansat.«
– Er du også selv ved at være træt af rollen?
»Kun på den måde, at jeg bliver udmattet af den. Jeg har aldrig på noget tids-punkt taget stilling til den, men jeg har forsøgt at udfø-re den så konsekvent som muligt.«
Ukendt fremtid
– Hvad skal du nu?
»Jeg ved det ikke. Jeg ved det virkelig ikke. Jeg ved bare, at jeg som det sidste skal forsvare ytringsfriheden og Das Beckwerks interesser i den kommende retssag – og som der står i biografien om Claus Beck-Nielsen: ’Så må vi se, hvad der sker’.«
I forbindelse med lukningen af Das Beckwerk doneres virksomhedens hovedbygning, det nuværende kenotaf, der i perioden 30. september 2010 – 17. januar 2011 har stået på Dantes Plads ud for Glyptoteket, til Det Kongelige Danske Kunstakademis Arkitektskole på Margretheholmen, hvor den vil den få en fremtid som The Beckwerk Building. Alle øvrige værker, billeder og objekter samt alt arkivmateriale, som er i Das Beckwerks besiddelse eller tilhører Das Beckwerk, overgår til det nyoprettede Das Beckwerk Museum.

