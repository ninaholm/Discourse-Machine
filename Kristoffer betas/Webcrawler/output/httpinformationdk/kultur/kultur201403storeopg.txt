Store opgaver venter den nye direktør
Med Mikkel Bogh får Statens Museum for Kunst en tillidvækkende og indsigtsfuld ny direktør med forskningstyngde og et nært kendskab til samtidskunstscenen
Mikkel Bogh.

Danmarks første kunsthistoriker, Julius Lange (1838-1896), spillede en vigtig rolle i opførelsen af Statens Museum for Kunst (SMK), som stod færdigt samme år som Lange døde. I et privat brev til en ven foreslog Lange engang spøgefuldt en række indskrifter, som kunne stå over indgangen til det nye museum. Blandt andre denne: »Yd Fortidskunsten Hæder, Gør Nutidskunsten bæder!« – og han tilføjede, at det nok ikke gik, da det »strider mod Kultusministeriets Retskrivning«.Med udnævnelsen af Mikkel Bogh (f. 1963) som ny direktør for Statens Museum for Kunst fra den 1. maj bliver museet tilført en person med forskningstyngde og et nært kendskab til samtidskunstscenen. Om nogen har Bogh haft mulighed for at gøre nutidskunsten bedre, for han har siden 2005 været rektor for Kunstakademiets Billedkunstskoler, som uddanner mange af de nye billedkunstnere. Med slagordene om, at fortiden skal perspektivere nutiden, og nutiden skal aktualisere fortiden, betonede Bogh da også på torsdagens pressemøde den intime relation mellem de 700 års historie, som museet værner om, og samtidskunsten.Bogh har en baggrund som lektor og institutleder på Institut for Kunst- og Kulturvidenskab på Københavns Universitet og siden rektor for Kunstakademiets Billedkunstskoler. Både erfaringerne som forsker og som leder vil komme ham til gavn i den nye stilling. SMK er et museum, som er stillet over for skærpede krav om forskning. Og det er et museum, som med sine 180 medarbejdere notorisk har vist sig vanskeligt at styre, ikke mindst i kølvandet på Allis Hellelands autoritative og centralistiske direktørperiode fra 1994 til 2007. Med et tillidvækkende og indsigtsfuldt væsen og en faglig soliditet kan Bogh vise sig at være den helt rette på posten i disse henseender.Svær balancegangMen et moderne museum stilles også over for mange andre krav end god ledelse samt faglige og forskningsmæssige kvalifikationer. Der er et stærkt politisk pres på museerne generelt for at arbejde med inklusion og inddragelse af nye og bredere publikumsgrupper. Den store udfordring for Bogh bliver balancegangen mellem på den ene side at forhøje besøgstallene, inddrage nye publikumsgrupper og tilfredsstille en efterspørgsel på deltagerinddragende begivenhedskultur og på den anden side at fastholde museets kernevirksomhed omkring indsamling og bevaring af kunst.En anden stor opgave for Bogh bliver arbejdet med at skaffe eksterne midler til museet i en tid, hvor de offentlige bevillinger kun beskæres. På dette punkt har han ikke sin forgængers, Carsten Ohrts, tyngde eller erfaring, men skal opbygge nye netværk. En anden balanceakt bliver at placere det danske hovedmuseum for kunst i en sund og frugtbar relation til alle de henved 40 kunstmuseer i landet, som SMK er forpligtet til at samarbejde med.Det er store opgaver, der venter den nye direktør, som nu også skal vænne sig til, at opgaverne aldrig kan løses til alles tilfredshed.
