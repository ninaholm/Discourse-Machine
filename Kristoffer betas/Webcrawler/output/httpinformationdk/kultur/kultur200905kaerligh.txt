Kærlighed til film
'Vi er her for at elske film', og 'man kan ikke stole på sit første indtryk af en film' - det var nogle af ordene fra de ni medlemmer af hovedkonkurrencejuryen i Cannes, da de onsdag mødtes med pressen
Vurdering. Jeg synes ikke, at vi er her for at dømme, siger den franske skuespiller og juryformand Isabelle Huppert om sit og den øvrige jurys arbejde.

CANNES - En af de 15 regler, som den tidligere kunstneriske leder og nuværende direktør for filmfestivalen i Cannes, Gilles Jacob, lavede for sig selv gennem årene, lød: "Sammensæt kun juryer bestående af kunstnere."Det er en regel, som hans efterfølger, Thierry Fremaux, har taget til sig, og således består konkurrencejuryen i år af forfattere (Hanif Kureishi), instruktører (blandt andet James Gray, Nuri Bilge Ceylan) og skuespillere (blandt andet Asia Argento, Robin Wright Penn) med den franske actrice Isabelle Huppert som formand.Årets filmfestival blev sparket i gang onsdag, og samme eftermiddag stillede den ni mand og kvinde store jury op til et pressemøde, hvor den blev udfrittet om, hvordan den mon ville gribe sin vigtige opgave an. Jury-pressemødet er en forholdsvis ny opfindelse i forhold til Cannes, og af og til kommer der kun almindeligheder og høfligheder ud af pressens møde med jurymedlemmerne. Men indimellem siger de vanligvis stærke personligheder trods alt interessante ting om deres eget forhold til film og filmkunst.Hinsides domsfældelse"Jeg synes ikke, at vi er her for at dømme," sagde Isabelle Huppert om juryens rolle i forhold til filmene i festivalens hovedkonkurrence."Jeg synes, at vi er her for at elske film og se det, vi elsker mere end nogen andre. Det er meget svært generelt at forklare og udtrykke, hvorfor man elsker et eller andet. Det er en meget gammel diskussion, der har været i gang lige så lang tid, som menneskeheden har eksisteret. Hvorfor bliver man berørt af et kunstværk, ikke kun en film, men hvorfor bliver man berørt af et stykke musik, hvorfor bliver man berørt af et maleri? Det er svært at forklare. Vores arbejde er hinsides enhver form for domfældelse, og jeg tror, at vi vil prøve at medbringe en smule af vores sjæl, når vi skal se filmene, fordi vi ved, at filmmagerne viser en lille smule af deres sjæl til os."Robin Wright Penn supplerede: "Det er sjovt, fordi udtrykket 'at fælde dom over' er for mig så negativt. Vi er alle udøvende kunstnere, og vi har en puls, og måden filmen og poesien i filmen berører den puls på forskellig vis for os alle. Derfor føler jeg, at det handler om, at vi vil dele med hinanden, hvad filmene betyder for os. Og vi vil måske være uenige om bestemte nuancer, men skønheden i vores arbejde er at dele det, vi føler i vores hjerter. Det drejer sig ikke så meget om, hvem der er bedre end hvem, men om hvis hjerte slog hurtigere."Vær forsigtigDen tyrkiske filminstruktør, Nuri Bilge Ceylan, der tidligere har vundet priser i Cannes - senest med dramaet Three Monkeys, der i 2008 gav ham instruktørprisen - fortalte, at han ikke stoler på sig selv, når det kommer til hans første indtryk af en film. Noget, som også de fleste filmkritikere i Cannes kan nikke genkendende til. En filmfestival kan være en både forførende og udmattende oplevelse, hvorfor man ofte skal trække lidt fra eller lægge lidt til, når man har set en film, netop fordi man ser så mange af dem."Jeg vil være meget forsigtig, fordi jeg ikke stoler på mig selv," sagde Ceylan."Cannes er et sted, hvor sandsynligheden for at se en meget original film, er stor. Originale film kan godt virke kedelige til at begynde med, og selv har jeg mange eksempler på film, som jeg hadede efter at have set første scene, men med tiden blev det mit livs film. Den følelse får mig til ikke bare at lytte til mit hjertes stemme, men også til at være meget forsigtig. Jeg er nødt til at finde en kombination af mit hjerte og min hjerne. Det meste af tiden kan man ikke stole på det første indtryk."Isabelle Huppert var enig med sin jurykollega:"Film er lig med følelse, men også refleksion. Det er det, der inspirerer mig. Det må ikke have en bedøvende effekt, men snarere vække os, højne vores sanser. Det er også nødvendigt at være ydmyg, når man taler om Den Gyldne Palme, fordi festivalens historie har vist os, at vi ikke altid har formået at sætte pris på værkernes sande værdi. Vi er, hvem vi er, og vi vil gøre vores allerbedste."Og således fik juryforkvinden til slut taget en slags højde for de potentielt kontroversielle og upopulære beslutninger, som juryen måtte nå frem til i løbet af festivalen.Priserne på filmfestivalen i Cannes uddeles den 24. majMere fra Cannes på: www.information.dk/film ,www.information.dk/blogs/christian-monggaard og www.twitter.com/monggaard
