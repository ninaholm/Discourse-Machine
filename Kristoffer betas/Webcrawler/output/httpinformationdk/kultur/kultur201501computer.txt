’Din computer udspringer af uforløst, homoseksuel kærlighed’
Alan Turing var et komplekst og gådefuldt menneske, siger den norske instruktør Morten Tyldum, der har forsøgt at rehabilitere den britiske computerpioner og kodebryder ære i sin nye film, ’The Imitation Game’. Information har talt med Tyldum, der siger, at Turing i sit liv og arbejde var drevet af kærlighed
Den norske instruktør Morten Tyldals film om matematikeren Alan Turing er en hyldet til det anderledes – og en advarsel om, hvor farligt det kan være at frygte alt det, som er anderledes.


 Vi har brug for outsiderne, dem, der er anderledes og ser verden på en anden måde end alle os andre.
Det mener den norske filminstruktør Morten Tyldum, der er aktuel med The Imitation Game, en allerede meget rost, prisbelønnet og Oscarnomineret biografisk film om en af de største originaler nogensinde: Den geniale computerpionér og kodebryder Alan Turing.
Under Anden Verdenskrig spillede Turing en afgørende rolle i arbejdet med at knække tyskernes Enigma-kode, ligesom han siden definerede grundprincipperne i arbejdet med kunstig intelligens. Ikke længe efter krigen, i 1954, begik han dog selvmord, blot 41 år gammel, fordi myndighederne havde opdaget, at han var homoseksuel, og tvang ham til at underkaste sig en kemisk kastration, der ødelagde hans evne til at tænke kreativt.
Turings eftermæle
»Det er filmens hjerte,« siger Morten Tyldum i telefonen fra Norge. »Hvis vi alle er ens og holdes nede af normaliteten og det hverdagslige ...«
Han holder en pause og siger så: »Alan Turing havde en hjerne, som fungerede anderledes. Hans tanker og ideer og måde at se verden på var anderledes, og derfor kæmpede han med at passe ind. Han blev set på som en outsider og fungerede dårligt i sociale sammenhænge. The Imitation Game prøver at vise, hvor vigtigt det er ikke at være som alle andre, og filmen er samtidig en advarsel om, hvor farligt det er at have fordomme over for andre. Hvor farligt det kan være at frygte alt det, som er anderledes. Det er en af de sygdomme, vi har i vores moderne samfund, det være sig frygt for nogle med en anden religion, et andet politisk ståsted, en anden seksualitet, en anden hudfarve, en anden kultur, og hvordan vi dømmer dem. Det er den frygt for det anderledes i form af homofobi, der betød, at Alan Turing tog livet af sig selv. Det var en stor tragedie, fordi han var en af forrige århundredes store tænkere, hvis liv blev alt for kort.«
Det er ikke meget mere end et år siden, at Turing posthumt blev benådet af den engelske dronning, og 47-årige Tyldum følte et stort ansvar for at lave en film, der hyldede ham.
»Det er hans eftermæle, vi snakker om. Man har et dobbelt ansvar. Man skal fange hans ånd, kan man sige, og samtidig skal man fortælle en historie, som engagerer, som gør, at historien bliver kendt og når ud i verden. Det er nok det, jeg er mest stolt af: at denne lille, lille film har fået så megen opmærksomhed, at hele verden er klar over, hvem Alan Turing var. Det var der mange, som ikke vidste. Han har fundet sin plads, og det er fantastisk.«
Hvad er et menneske?
The Imitation Game, der har Benedict Cumberbatch i hovedrollen som Alan Turing, følger sin hovedperson i den periode, hvor han knækker Enigma-koden, og springer tilbage til hans skoletid, hvor han også var en outsider, der blev drillet og chikaneret, og frem til tiden omkring hans selvmord – filmens egentlige nutid – hvor Turing var i gang med at skabe en form for kunstig intelligens.
Filmens titel refererer til den test eller leg, Turing opfandt og beskrev i en afhandling, ved hjælp af, hvilken man kunne afgøre, om en maskine kunne tænke selv. Det er en test, man bruger den dag i dag.
»Imitation Game er en vældig interessant filosofisk tanke,« siger Morten Tyldum.
»Ideen er, at vi kun er mennesker, hvis vi kan overbevise andre om, at vi er mennesker. ’Jeg tror, at du er et menneske, fordi jeg tror, at du er et menneske.’ Hvis en maskine kan overbevise mig om, at den er et menneske, er den så et menneske? Det er det, Turings Imitation Game går ud på. Når en maskine når det punkt, hvor den kan overbevise os om, at den er intelligent, er den så intelligent, eller er den ikke? Det er fantastiske tanker. Hvad vil det sige at være menneske, hvad vil det sige at tænke? Alan Turing troede, at det ville vare 50 år, før man havde en maskine, der kunne overbevise os om det. Det fik han ikke helt ret i.«
Drevet af kærlighed
I The Imitation Game er Alan Turing som besat af først at knække Enigma-koden og siden at skabe kunstig intelligens. Han kalder sin maskine for Christopher, og det er der en ganske særlig grund til, fortæller Morten Tyldum, der i filmen har genskabt nogle scener fra Turings tid på kostskolen Sherborne, hvor han var bedstevenner med – og forelsket i – Christopher Morcom, der var syg og pludselig døde.
»Alle har et billede af, hvordan Alan Turing var, og hvad der egentlig var det vigtigste i hans liv,« siger den norske instruktør, der måtte vælge, hvilke elementer af Turings begivenhedsrige liv han ville fokusere på.
»Det har selvfølgelig været en udfordring. For os var det vigtigste hans forhold til Christopher, som jeg virkelig synes er smukt, og som alle kender til, fordi Turing skrev breve til Christophers mor gennem hele sit liv. Da National Museum of Science lavede en Alan Turing-udstilling, lavede det sågar en plakat med Christopher Morcom. Selv her havde man erkendt Christopher Morcoms betydning for Alan Turing og den moderne computer, der udspringer af en uforløst, homoseksuel kærlighed, og det er jo en fantastisk tanke: Hvordan Alan Turing var så optaget af, om det var muligt at genskabe en bevidsthed. Er det muligt at skabe en maskine, der selv kan tage sine beslutninger? ’Kan jeg lave noget, der baseret på en handling kan foretage en opfølgende handling?’ Og det udsprang af et tab og en længsel efter noget.«
Gådefuld skikkelse
I det hele taget var Alan Turing et meget komplekst menneske, forklarer Morten Tyldum. Det gjorde ikke opgaven med at fortælle om hans liv nemmere, men det gjorde den kun mere spændende.
»Et ord, som alle, der har arbejdet med eller skrevet om Alan Turing, bruger, er enigmatisk, gådefuld. Andrew Hodges’ biografi hedder jo også Alan Turing: The Enigma. Han er en mand, som det er svært at få hold på. Han bevægede sig netop i spændingsfeltet mellem alle disse konflikter: rationalitet og videnskab og irrationalitet, frygt og følelser. Derfor ville jeg også have, at filmen skulle være som et mysterium, som man gradvist afdækker. Hvem er denne mand? Skæringspunktet mellem sociale koder og hans væsen – det var så fascinerende at arbejde med, og egentlig kunne man lave tre film om Alan Turing, som alle handlede om forskellige ting, fordi der er så meget materiale.«
Derfor var Benedict Cumberbatch det perfekte valg til rollen som Alan Turing, siger Tyldum. Den britiske skuespiller, der siden gennembruddet i titelrollen i tv-serien Sherlock har været her, der og alle vegne, er da også blevet Oscarnomineret for sin præstation.
Fuld af modsætninger
»Der er noget enigmatisk over Benedict, noget, man ikke helt kan definere,« siger Morten Tyldum.
»Det snakkede vi om. Vi ønskede ikke at definere Alan Turing og anbringe ham i en æske. Han er for kompleks til at definere. Man kan sagtens spille ham som en person fuld af nervøse tics og gale professor-klicheer. Men han er mere end det. Han var også maratonløber, en atlet. Han er fuld af modsætninger, og det er noget, Benedict er helt fantastisk til at spille. Der er så mange skuespillere, som alt for tydeligt får forklaret deres figurer. Men Benedict giver dem en aura af mystik.«
Det var dog ingen let opgave at ’skabe’ Alan Turing, da der ikke findes film- eller lydoptagelser af ham, der kan vise, hvordan han bevæger sig eller taler: »Og alle de, som husker ham, var teenagere, da han døde. Så det var et puslespil for os, hvor vi måtte finde brikkerne først. Vi prøvede at bevæge os indefra og ud, og vi begyndte med at snakke om, hvordan han fungerede. Hverken Benedict eller jeg troede på, at han havde asperger eller var autist, selv om han havde træk, der kunne lede tankerne i den retning. Måden, han opførte sig på i sociale sammenhænge, er beskrevet, som om han midt i en sætning kunne stoppe og gå sin vej. Hvis han pludselig fik en idé eller ikke længere syntes, at samtalen var interessant, eller at man var spændende at snakke med, gik han.
Han forstod ikke sociale koder. Men samtidig, når man læser hans breve og dagbog, har han en ekstrem selvindsigt og er næsten selvironisk over for sin egen situation og håbløshed. Han var så kompleks. Han var så drevet, næsten arrogant, i sin tro på sig selv og sine egne evner, og så var han samtidig meget følsom. Han var glad for børn og elskede lege og spil og puslespil. Han kaldte det ikke Imitation Test, men Imitation Game. Han var glad for at lege, samtidig med at han var neurotisk fokuseret, også i forhold til hvad han brød sig om og ikke brød sig om. Vi brugte megen tid på at forsøge at forstå det indre psykologiske, og hvordan han fungerede. Hvad er kernen, hvad er den psykologiske sandhed om ham, og ud af det kom figuren af sig selv.«

