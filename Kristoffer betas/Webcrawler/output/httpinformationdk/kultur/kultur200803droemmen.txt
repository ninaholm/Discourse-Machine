Drømmen om et velsmagende liv
DR2 konsoliderer sin position som livsstilskanal nummer ét for den kreative klasse med madprogrammerne 'Boller af stål' og 'Spise med Price
To slags. Modsat fru Plums brændekomfur dyrker brødrene Price en hæmningsløs materialisme.


 Når først maven er blevet lidt for stor til med værdighed at kunne bære stramme designer T-shirts og fashionable jeans, så bliver maden den vigtigste måde at snobbe på, og derfor er der et altid sultent marked for stilsikre madprogrammer. 
Det er et behov, som den kreative klasses yndlingskanal DR2 forsøger at mætte med hele to nye madprogrammer særligt til dem, der ser sig selv som rige på god smag.
Det ægte
Camilla Plums Boller af Stål er en opbagning af hendes bog - og spelt segmentets bibel - Et ordentligt brød. Fra Camilla Plums køkkens er der udsigt til hendes hjemmedyrkede marker med kornsorter fra det forhistoriske øko-utopia før kunstgødning og overforædling. 
Hendes uformelle og sunde retter består typisk af en håndfuld korn, nogle groftskårede tomater og nogle urter fra plænen, og det hele smager af at komme tæt på naturen, det oprindelige og det ægte. En drøm, som Camilla Plum bærer med stor troværdighed, hvilket vel har gjort hende til en af de vigtigste ideologer for venstreorienterede kvinder med lange videregående uddannelser og hang til hus og have. 
Jeg er fuld af sympati for projektet - på samme måde som jeg kan lide vindmøller - men bortset fra selve brødet er det nu ikke noget mad, jeg selv ville lave. For uden Plums udsøgte råvarer ville det meste i mine hænder blive en fad omgang jønkegryde. For meget korn og for lidt fedt. Helt modsat har jeg det med Spice med Price, hvor der er meget lidt korn - men til gengæld masser af fedt. 
Klassisk tv-køkken
Med Brødrene Price kan den-ikke-længere-så-unge-mand drømme sig tilbage til det mandeideal, som Plums rustikke uformelle mad har fået smidt ud af køkkenet: Den selvhøjtidelige type, der laver formelle og traditionelle retter i en selvironisk atmosfære af afslappet høflighed og som får saucen til at lykkes ved at "brilliere med sine fingerfærdigheder". 
Brødrene Prices far var John Price - som var skuespiller, levemand og medlem af dansk gastronomisk selskab - og i hans ånd går James og Adam i gang med at overgå hinanden i kompliceret mad med fine franske navne. Vi lærer for eksempel at lave Coq au Vin - "MAD MED ILD I!" - Tarte Tatin og Bouillabaise au Bornholm, som bestod af ikke mindre end tre forskellige slag fiskefond. Og husk: "rigelig med smør". 
Mens der sauteres og flamberes, så hygger James og Adam om os og med en overfladisk spøg på læben og afleverer anekdoterne om retterne, familieskrønerne og de små pasticher på det klassiske tv-køkken. 
Det er morderligt fornøjeligt, og helt modsat Plums brændekomfur så dyrkes den hæmningsløse materialisme med store mængder meget dyre råvarer tilberedt i en anselig maskinpark af køkkengear i den bedste kvalitet. 
Skal man være snob, så ...
Og det kunne meget hurtigt ende i selvtilfreds mandehørm, hvis det ikke var for selvironien, og fordi brødrene med succes kombinerer deres talent for at formilde stoffet med musikalitet - brødrene har sammen skrevet seks musicals - med en nærmest fanatisk interesse for mad, der virkelig smager igennem. 
Jeg går nok ikke lige med det samme i gang med at ryge blåmuslinger - men næste gang, jeg skal koge en hane i rødvin, så skal der helt sikkert også koges ind, ild i gryden og let karamelliserede perleløg til. For hvis man nu allerede er i gang med at være en snob i sit køkken - så kan man vel lige så godt fyre den af og lave en dyne af kanelis, som smager så godt, at den er hele umagen værd? 


