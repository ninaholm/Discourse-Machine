’Hver gang magt centraliseres, dukker der et pikhoved op’
Han er politikerledens ’poster boy’, stoffri stofafhængig, selverklæret selvoptaget, og nu har han skrevet en bog om revolution. Vi må tage demokratiet tilbage til folket, råbte Russel Brand ved et arrangement i London i sidste uge, og publikum jublede som en eksalteret kult
Russell Brand er blevet en slags politisk revolutionsguru, der vil have magten tilbage til folket. Men ideerne er letkøbte og udtalelserne sexistiske, mener kritikerne.


 Russell Brand himler og smiler. Han siger som en fanfare, mens han med begge hænder peger på det store foto over scenen, der forestiller hans ansigt.
»Da-daah.«
»Jeg er ikke en mand uden ego,« proklamerer han, og publikum skraldgriner. Han griner også selv.
Billedet over ham er fra forsiden af hans nye bog, og det viser en mangedoblet version af hans perfekt proportionerede ansigt, hans veltrimmede fuldskæg, det lange, skødesløst friserede hår og hans brune målrettede øjne. »Kom an,« ser de ud til at sige, »hvad kan du?«
Det er den unge stjernejournalist og forfatter Owen Jones, der interviewer ham om ’en ny vision for politisk handling’ ved et såkaldt Guardian Live-arrangement i London, og han har lige konfronteret Russell Brand med, at visse kritikere kalder ham en »show off« og siger, at han udelukkende engagerer sig i samfundet og kommer med bombastiske politiske udmeldinger – som at alle bør stemme blankt – for at få opmærksomhed. Og at han bruger sin rolle som kendis til at få endnu mere opmærksomhed. Hvad mener han om det?
»Når folk angriber mig, tænker jeg altid: Hvilken del af dem selv er det, de angriber? Ja, jeg tog stoffer og opgav det, fordi det ikke gav mig noget. Jeg opgav at forfølge berømmelsen, fordi det ikke gav mig noget, og jeg opgav glæderne ved erotik – det virkede til at virke, det virkede så meget til at virke! – men det gav mig altså ikke noget.«
Folk klapper og griner.
»Jeg er ikke bedre end andre, fordi jeg har de her ideer. Jeg er snarere værre end de fleste. Jeg er mere drevet af drifter, af ego, af begær: Jeg vil have opmærksomhed, jeg vil have stoffer, jeg vil have mad, jeg vil have, jeg vil have, jeg vil have! På den måde eksemplificerer jeg vores kulturs problemer, og jeg ved, at de ikke er løsningen. Man bliver ikke lykkelig af at være kendt. Man bliver ikke lykkelig af stoffer eller sex. Man binder sig ikke til nogen eller noget, man mister forbindelsen til, hvad der er ægte. Det er meningsløst.«
Nu jubler og hujer tilskuerne. »Giv dem tørt på!« råber en mand.
»Vi står over for økonomiske og økologiske problemer. Men når jeg nævner ægte mennesker, der tilbyder ægte løsninger – Noam Chomsky, George Orwell, Naomi Klein – hvad gør folk så? Så siger de: Åh nej, ikke dig, du er egoistisk, se lige dit hår!«
»Men altså: Demokratiet er blevet taget fra os. Og om 50 år er jeg død, men mine ideer vil stadig være sande.«
Superstjernen
Komiker, sanger, skuespiller, radiovært, klummeskribent, forfatter, Big Brother-vært. 39-årige Russell Brands cv er bredt, og han har gjort sit til, at de fleste briter har taget stilling til hans væsen: Han har kaldt George W. Bush en sinke, heilet ved en prisuddeling, optrådt nøgen på MTV, mødt op på arbejde klædt ud som Osama bin Laden. Den 12. september 2011.
På det seneste er han blevet optaget af politik og er blevet kaldt »the poster boy for dem, der elsker politik, men hader politikere«.
I sin nye bog, Revolution, revser han den politiske elite og opfordrer lokalsamfund til at tage magten. Han var en af Occupy-bevægelsens højlydte støtter, og for nylig har han brugt sin kendisstatus til at hjælpe en gruppe ressourcesvage borgere i deres kamp mod byrådet i London-bydelen Newham, som har planer om at rive de bygninger ned, borgerne bor i. Selv bor han i Shoreditch i det østlige London sammen med fattige, immigranter, kunstnere og velhavende, tjekkede unge professionelle som ham selv.
Til Guardians arrangement i Emmanuel Centre, en imponerende cirkulær hall bag West-minster Abbey, udfolder sig en anderledes pænhed. Folk former en nydelig kø i oktoberkulden med deres farveprintede 20-pund-billetter i hånden, og inde i salen summes høfligt. For enden af de 1.000 siddepladser står to loungerøde lænestole, og på den ombyggede europapalle, der udgør et hipt lille bord, står en kande vand og to ædruelige glas.
Men det er en rebel og rockstjerneprædikant, der skal på, så der er selvfølgelig høj rockmusik i rummet.
Mange ser ud til at være klædt ud som Russell Brand, overalt er der lange lokker og Jesus-/Ché-skæg – for ikke at tale om læderjakker og hullede cowboybukser.
Han er en superstar, og de er hans disciple.
Der er også kameramænd, for begivenheden transmitteres til biografer i hele Storbritannien, og så er der de mange Guardian-kernelæsere, der til forveksling ligner Informations, og som stort set alle har bogen under armen. ’Evol’ i titlen Revolution er skrevet med omvendte, røde versaler, så det ligner det engelske ord for kærlighed. Resten af forsiden prydes af det store portræt af hovedpersonen, der også udgør bagtæppet for aftenens arrangement.
Doven sexisme
En halv time inde i showet har Russell Brand godt gang i oneliner-maskinen: »Demokrati er en glimtende Excalibur – lad os bruge den til noget andet end at fikse brødristeren«. Eller: »Vi skal decentralisere magten. Hver gang magt centraliseres, dukker der et pikhoved op.«
Publikum elsker det. Owen Jones forsøger at argumentere for, at det er vigtigt at stemme, og at der rent faktisk sker gode ting i politik. Han nævner økologiske tiltag og kampen for LGBT-rettigheder. Hvad med en kvinde som Caroline Lucas (medlem af parlamentet og tidligere leder af Green Party, red.), vil han vide, hvorfor stemmer Russell Brand ikke på hende?
»Jeg elsker Caroline Lucas,« svarer han. »Og Tom Watson. Nogle af dem er alright, det er ligesom i skolen, hvor nogle lærere var o.k., men det er et institutionelt problem. For mennesker er grundlæggende smukke. David Cameron, for eksempel, han er en smuk mand, det er han. Men han er blevet afledt. Kraftigt.«
Institutionerne og regeringerne ændrer sig ikke, siger Russell Brand, fordi de ikke ser problemerne: »Folk, der siger, at systemet ikke kan ændre sig, er dem, der nyder godt af, at systemet forbliver, som det er. De, der siger, at systemet virker, mener: ’Systemet virker for mig’.« Derfor opfordrer han borgerne til at »organisere, kollektivisere og samarbejde« på et græsrodsniveau.
Owen Jones spørger, hvad alternativet til multinationale organisationer er.
Vi er nødt til at behandle hinanden bedre, svarer Russell Brand, så nye styreformer kan opstå: »Hvis det fremtrædende imperativ er profit, vil det forstyrre andre imperativer. Fjern systemerne. Hvordan kan du arbejde mod det? Arbejd lokalt.«
Hver gang, han har sagt noget, der er sjovt, frækt, stærkt eller sprogligt velfungerende, jubler publikum som en eksalteret kult.
Men ikke alle er begejstrede. Udover dem, der mener, at hans ideer er letkøbte, og at han udelukkende søger opmærksomhed for at blive mere kendt, har en gruppe set sig ekstra sure på Russell Brand: feministerne. Skribenten Sarah Ditum har anklaget ham for ’doven sexisme’, og netmediet Salons nyhedsredaktør, Natasha Lennard, har skrevet: »I vores begejstring for bare en lille smule tilsyneladende revolutionært præg på mainstreamdebatten har vi ladet misogyni og Great Man-narrativer flyde frit. Det er ikke noget godt udgangspunkt, hvis vi vil kæmpe ud fra det. Jeg holder ikke med Russell Brand, og det burde I heller ikke.«
Lækker guru
Til showet har Owen Jones løbende sørget for, at et udvalg af salens tweets er blevet omsat til spørgsmål, men til sidst åbner han også for spørgsmål på traditionel vis. Og efter en times speedsnak er Russell Brand tændt. En ældre kvinde med lang, grå manke er den første spørger:
»Ja, jeg er gammel nok til at være din bedstemor,« indleder hun og afbrydes af Russell Brand:
»Du er i hvert fald sexet nok.«
Salen bryder ud i grin, og også bedstemoren morer sig. Hendes spørgsmål, som hun får fumlet frem, handler om feministernes kritik. Hun vil vide, om Russell Brand er for eller imod Page 3, den britiske tabloidavis The Suns udgave af Ekstra Bladets Side 9-pige, som i de seneste år har været genstand for en del debat i Storbritannien.
»Jeg er en menneskelig heteroseksuel mand,« siger han og stønner heftigt som en ulv i en tegnefilm, »men jeg forsøger ikke at ville læse Page 3.«
Han fortæller, at det for nylig er gået op for ham, at en kvindelig figur i en Disney-film ofte er lige så seksuelt udfordrende i sin påklædning som i en film, man skal være 18 for at se. Det er et ægte problem, mener han. Og så roder han sig ud i en historie om, at han engang læste Page 3 i en moské.
»Øh. Jeg er imod Page 3,« afslutter han.
Jubel.
Owen Jones taler om ligestilling og kvinders ulighed i forbindelse med løn.
»Jeg ved ikke, hvordan jeg skal håndtere kvinders problemer. Men jeg er optaget af emnet, jeg synes, det er vigtigt,« siger Russell Brand.
»Jeg har formentlig en smule sexisme tilbage i mig. Jeg mener: Jeg er fra Grays, jeg holder med West Ham … Man lærer af at gå forkert, men jeg prøver at være anstændig. Jeg er åben over for sexisme, jeg er opmærksom på det, og jeg lytter til kvinder,« siger han.
Publikum, især kvinderne, jubler.
I aften kan Russell Brand slippe af sted med det hele. Hans smil overstråler alle og alt – også Vivienne Westwood, der er blandt tilskuerne, og som til sidst også får lov til at stille et spørgsmål.
»Og hvad laver du så,« spørger Russell Brand den 73-årige modedesigner og forretningskvinde. »Jeg er aktivist,« siger hun, »og det er jeg meget stolt af.«
Hun er ikke alene. På vej ud kan revolutionsiveren spottes hos mange af salens 1.000 tilhørere og blandt dem, der har fulgt begivenhederne fra biffen: For eksempel skriver Hannah Murton på Twitter: »Jeg følger med fra biografen i Islington, og jeg føler mig som en del af bevægelsen. Det kommer til at ske,« mens Simon Fuller skriver: »Før var jeg kynisk over for Russell Brand, men nu er jeg en believer. #revolution«.
Andre er ikke helt sikre på, hvad det egentlig er, de lige har overværet.
»Jeg kan ikke beslutte mig for, om Russell Brand er en ny æras revolutionære leder for arbejderne. Eller om han er en new age-guru,« tweeter Guardians teknologichef, Jemima Kiss, og tilføjer:
»Men han er ret lækker.«
Russell Brand, ’Revolution’ (Century) 372 sider, 20 pund

