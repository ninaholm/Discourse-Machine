’Vi prøver at finde de madprogrammer, der er relevante i forhold til vores samfundsdiskussion’
’Kanal klog’ var i mange år DR2’s kælenavn. Siden har man forsøgt sig med at være ’ung og fræk’. Med relanceringen af DR’s kanaler i marts måned skulle DR2 så være en ’samfundskanal’. Vi har mødt chef Michael Thouber til en snak om, hvad en samfundskanal egentlig er, og hvordan det er gået med det nye DR2
Studieværterne Niels Krause-Kjær og Anja Bo under præsentationen af det relancerede DR2 i marts, da de nye formater blev præsenteret.


 
	Da Michael Thouber i august 2012 overtog chefstolen på DR2, var det med Adam Holm ved sin side og med en parole om »at forandre for at bevare«.

	Siden valgte Adam Holm i forbindelse med relanceringen i marts at fratræde chefposten for i stedet at genoptage arbejdet som studievært, hvilket efterlod den tidligere branding-ekspert alene i spidsen for DR1’s lillebror. En lillebror, der i marts fik en helt ny dagsflade med nyhedsprogrammer som DR2 Dagen og DR2 Morgen. DR2 skulle nu skulle have breaking news-forpligtelser og man skulle samtidig kunne tænde for DR2 for at få det dybere perspektiv på nyhederne. Der skulle være »breaking baggrund« som Michael Thouber formulerede det i forbindelse med lanceringen af ’samfundskanalen DR2’.

	Samfundskanalen

– Michael Thouber, hvad er en samfundskanal egentlig?

	»Vi vil lave en kanal, der på en begavet og overraskende måde behandler relevante samfundsemner og sætter dem til debat. Og det gør vi på DR2-måden: med bid og vid. Det må gerne gøre lidt nas en gang imellem. Både satirisk og journalistisk. Vi skal kunne rumme både det meget tunge politiske og det stærkt satiriske, for jeg tror, det er dér både kanalen og samfundsdebatten lever. Vi mødes over grinet, men også over at turde diskutere, hvor vores samfund bevæger sig hen.«

– Men hvad laver actionthrillere og mad- og naturprogrammer på en samfundskanal?

	»Vi arbejder stadig med, hvor snæver en afgrænsning, der skal være på kanalen. Jeg er ikke interesseret i, at vi laver samfundskanal, der kun handler om politik og økonomi, og som definerer et samfund ud fra nyhedskriterier. Samfund for mig handler også om f.eks. ægteskab, børneopdragelse og fødevaresundhed. Når det er sagt, har vi en løbende diskussion af, hvordan madprogrammerne passer ind. For mig er der også stor forskel på, om det er mad, der ender med en opskrift eller om den mad, du putter i munden, har en betydning for din sundhed, eller den jord vi lever på. Vi prøver at finde de madprogrammer, der er relevante i forhold til vores samfundsdiskussion. Lykkedes det hver eneste gang? Nej, du vil sikkert sagtens kunne finde eksempler på noget, der ligger i periferien af det, jeg vil kalde samfundsliv.«

– I skal løfte en meget bred portefølje af opgaver. Hvordan er det at skulle balancere satire, nyhedsstof, breaking news, fiktion, natur, mad og livsstil?

	»Det er noget, der giver en evig debat på redaktionen, hvilket jeg er glad for. Vi har f.eks. truffet en beslutning om, at fiktion også har en plads på DR2. Det glæder os f.eks., når vi sender Unsere Väter, Unser Mütter som er den mest diskuterede tyske tv-serie i nyere tid. Der formår vi at tage en væsentlig debat om tysk krigsbearbejdning gennem fiktionen. Det samme når vi f.eks. viser The Newsroom (amerikansk tv-serie red.). Så er der andre gange, hvor vi rammer ved siden af skiven i forhold til de meget store samfundsdiskussioner. Men jeg må også sige, at f.eks. en Woody Allen-film er noget af det, der sætter tingene i perspektiv for mig. Han sætter livets dilemmaer på højkant, og derfor synes jeg godt, det kan have plads på en samfundskanal også.«

– Der er langt fra Woody Allen til breaking news-forpligtigelser?

	»Ja, og det er charmen ved DR2. Vi er en kanal, der ikke ligner nogen andre kanaler. Og er en kanal, der er sat til at løse en opgave, ingen andre har kunnet løse. Og det, synes jeg, er interessant, men, ja, der er langt. Hvis breaking news-situationen er alvorlig nok, så smider vi også Woody Allen. Vi sidder med en seergruppe, som er vidende, som holder sig bredt orienteret, men som også gerne vil ud-fordres i sider af deres hjernehalvdel, som de ikke normalt bliver udfordret på. Og det kan Woody Allen bl.a.«

– Risikerer man ikke netop en udvandet identitet, hvis man vælger en etiket som ’samfund’, der kan dække alt mellem himmel og jord?

	»Tidligere har DR2 slet ikke haft nogen identitet og alligevel været det stærkeste mediebrand i Danmark. Det, at vi har skærpet profilen, kan forhåbentlig kun være med til at skærpe identiteten. Så nej, det tror jeg faktisk ikke. Lidt karikeret, tror jeg også, at samfundslivet er anderledes for dem, der ser tv end dem, der laver det. Vi skal både lave det, alle er enige om har et væsentlighedskriterium, og give plads til at tage fat på nogle emner, som måske ikke er aktuelle i et nyhedsperspektiv, men har et perspektiv for vores samfund.«

	Det nye DR2

– DR3 har stjålet noget af det unge og frække. Risikerer I ikke at blive lidt kedelige?

	»Jo. Det tror jeg, alle risikerer. Især når man er gået fra at være den lille hemmelige til også at være en der fylder i landskabet. Det er præcis derfor, vi har lavet den her omlægning. Der var ikke nogen, der efterspurgte den. Seerne var ikke utilfredse. Brandet var ikke for nedadgående. Men det har altid været kendetegnende for DR2, at man har skiftet hest, inden det egentlig blev efterspurgt. Det er også det, vi håber er lykkedes denne gang.

– Relanceringen er ikke måske efterspurgt eksternt. Men internt er I vel blevet ofre for, at DR1 skal kunne konkurrere med TV 2? DR2 er blevet en slags public service-alibikanal?

	»Det synes jeg ikke er en rimelig kritik af DR1. Der er også noget af det nye DR2, der er under pres fra DR1, fordi de simpelthen tør mere formatmæssigt. De løfter nogle store opgaver, er blevet journalistisk skarpere og tør nogle ting, som tidligere ville være blevet opfundet på DR2. Jeg synes faktisk, at noget af det, der har været fantastisk ved relanceringen af DR1 er, at man har formået at stoppe de blødende faldende seertal, samtidig med at man har styrket den journalistiske profil.«

– Er DR2 også blevet skarpere?

	»Hvis man ser på en række af de serier, vi har igangsat, så synes jeg godt, man kan mærke, at der har sneget sig en anden væsentlighed ind på kanalen. Vi er blevet voksne i vores emnevalg uden undervejs at være blevet kedelige. Vi har bevæget os fra en tid, hvor alle talte om spin til, at vi faktisk har fundet frem til personer, der taler politik og ideologi på kanalen. Det er lykkedes os at finde nogle personer, politikere, erhvervsledere, som er oprigtigt indignerede og vil sætte sig selv i spil i nogle af de her debatter, hvilket er med til at løfte debatten et andet sted hen. Og så er det lykkes os at få en nyhedspuls ind, som har givet kanalen et løft.«

– Når det lykkes jer at skabe debat i foråret, er det jo på de gamle flagskibe ’Deadline’, ’Temalørdag’ og ’Detektor’?

	»Der sker selvfølgelig noget nyt, når man laver en omlægning. Og det der her er sket, er at disse programmer har løftet sig. De er blevet journalistisk skarpere og har valgt nogle bedre historier. Det samme har Deadline gjort. Der er blevet mere plads til værterne, mere plads til hard talk og til, at der bliver gået hårdere til stålet. 82 pct. af den danske befolkning svarer, at de mener DR2 er væsentlig for den danske samfundsdebat. Vi har selvfølgelig arvet en del, men debatten har aldrig været så meget i fokus, og vi er stolte over, at den identitet allerede slår igennem. Men jeg mener også, at programmer som Blachmann, Det slører stadig og På den 2. side også været med at skabe eller genrejse debatter. «

– ’DR2 Morgen’ og DR2 Dagen’ er klassiske, billige tv-koncepter med to-tre mennesker, der taler sammen i et studie. Mangler I ressourcer på dagfladen?

	»Ressourcerne er ganske rigtigt mindre på DR2 Morgen end på andre morgenflader. Det har været en præmis fra starten. Men det kan bl.a. lade sig gøre, fordi vi har en nyhedsafdeling, som kan trække på en lang række andre ressourcer. De laver indslag til andre programmer, som kan få en DR2-vinkel i morgenprogrammet. På den måde er der nogle fordele ved at have mange muskler i et stort hus. På dagfladen har vi forsøgt forskellige ting med f.eks. satire i morgenfladen og med anderledes reportageindslag, så det er ikke, fordi vi ikke forsøger, men omvendt må man også have en vis tålmodighed, før tingene finder sin form.«

– Er ’DR2 Morgen’ ikke endt som den bløde mellemvare mellem P1 og ’Go’morgen Danmark’ på TV 2?

	»Det synes jeg ikke nødvendigvis, er noget dårligt sted at ende. Især hvis det betyder, at vi har fundet vores eget tredje sted. Noget af det, P1 Morgen gennem tiderne har været gode til, er at finde journalistiske historier, som ingen andre finder, og som bliver formidlet af dygtige værtspar. Det ser jeg også gerne hos os. Det Go’morgen Danmark er dygtige til, er at vide, hvad vi egentlig taler om. Altså privatsfæren og det nære stof. Og jeg tror på, at der mellem det meget begavede og det meget populære findes et tredje sted, hvor man med succes kan blande genrene.

– Tale-tv er stadig et meget klassisk koncept at indføre i en tid, hvor flow-tv er udfordret?

	»Jeg tror ikke, flow-tv dør i morgen. Men man kan selvfølgelig godt fra tid til anden være nervøs for, om tv i dag er ligesom Sony i 1989, der har opfundet cd’en og tror, vi er reddet. Noget af den styrke, der er ved flow-tv, er fællesskabsfølelsen, og det, at man får noget, man ikke vidste, man ønskede at få. Men vi er opmærksomme på, at der sker et skift. Med lanceringen af det nye DR2 har vi også introduceret en langt større online-tilstedeværelse og forsøger at komme i gang der. Når vi nu gerne vil sætte os på debatten, er det jo meget naturligt at se på, hvor debatten foregår. Og det gør den jo bl.a. på de sociale medier. Men jeg skal være ærlig og sige, at det er spæde skridt. Lige nu koncentrerer vi os først og fremmest om at lave tv.

– Har I så stadig en dagsflade om et år?

	»Ja. Det har vi bestemt.«

