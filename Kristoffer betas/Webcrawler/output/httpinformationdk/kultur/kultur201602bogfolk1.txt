Bogfolk



 Christov-Barkagiev
Tidligere på ugen holdt Politiken en mikrofon foran »den mest magtfulde person i kunstens verden« og lod hende tale, mens journalisten druknede i hendes øjne. Carolyn Christov-Barkagiev får sat nogle ting på plads i sin monolog, der elegant binder Nietzche sammen med Henri Bergson og på den måde vist nok siger noget om en udstoppet hest, der hænger i loftet i et palæ i Torino. Og det har så noget at gøre med flygtningestrømmen til Europa. Abstraktionsniveauet er så højt, at journalisten har 19 forklarende fodnoter i artiklen. Ak, at skulle belære pøblen!
Bruce Springsteen
Springsteen har netop annonceret en selvbiografi. Det skriver Independent. Bogen har sin titel, Born To Run, fra sangerens gennembrudsalbum og megahit fra 1975, og er kommet i stand efter The Boss underskrev en syv millioner punds aftale med forlaget Simon & Schuster. Ifølge The Guardian har Bruce arbejdet på bogen i hemmelighed i syv år, men nu er det officielt, og den udkommer efter planen til september. Springsteen har tidligere, i et interview med New York Times, fortalt at hans personlige yndlingsforfattere er Cormac McCarthy, Philip Roth og Richard Ford.
J. K. Rowling
Den ottende fortælling om Harry Potter er på vej og vil udkomme på magikerens egen fødselsdag den 31. juli. Bogen, der har fået titlen Harry Potter og det forheksede barn, er baseret på et teaterstykke, som får premiere dagen i forvejen, oplyser forlaget. I den nye bog er Harry Potter blevet ægtemand og far til tre børn i skolealderen, og han har fundet ansættelse i Ministeriet for Magi, hvor han tynges af overarbejde og travlhed. Selv om bogen først udkommer til sommer ligger den allerede nummer et på de internationale bestsellerlister, skriver The Guardian.

