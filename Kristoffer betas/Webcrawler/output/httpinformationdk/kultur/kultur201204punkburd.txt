Punk burde være sjovt
Den 63-årige John Cooper Clarke regnes for en af de oprindelige katalysatorer i punkbevægelsen. Information har talt med ham om punk, Homer Simpson og hippiernes forbandelse
Mens humoren gradvist forsvandt fra punkscenen, har musikeren og poeten John Cooper Clarke i allerhøjeste grad bevaret den.


 Man skal ikke have talt med John Cooper Clarke længe, før man får fornemmelsen af at tale med en mand, der trods sin noget særegne skikkelse, har været en del af mere end de fleste. For selvom hans navn måske ikke nødvendigvis får en klokke til at ringe, så er hans cv og referenceramme, når det kommer til samarbejder med ikoner inden for den tidlige punk, temmelig omfattende. Han optrådte torsdag på Charlottenborg i forbindelse med CPH: PIX’s serie Seriously Funny. Men den ranglede mand fra Manchester dukkede for første gang op på scenen tilbage i slutningen af 70’erne, hvor han tonede frem med sin specielle blanding af digt, performance og humor sammen med tidens helt store navne. Han turnerede med bl.a. Sex Pistols, Elvis Costello, The Clash og har flere gange haft Joy Division som sit opvarmningsband. Han havde et forhold til Nico fra Velvet Undergrund og hang ud med folk som Bob Dylan og Jim Morrison. Og også i dag er han tæt på flere af tiden store bands som f.eks. The Arctic Monkeys, for hvem han er en slags mentor.
I nyere tid har han ligeledes fået opmærksomhed, som da man brugte hans nok største hit »Evidently Chickentown« i tv-serien Sopranos’ slutning på 6. sæson, med hans nuværende performance-show og med en kommende BBC-dokumentar med punkpoeten som omdrejningspunkt.
John Cooper Clarke er således på mærkværdig vis en overlever fra en svunden tid og samtidig igen aktuel. Han har tilmed stadig samme ikoniske look – mørkt jakkesæt, høje hæle, rodet hår og solbriller – som da han for over 30 år siden introducerede digtoplæsning til punkrocken. Han virker ved nærmere bekendtskab som noget så selvmodsigende som en livsklog, glad punker. Bemærkelsesværdigt intakt efter et ellers hårdt liv. Måske på grund af hans kendetegn – humoren – der har været et gennemgående tema i hans kunst. Noget han til gengæld synes mangler, når han ser på såvel punk- som rockscenen generelt i dag. De tidlige bands som f.eks. The Ramones havde en humoristisk side, ligesom man kan finde det hos ældre kunstnere som Chuck Berry og The Coasters. Og så trak bandet, der bl.a. af John Cooper Clarke ses som et af de første punkrock-bands, The New York Dolls, på pigegrupper og Doo-wop, som en komisk reference.
»Når de f.eks. i ’Jet Boy’ låner fra ’The Angels My Boyfriends back’ eller når de bruger The Shangri-Las intro til ’Give Him a Great Big Kiss’ i deres ’Looking For A Kiss; When I say I’m in love, You best believe I’m in love, L-U-V…,« siger han.
Han holder en sjælden lille pause i sin strøm af referencer, for at skabe plads til et af hans nærmest Monty Python’sk gentagende: »Know-wha’-I-mean?«
Det homeriske [sic] verdenssyn
Humoren var altså ifølge Clarke en oprindelige del af punkbevægelsen. Når Sex Pistols fremførte numre som »Anarchy in the U.K« eller »Pretty Vacant«, så var det altid med et smil på læben, en ironisk distance til det samfund, der omgav dem. Man behandlede alvorlige emner med en lethed, der fremviste livets ironi. Punk-scenen blev dog hurtig »en smule esoterisk«, og derfor døde humoren ifølge Clarke en tidlig død og efterlod kun punken med dens aggressive image at hænge sin hat på.
»Humoren var jo sørgeligt nok det første offer på den engelske scene. The Sex Pistols, The Clash, Adam and the Ants, tre bands, der er meget forskellige, men som på hver deres måde var med til at definere punkrock; de havde humoren. Men den udviklede sig ikke. Alt, der kom ud efter omkring 1980, glemte den side af punken. Det blev et snæversynet politisk projekt,« siger han.
Hvad det var for en type humor man havde gang i, forklarer han bedst med endnu en reference. Denne gang en mere nutidig. For punkens humor handlede ikke om jokes i traditionel forstand, men om et blik på verden og hverdagen, en humor, Clarke i dag ser især et lysende eksempel på.
»Homer Simpson! Han er vores tids stemme. Han er en komplet klovn, men der er altid en dimension til selv de mest åndssvage ting, han siger. Altid en sandhed i hans idioti,« siger John Cooper Clarke.
Dumme hippier
Og så går han i gang igen med referencerne igen. Denne gang inden for filmens verden. I Seriously Funny-talerækken på CPH: PIX er arbejdsrubrikken for alle indslagene: ‘Hvor er den moderne filmkomedie, der tager både sig selv og genren alvorligt blevet af?’ John Cooper Clarke kan godt lide Will Ferrell eller den der Woody Allen film med Larry David (Mig og Melody, red.) Så er der Family Guy; det er sjovt. Eller hvad med de gamle Bing Crosby-film, The Road to Morocco osv. Hele road-serien. Jerry Lewis og Dean Martin.
»Jeg har nok en amerikansk humor. Jeg kan godt lide, at alle altid bliver i karakter, og at det er derved humoren opstår. I USA ’ofrer’ man aldrig en karakter for et billigt grin,« siger han.
Han lægger dog også hurtigt filmen i graven sammen med punkens humor. Film i dag er klinisk renset for folk, man bekymrer sig om, de handler bare om urimelig smukke mennesker, der forelsker sig i hinanden.
»Ville menneskeheden virkelig lide et tab, hvis der aldrig blev lavet en romantisk komedie igen? Hvad er virkelig dit problem med dit smukke udsende, dit rige liv og din smukke kæreste – sådan virkelig?!« spørger John Cooper Clarke retorisk.
Han fortsætter sin række af filmreference, før han ender i westerngenren – han elsker westerns. Men med så meget andet, er de også blevet ødelagt. Endda af en nem identificerbar fjende:
»60’erne ødelagde dem, da de introducerede psykologi. Da psykologien vandt over moral – dér døde westerngenren. Hippier! De har en del at svare for … Fik de gjort noget som helst rigtigt?!« spørger John Cooper Clarke.
Det er næsten, som om man kan høre Simpsons-karakteren Mr. Burns hvisle ’release the hounds’ et sted i John Cooper Clarks efterfølgende grin og afslutningskommentar: »De fuckede det hele op. De mente det sikkert godt nok, men de tænkte det ikke rigtigt igennem. Stoffer og intellektuel debat passer sgu bare rigtigt dårligt sammen …«

