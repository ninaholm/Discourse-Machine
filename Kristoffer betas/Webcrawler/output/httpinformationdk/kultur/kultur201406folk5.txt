Folk



 Claus Meyer
Meyers Kantine har fået en bøde på en kvart mio. for at lade udenlandske studerende arbejde ulovligt. Direktøren beklager, at man ikke har administreret loven ’konsekvent’. Én ulovlig ansættelse stod på i 22 måneder. Det lyder da rimeligt konsekvent.
Ken B. Rasmussen I
Med til Se & Hør-whistleblowerens nye kendis-liv hører også interview som ’Mit Forbrug’ i Politiken. Her fortæller Ken, at det værste, han ved, er ensartethed. I øvrigt har han haft samme tøjstil de seneste 30 år. En modsætningernes mand.
Ken B. Rasmussen II
Derudover har Kens forbrug varieret vidt. I 80’erne var han en ’sovs og kartofler-dreng’, i start-90’erne veganer og i slut-90-erne gik han over til kokain, sprut og ’kvinder af den professionelle slags’. Men altså altsammen med samme tøjstil.
Lasse Ellegaard
Informations tidligere chefredaktør fylder 70 år i dag. Efter nogle år som korrespondent i Beirut er Lasse tilbage i St. Kongensgade, og kender man ham ret, bliver dagen fejret med at skrive en leder om den seneste udvikling i Irak.

