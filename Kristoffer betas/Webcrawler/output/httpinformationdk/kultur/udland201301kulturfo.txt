Kulturformidling eller kinesisk propaganda?
Danmarks største kommercielle radiokanaler får penge for at sende programmer om Kina – produceret af en kinesisk statskontrolleret medieorganisation. Uden at lytterne ved det. ’Kulturformidling,’ siger informationschef. Skjult propaganda, mener kritikere
Den kinesiske radiokanal China Radio International beskrives som Kinas ’propagandakanal til et udenlandsk publikum’, og den kontrolleres af kommunistpartiets centrale propagandabureau. Den kontrollerer finske Gbtimes, der producerer de programmer om Kina, som The Voice og NOVA FM sender


 Kinesisk popmusik og madkunst. En forklaring på, hvor ordet ’kineserier’ kommer fra. Et indslag om en tidligere kulminearbejder, der har fået udsigt til et renere miljø. Og en introduktion til kineseres fjernsynsvaner.
Det var det tilsyneladende uskyldige indhold af en nylig version af det timelange radioprogram Kina Ekspressen, som sendes på The Voice og NOVA FM, Danmarks to mest popopulære kommercielle radiokanaler med tilsammen to millioner ugentlige lyttere – eller nogenlunde samme størrelse som DR’s P3 og P1.
Men kritikere ser det imidlertid som del af en skjult propaganda indsats finansieret af det kommunistiske styre i Beijing, der har som mål at påvirke udlændinge til at få et mere venligtsindet syn på Kina og landets autoritære ledelse.
»Bliv klogere på Kina« er radioprogrammets slogan. Men hvad de danske radiolyttere ikke får at vide er, at programmet produceres af en finskbaseret medieorganisation, som kontrolleres af den kinesiske stat, og som anklages for at være en propagandasender for Beijing, der tegner et ukritisk portræt af Kina.
Og det holdes samtidig skjult, at den kinesiskkontrollerede organisation oven i købet betaler de to danske radiokanaler for at sende det ugentlige program, der er 100 procent dedikeret til fortællinger om Kina. Som købt og skjult reklame for Kina er programmet dermed en brik i kommunistpartiets massive statsfinansierede internationale medieekspansion.
Professor Xiaoling Zhang fra University of Nottingham ser programmet som en del af Kinas regerings forsøg på at fremstille et skønmaleri af Kina. Følsomme og omstridte emner som kinesiske menneskerettigheder skubbes i baggrunden til fordel for en ukontroversiel og finpoleret præsentation af kinesisk kultur.
»Det handler om at skabe et positivt billede af Kina – og dermed den kinesiske regering,« siger Xiaoling Zhang, som specialiserer sig i kinesiske medier og regeringens indsats for at gøre landets statsmedier til globale spillere og et vigtigt våben i det, styret opfatter som en igangværende kinesisk-vestlig kulturkamp.
»I sidste ende handler det om at styrke regeringens image og magt. Både over for landets egen befolkning og overfor omverdenen,« siger Xiaoling Zhang.
Åbner vinduet til Kina
Kina Ekspressens lyttere får blot at vide, at programmet produceres af Gbtimes. Det er en medievirksomhed, der er baseret i den finske by Tampere, men det er den statsejede radiostation China Radio International, som med 60 procents ejerskab gennem fonde reelt kontrollerer Gbtimes. China Radio International er en radiokanal, der beskrives som Kinas »propagandakanal til et udenlandsk publikum«, og den kontrolleres af kommunistpartiets centrale propagandabureau.
Gbtimes har i alt 160 ansatte – 80 procent af dem journalister – som kommer fra adskillige europæiske lande. I Finland laves samtidig radioprogrammer og internetartikler på et dusin forskellige sprog. Alt indhold handler om Kina.
»Det, som Gbtimes faktisk forsøger at gøre, er at åbne vinduet ind til Kina en smule og på en måde hjælpe Kina med at introducere sig selv og øge interessen for Kina,« siger vicepræsident for Gbtimes Henrik Resman om mediehusets målsætning.
Der er dog aspekter af Kina, som tilsyneladende ikke skal introduceres. Da Kina Ekspressen eksempelvis fornylig fortalte de danske lyttere om det kinesiske tv-marked og kinesernes fjernsynsvaner, blev styrets omfattende censur af landets tv-kanaler på intet tidspunkt nævnt. Samtidig blev kommunistpartiets landsdækkende tv-kanal CCTV, hvis præsident har udtalt, at nyheder altid skal afspejle »vort partis og lands politiske ståsted«, harmløst beskrevet som »stort set det samme som Danmarks Radio – bare en smule større«.
Indslaget byggede på interview med en udlænding i Kina, som ofte optræder som ekspert i udsendelsen. Han introduceres som »vores sædvanlige ekspert« – at han rent faktisk er på statsejede China Radio Internationals lønningsliste, nævnes ikke.
Dikterer indhold
I finske medier er Gbtimes’ radioprogrammer og internetindhold blevet anklaget for ikke også at rumme et kritisk blik på blandt andet Kinas menneskerettighedssituation. Radioprogrammerne fokuserer i stedet hovedsageligt på kultur og rejser.
Den finske avis Helsingin Sanomat har rapporteret, at China Radio International ifølge avisens kilder holder tæt øje med indholdet af Gbtimes’ produkter og samtidig dikterer vinklingen på nyhedshistorier. Ifølge Helsingin Sanomat må Gbtimes ikke lave interview om bestemte politiske betændte emner – såsom Falungong-bevægelsen, situationen i Tibet eller overgreb på det uighuriske mindretal.
Hvis man på Gbtimes’ engelsksprogede hjemmeside søger efter artikler om Dalai Lama, så indeholder de første 20 søgeresultater langt overvejende artikler, som bruger kinesiske statsstyrede medier som kilder. Citaterne i artiklerne er næsten udelukkende fra kinesiske embedsfolk, der dermed næsten uimodsagt får plads til at rette en ensidig kritik mod tibetanernes åndelige leder og fremlægge den kinesiske version: At det er Dalai Lama – og ikke den kinesiske regerings undertrykkelse – der er skyld i det store antal tibetanere, som har sat ild til sig selv inden for de seneste år.
Det er dog ikke kun sort-hvidt. I sidste søndags udgave af Kina Ekspressen diskuteredes – ligesom det gøres i kinesiske medier – at den kommunistiske ledelse har brug for en ny økonomisk linje. Samtidig blev internetcensuren og også massakren på Den Himmelske Freds Plads i 1989 nævnt, og om end det skete flygtigt, så ville det aldrig ske i kinesiske medier.
Hvidvaskning
Den finske medieprofessor Heikki Luostarinen fra Tampere Universitet, der har fulgt Gbtimes og specialiserer sig i propaganda i Europa, mener dog, at Gbtimes på et falsk grundlag udgiver sig for at være et uafhængigt udenlandsk medie og dermed gør sig skyldig i ikke at levere den nødvendige varedeklaration.
»De fortæller ikke, hvem den virkelige afsender er, nemlig den kinesiske stat,« siger han og sammenligner Gbtimes’ samarbejde med det kinesiske styre med »hvidvaskning af penge«.
»Det er den kinesiske regerings stemme, der høres, men det er pakket ind, så det ikke fremgår, at det er den, der er afsenderen,« siger han.
Xiaoling Zhang mener, at den kinesiske regering ønsker at skjule sig bag et vestligbaseret mediehus som Gbtimes, fordi den tror, at dens finpolerede beskrivelse af Kina derved lettere vil trænge igennem til et dansk og europæisk publikum.
»Den kinesiske regering er udmærket klar over, at hvis folk ved, at det sendte kommer direkte fra regeringen, så er der ingen, der gider lytte, for så vil de være klar over, at der er tale om propaganda,« siger hun.
SBS Media, som står bag The Voice og NOVA FM, siger, at de ikke – før Information har forelagt dem oplysningen – var klar over, at Kina Ekspressen, som sendes på de to radiokanaler, produceres af et kinesisk-kontrolleret selskab.
SBS Medias informationschef, Jesper Jürgensen, siger imidlertid, at de alligevel ikke har betænkeligheder ved at sende programmet, da de ikke betragter det som propaganda:
»Hvis det var kommunistisk propaganda, så ville vi forholde os anderledes til det, men det handler om kinesisk kultur, musik og kulturformidling generelt,« siger han og tilføjer, at »vores programfolk har lyttet programmet igennem og vurderet, at det overholder de krav, vi stiller til sponsorerede programmer.«
Jesper Jürgensen vil ikke kommentere på konkrete indslag fra radioprogrammet, som kan anklages for at have været for ensidigt positive. Men han siger dog samtidig, at SBS Media »skal stramme op« og fremover vil gøre opmærksom på, at der er tale om et sponsoreret program, hvilket de ikke hidtil har gjort. Men han mener dog ikke, der er behov for at gøre lytterne opmærksomme på programmets forbindelse til den kinesiske stat.
SBS Media vil ikke oplyse, hvor mange penge de får for at sende programmet, men Jesper Jürgensen siger:
»Det er ikke et program, vi ville sende, hvis vi skulle betale for det.«
Ikke et ekko
Henrik Resman fra Gbtimes mener, at mediehuset er en nødvendig tilføjelse til medielandskabet. Han siger, at den normale dækning af Kina »ikke er tilstrækkelig varieret«, og det »normalt er ret let at finde kritik« af Kina i vestlige medier.
»Når de (vestlige medier, red.) taler om Kina, så handler det om politik, økonomi og menneskerettigheder – men Kina er mere end det. Landet har en rig kultur; det byder på masser af andre ting, som normalt ikke fortælles til de brede masser,« siger han og fortsætter:
»Vi forsøger at undgå at være et ekko af Vesten og Østen. Vi forsøger at finde vores egen journalistiske tilgang.«
Han afviser kategorisk over for Information, at Gbtimes’ redaktionelle linje kontrolleres eller styres af China Radio International. Men han erkender, at Gbtimes er et nyttefuldt redskab for kineserne til at nå ud til et vestligt publikum med deres budskaber:
»Vi har masser af frihed, og vores kinesiske ejere forstår, at der er en ny og anderledes måde, som skal benyttes for at nå ud til de brede masser, specielt i den vestlige del af verden,« siger Resman og tilføjer, at »kineserne ville blive afsløret med det samme, hvis de brugte deres traditionelle måde, nemlig propaganda, til at promovere deres synspunkter på.«
Gbtimes beskriver forholdet mellem dem selv og China Radio International som et partnerskab. Til mistanken om, at Gbtimes er Beijings forlængede arm, siger Henrik Resman: »Jeg tror, at specielt mange vestlige journalister er for hurtige til automatisk at dømme en virksomhed som værende et propagandaværktøj, hvis den betales af kineserne eller arbejder for at præsentere Kina. Jeg mener i stedet, at vi bør være mere åbensindede over for andre kilder til information og synspunkter.«
Professor Xiaoling Zhang udtrykker dog skepsis over for, at China Radio International ikke skulle have nogen indflydelse på Gbtimes’ redaktionelle linje, selv om hun vurderer, at Gbtimes kan agere mere autonomt fra den kinesiske stat end Kinas egne medier.
»De kan kalde det et partnerskab, men hvis de finansieres af den kinesiske regering, så vil de også vide, hvem det er, der betaler smørret på deres brød. Det, som vi ser i den slags tilfælde, er en slags selvcensur, selv hvis de ikke får direkte besked fra China Radio International.«
Henrik Resman erkender da også, at Gbtimes’ ståsted er prekært:
»Vi ved, der er risici, og vi ved, at vi er sårbare. Men vi forsøger at finde en tredje vinkel. Det er vores udfordring. Hvis vi gør det ordentligt, så tror jeg, at vi kan adskille os fra både vestlige og kinesiske medier. Helt ærligt, så er det meget vanskeligt, og det er også en varm kartoffel for os.«

