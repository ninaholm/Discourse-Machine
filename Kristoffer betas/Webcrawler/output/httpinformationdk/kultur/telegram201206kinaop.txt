Kina vil oprette kulturcenter i København
Kina vil vise os, at kinesisk kunst er meget mere end dansetrupper og Mao-plakater, mener professor.


 Det er sandsynligvis et ønske om at vise, at kinesisk kultur er andet og mere end farvestrålende løveudklædninger, dansetrupper, idylliserede arbejdermalerier og traditionel sang, der ligger bag, at Kina er på vej til at åbne et kulturcenter i København, der bliver det første i Norden.
Det vurderer professor Anne Wedell-Wedellsborg, der forsker i kinesisk sprog og kultur ved Aarhus Universitet.
- De vil gerne promovere blød magt og kinesisk kultur. I en del år har den kunst, de officielt har præsenteret, været småkedelig. Det har været dansetrupper eller traditionelle orkestre, som ikke får os til at løfte et øjenbryn, siger hun.
Hun forklarer, at der er en stor avantgardistisk kunstscene i Kina, som lever med myndighedernes billigelse, selvom der i Vesten mest er fokus på de særligt kontroversielle systemkritiske kunstnere som Ai Weiwei.
- Regeringen har ikke noget imod kunstneriske eksperimenter, så længe de ikke er politiske. Men det er tit svært at trække den grænse, siger Anne Wedell-Wedellsborg.
Det ligger endnu ikke fast, præcist hvor kulturcentret skal ligge eller hvornår det åbner, men den kinesiske ambassade oplyser til Ritzau, at der foregår forhandlinger.

Anne Wedell-Wedellsborg mener ikke, at der er grund til at frygte, at Kina vil bruge instituttet som en propagandacentral.
- Kina vil gerne udbrede den kinesiske kultur, men de er klar over, at grinende socialistiske plakater - det duer ikke engang hjemme i Kina, siger hun.
Anne Wedell-Wedellsborg forklarer, at der de seneste år er sket en betydelig udvikling i kinesisk kunst. Det hænger blandt andet sammen med, at en stor del af kulturlivet er blevet privatiseret og mere kommercielt.
Alt i alt betyder det, at kunstnerne har større frihed i dag end for 20 år siden, selvom der også er alvorlige eksempler på, at kinesiske kunstnere, der overtræder en politisk grænse, får begrænset deres ytringsfrihed.
- Der er især stramninger i politisk følsomme perioder som nu, hvor der skal en ny politisk ledelse til. Men der foregår vitterlig en livlig politisk debat på dele af internettet, konstaterer Anne Wedell-Wedellsborg.
