Indflydelse frem for konfrontation
Den omstridte byggegrund Krøyers Plads er igen i offentlig høring, og til debat ved workshops eller borgermøder på Christianshavn


  
Opringning til formanden for Christianshavns Lokaludvalg, Poul Cohrt:
– Er det et passende tidspunkt at forstyrre dig på telefonen?
»Jeg sidder meget fredeligt og laver et eller andet foreningsarbejde, så det er sikkert meget godt med en pause ...«
– Og hvad er det for en forening?
»Det er Sofies Jazzklub i Overgaden, hvor jeg fører de fornødne regnskaber. Den har eksisteret siden 1970’erne ...«
– ... men har ikke noget med Christianshavns Lokaludvalg at gøre. Men som formand for Lokaludvalget har du formentlig din egen personlige mening om byggeplanerne for Krøyers Plads i Strandgade?
»Ja, og det kan man sagtens have, selv om man skal huske at skelne mellem sin egen mening og så flertallets mening i udvalget.«
– Og hvad er så din mening?
»Det er, at når Staten tilbage i 1990’erne solgte Grønlandske Handels offentlige ejendom til private, så var det ikke godt for almenvellet. Men når man nu er landet i den suppedas, så kunne det nuværende projekt være meget værre!«
– Tidligere gik bølgerne højt om et projekt af den hollandske arkitekt Egeraat, dét med de specielle glashuse, som blev forpurret ...
»Dér var jeg med i ’Københavnere mod fejlplacerede højhuse’ ...«
– Nu gælder det bygherren NCC’s projekt med knækkede blokke og skæve tage, tegnet af Vilh. Lauritzen og COBE-tegnestuen. Hvad siger Lokaludvalget til det?
»Vi ender nok med at mene, at det er for tæt og for højt. Men vi har allerede fået én etage pillet af. Via vores workshops med NCC.«
– I Københavns Kommune og Borgerrepræsentationen mener man, at København skal udvikle sig ...
»... og vi vælger så at tage udviklingen ved hornene og få det bedst mulige ud af den! På det privatkapitalistiske samfunds betingelser. Søge indflydelse frem for konfrontation ...«
– Ifølge NCC’s repræsentant på borgermødet i sidste uge, bliver der kun tale om ejerlejligheder ...
»Ja, for Københavns Kommune vil ikke bakke op om støtte til socialt boligbyggeri! I øvrigt kunne vi godt have tænkt os et sundhedshus på dét område ...«
– På borgermødet virkede du som en meget øvet dirigent. Kan du altid holde masken og bevare roen?
»Jeg har været aktivist siden gymna-sietiden og er gammel befalingsmand. Og har i øvrigt handlet med diamanter. Nu er jeg pensionist og altmuligmand på Havnen. Men indimellem er det da rigtigt, at det kan kræve humor og overskud at lede et borgermøde.«
 
Den offentlige høring om lokalplanen for Strandgade Nord løber frem til 20. april 2012

