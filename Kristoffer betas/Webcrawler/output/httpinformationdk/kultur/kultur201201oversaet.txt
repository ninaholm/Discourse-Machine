Ikke til oversættelse
Digte er ikke, stik imod hvad mange tror, til oversættelse
Tekst skal læses som en sanselig overflade, siger Susan Sontag. Arkiv

Nu sidder jeg her i natten og skriver til dig kære læser. Med en crazy håndfuld af ingenting, to dage inde i de nye år. Der er varmt, som når vinteren er ved at slutte, men det er kun januar, det er meget forvirrende. Susan Sontag siger, at vi skal læse teksten som en sanselig overflade, det er en god måde at læse digte på, synes jeg, at læse dem som udsigende det, der rent faktisk står, ikke mere, ikke til oversættelse. Jeg læste en gammel anmeldelse af F.P. Jac, hvor han bruger udtrykket »efterårshimlens krydder«, og det forstår jeg virkelig som en stor overbolle af en himmel, og himlen også som F. P. Jacs rødsprængte ansigt af slang, på een gang krydderbollekrummet og stærkt blå som i september, og så den helt opløste næse, han havde, midt i det hele. Det kan godt være der alt sammen på en gang, det behøver ikke at betyde mere end netop det, himlen, krummerne, ansigtet.Min mor kendte engang en digter, der tog hende med til en Patti Smith koncert i KB-hallen, men Patti tissede på gulvet, og der stod min mor alligevel af, men senere, da hun ærligt nok fortalte sin digterven, at hun ikke forstod hans digte, svarede han hende, at det behøvede hun heller ikke, dem kunne man sagtens mærke i stedet, eller sanse, som Sontag måske ville have sagt. Jeg tror, det gjorde et stort indtryk på min mor, for hun fortalte det med alvorlig mine, da jeg kom hjem fra første skoledag i gymnasiet og skulle læse et digt om månen og nogle svaner til næste dag, jeg tror, det var noget asiatisk, så tog hun digtervennens smalle bog ud af reolen og slog op på det digt, de havde talt om. Jeg husker det som, at det handlede om døden og regn.Skriften er grønNår jeg læser digte, så læser jeg med alle disse oplevelser og mange flere, mere eller mindre præsente, samtidig lige inde i mine tunge øjne. Præcis ligesom med F.P. Jac-billedet, der også kan være det hele på en gang, læser jeg med alle de oplevelser, jeg har haft, med alle de digte, jeg har læst, og med alle de historier, jeg har fået fortalt om dem. Det er meget underligt, men det kan godt være der samtidigt. Uden problemer. Man læser med det hele, man er både så offentlig og privat, næsten hemmelig, med sin lille krops slimproduktion, ligesom man er, når man anmelder, læsende så professionelt og så intimt samtidig. Det er ikke sikkert, at det har anden betydning end sig selv. Jeg har ikke tænkt det frygteligt meget igennem, jeg har drukket en kop kaffe alt for sent i en bemærkelsesværdig varm januarnat, svedende af træthed og kaffe og gamle tømmermænd over alle de tekster, der skulle skrives inden deadline i morgen, og hele tiden med digtene i baghovedet, med månen og svanerne, og min mor og Patti Smith, og F.P. Jac, som er død, og som Weekendavisen trykte et digt af på bagsiden af deres litteraturtillæg gud ved hvornår, i hvert fald bag på et tillæg, der lå på toilettet i det kollektiv, hvor jeg holdt nytår, og da jeg var allermest fuld sad jeg på tønden og læste det satans digt igen og igen »skriften er grøn« stod der, (eller tilgiv mig, jeg husker det sådan), jeg forstod det fuldstændig og så alligevel ikke helt. Jeg stavrede ned på gaden for at beundre fyværkeriet, der var grønt også, som en hilsen til Jac, sådan en uforståelig skrift på den sorte himmel, grønne sting og ild. Godt nytår.
