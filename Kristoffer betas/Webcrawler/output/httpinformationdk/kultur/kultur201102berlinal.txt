Berlinalen - en blandet landhandel
Hovedkonkurrencen på årets Berlinale har været en blandet landhandel. I aften bliver der fundet en vinder
Den iranske film 'Nader and Simin - A Separation' (billedet) er en af topfavoritterne på årets udgave af Berlinalen i Berlin.


 BERLIN - Så fik vi sat en stopper for billedet af blødsødne muslimske mænd, der på årets Berlinale har præget hovedprogrammet som f.eks. den tyske Almanya, den iranske Nader and Simin  A Separation og den tyrkiske Our Grand Despair.
I instruktøren Joshua Marstons The Forgiveness of Blood, der foregår i Albanien, ser vi vrede, skulende mænd fulde af hævntørst. Filmen fik klapsalver ved pressevisningen. I sin udsigtsløse desperation og med en frustreret teenagedreng som omdrejningspunkt kan den minde lidt om den rumænske »If I want to whistle, I whistle«, der sidste år vandt juryens store pris.
Filmen har dog det imod sig, at instruktør og producent er amerikanere, og som en tysk anmelder skrev, er det lige så usandsynligt, at en amerikaner vinder den politisk korrekte filmfestivals hovedpris, som at en amerikaner får Nobelprisen i litteratur.
Storfavoritten til Guldbjørnen er stadig Asghar Farhadis film »Nader and Simin  A Separation«. En film med hårfine facetter, der får sagt en del om det personlige og politiske liv i Iran. Ydermere har den fængslede iranske instruktør Jafar Panahi glimret ved sit ufrivillige fravær fra den internationale jury.
Ellers må det siges, at dyr, især katte, og ekstreme vejrforhold har været et tilbagevendende tema i årets hovedkonkurrencefilm. I ungarske Béla Tarrs »The Turin Horse« udgøres handlingen af en livstræt hest og en flere dage lang storm, der forhindrer de to hovedpersoner i at komme uden for en dør.
Kedelig anmelderdarling
I den koreanske Come Rain, Come Shine er det en vildfaren kattekilling og en syndflod af et regnvejr, der har samme effekt. Tyske såvel som internationale anmeldere har været enige om at rose Tarrs toenhalvtimers langstrakte kedsommelighed til skyerne. Det koreanske bidrag, som også er ulideligt søvndyssende, har omvendt fået en nedadvendt tommelfinger. Den er nok for kort. Ægte cineaster kan holde sig på pinebænken længere end sølle halvanden time.
Kun en enkelt journalist, Jens Balzer fra Berliner Zeitung, har vovet at udfordre sine kollegers positive dom over Béla Tarr. Han fortæller om en kollega, der engang på filmfestivalen i Cannes var forkølet under en pressevisning af en anden Béla Tarr-film. Han fik sure tilråb fra kollegerne: »Hold op med at hoste, vi kan ikke sove!«
I amerikaneren Miranda Julys syrede konkurrencebidrag The Future spiller endnu en kat en afgørende rolle for begivenhedernes gang. På et dyrehjem venter den på de to hovedpersoner. Herfra underholder den os med filosofiske betragtninger. Den kan nemlig tale, og det gør den så, endog efter at den er død.
Populære dyrefilm
Måske er der chancer hos juryformand Isabella Rossellini, der har udtalt, at hun godt kan lide ekstreme film? Dertil kommer, at hun interesserer sig for dyr. I 2008 instruerede hun en række kortfilm Green Porno, der handler om insekters sexliv.
En af Tysklands bedste dokumentarfilminstruktører er Andres Veiel. Også i hans spillefilmsdebut, Wer wenn nicht wir (Hvem, hvis ikke vi), har en kat bærende betydning. Filmen handler om radikaliseringen af den senere RAF-terrorist Gudrun Ensslin og hendes kærlighedsforhold til den unge digterspire Bernward Vesper. Første billede: Flot rødstribet hankat. Næste billede: Rede med fugleunger. Det, der må ske, sker, og katten bliver skudt af Vespers far, nazipoeten Will Vesper. Han kan lide nattergale, mens katte kommer fra Egypten.
»De er dyrerigets jøder. De hører ikke til her,« som han forklarer sin nedslåede søn ved godnatlæsningen.
Wer wenn nicht wir er blevet vel modtaget over hele linjen. En styrke er, at Veiel fokuserer på årene 1961-70 frem for de til hudløshed endevendte RAF-år i 1970erne. August Diehl fremstiller Vespers fysiske og psykiske deroute med følsomhed, mens Lena Lauzemis er kønnere end virkelighedens Ensslin, men på samme hårde og maskuline måde. Begge skuespillere er oplagte kandidater til en bjørn.
Israelsk vinderkandidat
Endelig er den israelske film Lipstikka også en mulig bjørnekandidat, selv om her ingen dyr er. Den canadisk-israelske instruktør Jonathan Sagall fortæller historien om de to palæstinensiske kvinder Lara og Inam, der som teenagere gik i biografen i det jødiske Vestjerusalem. Et besøg, der fik fatale følger, og som de to nu voksne kvinder ikke erindrer på samme måde. Filmen er berlinaleguf med sin underliggende konflikt mellem jøder og arabere som let antændeligt brændstof. Den er overvejende filmet i close-up, og enten Clara Khourys eller Nataly Attiyas smukke intense ansigt kunne godt gå hen og overbevise juryen.
Jævn kvalitet
Overordnet set har kvaliteten i årets hovedkonkurrence dog været jævn. Panoramarækkens dokumentarfilm har været åndehullet, hvor Informations berlinalereporter for alvor er blevet rørt og tankevækket.
Britiske Phil Cox har lavet The Bengali Detective om Rajesh Ji, der har sit eget privatdetektivbureau i Calcutta. Den er en farverig tour de force gennem den bengalske hovedstad, hvor sympatiske Rajesh og meddetektiver hjælper folk, der føler sig svigtet af politiet. Vi kommer med til et forsøg på en mordopklaring og kopivarerazziaer, og vi følger Rajesh private liv. Hans kone er alvorligt syg, og samtidig forsøger han at udleve sin drøm om at danse disko.
Tyske Britta Wauers Im Himmel, Unter der Erde  Der Jüdische Friedhof Weissensee om Europas største aktive jødiske kirkegård i det nordøstlige Berlin er også en vidunderligt filmet, morsom og sørgmodig filmoplevelse. Wauer har talt med mennesker, lige fra ornitologer, kirkegårdsforvalteren og elever fra det nærliggende gymnasium, der bruger kirkegården til kunststudier, til afdødes slægtninge fra Schweiz og Israel.
Danske Jannik Splidsboels How are you? om det dansk-norske kunstnerpar Michael Elmgreen og Ingar Dragset halter lidt fortælleteknisk. Til gengæld vinder filmen på de tos personligheder. Især Michael Elmgreen kommer med en lang række perler om homoseksualitet og kunst.
De to danske ungdomsfilm Frit Fald (Heidi Maria Faisst) og Skyskraber (Rune Schjøtt) blev godt modtaget af det unge publikum, men modtog ingen priser ved uddelingen i går aftes. Til gengæld bliver det spændende, om børnefilmen Den kæmpestore bjørn (Esben Toft Jacobsen) kan tage om ikke en kæmpestor, så dog en Glasbjørn med hjem til Danmark.

