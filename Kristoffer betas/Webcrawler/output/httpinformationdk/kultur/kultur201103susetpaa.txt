Suset på Kalveboderne
Efter 20 års misrøgt har havnekajen og trafikåren langs Kalvebod Brygge fået grønne åndehuller og huse med facon - Krystallen, Glasvaserne, Rigsrunerne og et Tivoli Hotel
Nykredits nye Krystal-anneks er rettet ind efter sigtelinjer mellem by og havn. Husets underside er vredet fri af pladsen, og snart kommer der springvand op mellem fliserne. Arkitekt: Schmidt, Hammer & Lassen.


 Når Nykredits skæve kontorhus i dag indvies på Kalvebod Brygge, er suset under skørterne også en markering af en tiltrængt arkitektonisk udluftning i hele området mellem den bistre politigård og det gradvis bebyggede jernbaneterræn.
Det nye Tivoli Kongreshotel mimer champagnegalop helt ude, hvor turistbussen vender. Og Skandinaviska Enskilda Banken, SEB's, smægtende lysegrønne glastårne vrider sig nu for enden af Bernstorffsgade, lige op og ned ad Hovedposten og DSB's hårde facader langs Rigsarkivets moderne runedekorerede lagerbygning. Før 1990 var der kajkanter, skibe og kulpladser ud mod vandet. Men bolværkerne langs den københavnske havnefront er langsomt blevet vasket og onduleret.
Helt oppe nordpå er der pynt i frisuren med Den Kongelige Opera og Skuespilhuset. Og syd for Fisketorvet er havfruehåret slået ud i en kanalby af nye boligbyggerier.
Midt i, ved Langebro og Knippelsbro, holder kontor- og boligbebyggelsen omkring Christianskirken vandpermanenten på plads, sammen med Det Kongelige Bibliotek og den mere ufriserede Islands Brygge-strandpark.
Endelig er der Kalvebod Brygge - den første børstede og forskårne strækning af det nybyggede havnelook i sin tid. Med lange triste kontorhuse og hoteller, så tæt at de kørende knap nok kan se vandet, og de promenerende må kante sig langs kajen.
Parkstrøg
Men nu hjælper det! Kalvebod Bølge er navnet på en dobbelt slangekrøllet pontonpromenade et godt stykke ude fra eftermiddagsskyggerne på den bebyggede kaj. Det vedtagne anlæg er tænkt lige så bredt som den solbeskinnede strandpark på den anden side af vandet, og skal også fungere som nyt kajaksted og festareal.
På landsiden af trafikgaden langs Kalvebod Brygge strækker sig allerede begyndelsen til et parkområde mellem de nye bygninger, hævet flere etager over parkerede biler. Det har byens skatere opdaget, så det er ikke kun SEB's ansatte, der har glæde af oasens skævt rundede betonflader og nordiske birketræer.
Byparken er designet af Stig Lennart Anderssons tegnestue SLA, som også står bag udformningen af pladsen og det kommende vandorgel for foden af Nykredits nye krystalhus. Vandstrålerne styres elektronisk efter dagens vindretning, og vandet fra andre skjulte dyser kan forstøves som tåge eller skyer.
SLA prøver med alle kunstfærdige midler og kommunal forståelse at bringe naturen tilbage til byen og gøre urban-landskabet ligeværdigt med byggeriet. Den grønne kile er, foreløbig med afbrydelser, planlagt til at strække sig fra Langebro, forbi det nye Tivoli-hotel og helt ned til Dybbølsbro.
Og bare bevidstheden om, at der er grønne åndehuller, opgraderer de få havnekik mellem husene fra dengang før 2000, hvor København økonomisk var i så stor skattenød, at bystyret stod med hatten i hånden, bare nogen ville købe grunde og bygge nyt på de gamle kajer. Uanset plan og kvalitet, bare det gav arbejdspladser eller turister i farvandet.
Krystallen - Nykredit
Nykredits vinde og skæve nybygning, Krystallen, ligger lige over for samme koncerns mastodontisk firkantede glaskube. Den er fra 2001 og ligesom det nye fritliggende anneks tegnet af arkitekterne Schmidt, Hammer & Lassen.
De stod i Kulturbyåret 1996 også for Det Kongelige Biblioteks udvidelse længere henne mellem broerne, med skrå vægge og svungen foyer ud mod vandet.
Krystallen ved Politigården rammer kun jorden i tre punkter eller konstruktive led. De kraftige gitterbjælker bag glasfacaden er et bærende net, og hele ideen har fra starten været at løfte og vride bygningen fri af pladsen. Ingeniørfirmaet Grontmij-Carl Bro har været med i den tekniske projektering.
Selve indgangen fra pladsen virker rumligt en anelse trykket, men opstigningen ad de skæveste trapper siden Dr. Caligaris Kabinet er til gengæld en ekspressionistisk udvidelse mod foyerens flere etager høje atrium med geometrisk kantede ovenlys.
På taget er der installeret 800 kvadratmeter solceller, som blandt andet leverer strøm til automatiske persienner i spalten mellem facadens to glaslag. Mellemrummet sikrer naturlig ventilation om dagen og afkøling om natten med vand fra havneløbet og luftudledning til de gennemgående atrier.
Facadernes overflader er udadtil sprøde og varierede i spillet mellem polkaprikket soldæmpning og vandrette ventilationsriste. Og mod himlen står det yderste facadelag frit og spinkelt som en hinde, fri af konstruktioner og tagkant.
Svungne glasvægge - SEB
Skandinaviska Enskilda Bankens nye markante hovedsæde er en vigtig del af den nye Kalvebod Brygge. Domicilet ligger på et meget besværligt hjørne, byarkitektonisk set, hvor Bernstorffsgade fra Hovedbanegården møder havneløbet.
I sig selv en flot placering. Men stedet har gennem årene været ude for lidt af hvert, bygningsmæssigt, både hårdt og firkantet og overlæsset.
Det har arkitektfirmaet Lundgaard & Tranberg taget alvorligt. De nye høje bygningslegemer blødgør hjørnet med myge facader og svagt krøllede mellemrum.
Resultatet kan minde om huse i Berlin fra 1920'erne af Erich Mendelsohn, eller om Mies van der Rohes berømte projekt til en glasskyskraber. Men københavnerudgaven 2010 er både tidssvarende og moderne i sit grønne look med buede glas og kobberbånd.
Foyer og kantine vokser op langs træstammer og søjler. Og inde i huset smyger de åbne kontorarealer sig uden om tykke betoncylindre med trapper, toiletter og teknikrum. De står i den rå udgave som klippesider på kontorlandskabets brune klodsgulve og er raffineret forsynet med lyse lædersnoede håndlister, så habitten eller nederdelen ikke skraber lige op ad de grove buede overflader.
Udsigten til havneløbet eller ned i byparken fejler heller ikke noget. Vinduerne strækker sig fra gulv til loft, men der er spejlafvisning af solvarmen i vinduesglassene og kølevand fra havnen i ventilationssystemet.


