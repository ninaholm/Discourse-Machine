Verdens mest mediedækkede retssag
Amerikanerne gør sig klar til at følge en af de mest spektakulære retssager nogensinde. Med direkte tv-transmissioner fra retssalen vil de i de kommende uger få svaret på, om det var Michael Jacksons egen læge, der tog livet af 'The King of Pop'. Lægens advokater er bekymrede for deres klients retssikkerhed midt i mediestormen
Michael Jackson døde den 25. juni 2009, få uger inden han skulle have givet en lang række comeback-koncerter i London.


 Den vel nok mest spektakulære retssag i nyere amerikansk historie begynder i denne uge, når en jury skal tage stilling til, om lægen Conrad Murray var skyld i Michael Jacksons død den 25. juni 2009. Og hr. og fru Amerika vil sandsynligvis sætte sig til rette i sofaen og med spænding følge retssagen time for time. Med tv-kameraer inde i salen og massivt presseopbud udenfor vil det endelig blive afklaret, hvem der var skyld i, at 'Kongen af Pop' døde så pludseligt, blot 50 år gammel.
Murrays advokater har anmodet om, at juryen under retssagen skulle afsondres fuldstændigt for ikke at blive »påvirket af den forudindtagede mediedækning«. Forsvarsadvokaterne frygter, at det massive pres fra medier og fans vil forhindre Murray i at få en fair rettergang. Kravet blev dog pure afvist af dommeren, der mener, at en isolation af juryen vil være både usund og unødvendig.
»Et stort element af vores forsvar er væk,« lød det efterfølgende fra Edward Chernoff, en af Murrays advokater. »Men hvis vi er nødt til at gå i krig mod kampvogne med kun en springkniv, er det præcis, hvad vi vil gøre.«
Om advokaterne har ret i deres frygt for, at nævningene vil blive påvirket af forudindtagede medier er et åbent spørgsmål. Men sikkert er det, at der i de kommende uger vil være et enormt fokus fra alverdens medier på den spektakulære sag. Ikke alene drejer sagen sig om en af verdens ubestridt mest berømte kulturpersonligheders mystiske død. Michael Jackson er af Guinness Rekordbog kåret som den mest succesfulde entertainer i verdenshistorien, og hans album Thriller er det bedst sælgende nogensinde.
Derudover har dommeren godkendt, at tv-hold inde fra selve retslokalet kan sende direkte til millioner af seere i USA og resten af verden.
»Dr. Murrays retssag vil være den mest dækkede nogensinde,« pointerede en forsvarsadvokat for nylig.
Nederlag til Murray
Optakten til retssagen har da også været fulgt tæt af både Hollywoods kulørte sladderpresse og af mere seriøse aviser og tv-kanaler, som allerede inden retssagens start har kunnet berette om udskydelser samt om utallige nederlag for Conrad Murray og hans advokater.
Foruden det mislykkede krav om en afsondret jury har dommeren afvist at lade en række af forsvarets vidner tale, heriblandt Jacksons tidligere dermatolog, en tidligere bodyguard og babysitteren til hans tre børn. Murrays advokater håbede, at deres vidneudsagn ville kunne overbevise juryen om, at sangeren var så afhængig af medicin og under så stort et pres, at han selv overdoserede den farlige medicin.
Men sådanne vidneudsagn, der går flere årtier tilbage, vil blot forvirre juryen unødigt, lød begrundelsen for dommerens afvisning. Derefter har Murrays advokater forsøgt at inddrage Michael Jacksons økonomiske problemer som et bevis, men også dette har dommeren nægtet at lade indgå i en retssag, der ikke skal ende som »en slibrig analyse af personlige finansielle spørgsmål«, som det lød i begrundelsen.
Medicin i blodet
Obduktionen af Michael Jackson har vist, at han døde af en overdosis af det stærke bedøvelsesmiddel Propofol samt to andre beroligende medikamenter.
Manden på anklagebænken er Jacksons personlige læge, Conrad Murray, der var hos sangeren på aftenen for hans død. Han er anklaget for uagtsomt manddrab, men nægter sig skyldig. I stedet hævder lægens advokater, at Michael Jackson var stærkt afhængig af smertestillende medicin, og selv indtog de dødelige doser, mens Murray ikke var ved hans side.
Dermed er der i de kommende par måneder lagt op til et forløb, der vil overgå selv de mest legendariske og ekstremt mediedækkede retssager som drabssagerne mod sportsstjernen O.J. Simpson og musikproduceren Phil Spector samt sagen fra 2005, hvor Michael Jackson selv var under anklage for pædofili, men efterfølgende blev frifundet.
Findes Conrad Murray skyldig, kan han se frem til omkring fire års fængsel. Uanset dommen venter der ham utallige forsider og timer i primetime-TV.

