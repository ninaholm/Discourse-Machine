Stavgang
Navnet Gyllenstierna dukker op i erindringen under en tur til Skåne og bringer tankerne hen på det første sensuelle naturdigt i svensk litteratur, der hjalp den svenske digter og flerårige tugthusfange til friheden


 En sen eftermiddag i oktober ligger ulvetimens forførende, lave lys over parken ved Krapperup herregård. Den trefløjede røde bygning står øde og tillukket ved det grønne haveorgie i Skåne mellem Höganäs og Kullaberg. Parkeringspladsen er demonstrativ tom. En tilhørende café og kunsthal har for længst smækket dørene i, fuglesangen er forstummet.
Dér går vi tilfældigvis rundt i den næsten øredøvende stilhed, kun afbrudt af grusets knasen under fødderne i tomhedens ladede atmosfære af grønt, grønt med antydningsvist gule og røde islæt, iværksat af årstidens kemiske processer. Parken er beplantet med botanisk finesse, velkendte træer med århundreders ælde veksler med eksotiske vækster, her et tempeltræ, dér et abetræ, strittende med sine stedsegrønne nålegrene. Ved den anden ende af en sti langs den private indhegning stager et par stavgængere sig frem, som var de et hortologisk arrangement med afstivere. Hinsides turistsæsonen har vi ellers det meste af Kullen for os selv.
Herregården har gennem århundreder været i slægten Gyllenstiernas besiddelse. Med stolthed er det markeret på murværket over voldgraven med syv stjerner i gule sandsten.
Vaganten
I en tankens møjsommelige stavgang dukker navnet Gyllenstierna op i erindringen. Jeg forbinder det med digteren Lars Wivallius (1605-69), en løsgænger i stormagtstidens Sverige, vagant i Trediveårskrigens Europa, fantast, svindler og flerårig tugthusfange i 1600-tallets skumleste fængsel. Derfra skrev han sig omsider fri, bl.a. med en yndefuld forårsvise:
»Lad skoven stå grøn, lad jorden få frugt,/ se til at intet os trænger,/ lad vifte en skøn og en herlig lugt/ af skove, agre og enge.«
Med sit personlige præg går det for at være det første sensuelle naturdigt i svensk litteratur.
Snød sig til ægteskab
Straffens årsag var, at han snød sig til et fornemt ægteskab med jomfru Gertrud Grijp, datter af en skånsk landadelsmand, ved at udgive sig for at være friherre Erik Gyllenstierna, som det også stod i hans hjemmelavede pas. Han hævdede ellers, at det var den smækfornærmede slægts egen misforståelse, for han havde jo bare sagt:
»Jeg er ick Gyllenstierna!«
Wivallius var bedre til at trylle med ordene i sin poesi som nu i hans 'Klagevise' over den tørre og kolde vår, god at memorere her i den gyllenstiernaske park i en grov fordanskning, at synge på melodien til »Den signede dag med fryd vi ser«:
»Giv glæde og trøst, lad lærken ej dø, lad leve sommerens svale! Husval vort bryst på Sveriges ø, som nu må sorgfuldt tale! Giv sommer, giv blomster, giv godt grønt hø, lad gøgen råbe og gale!« Det må så vente en vinter lang mellem de stumme træer, mens lyset dæmpes ned i Krapperup park hos slægten Gyllenstierna, som nu har overladt gården til en stiftelse. De to stavgængere er gået bort.


