Hanne-Vibeke Holst: ’Borgen er tandløs’
Hanne-Vibeke Holst kalder DR’s dramaserie ’Borgen’ for tandløs og uinteressant, og fremhæver samtidig sin egen trilogi som epokegørende for det politiske drama. ’Borgen’s hovedforfatter, Adam Price, tager kritikken med ophøjet ro


 Hanne-Vibeke Holst er bogaktuel, og i den forbindelse ligger der på Gyldendals hjemmeside hele 12 videoklip med den folkekære forfatter. I videoerne svarer Hanne- Vibeke Holst på spørgsmål fra sine læsere, og i video nummer to lyder spørgsmålet fra Malene Kromann: »Hvad synes du om Borgen?« Det er selvfølgelige DR’s politiske dramaserie, der refereres til. Tre minutter inde i videoen tager Hanne-Vibeke Holst sine læsebriller af, kigger direkte i kameraet og siger »Ja, hvad synes jeg om Borgen.« Hun placerer derefter sin venstre hånd under sin hage, og kommer så med følgende svada:
»Borgen vil primært underholde. Borgens forfattere har ikke nogen holdning til politik som sådan. De vil ikke noget. De har ikke nogen agenda, og det gør det jo så lidt tandløst. Det gør det ikke så interessant, synes jeg.«
Og skulle der stadig være en rest af tvivl tilbage om Hanne-Vibeke Holsts holdning til den populære tv- serie, føjer hun lige denne sætning til sin beskrivelse af seriens forfattere:
»Og jeg synes umiddelbart ikke, at jeg kan se, at de har en stor forståelse for politik og af magtens væsen.«
Trilogien
Hanne-Vibeke Holst har jo selv skrevet tre romaner om det politiske spil, som alle er blevet til tv-serier. Nemlig Kronprinsessen, Kongemordet og Dronningeofret. De er jo oplagte at drage ind som sammenligningsgrundlag, så det gør hun. Modsat Borgen, så vil Hanne-Vibeke Holsts trilogi noget:
»Det, vi har villet, det var jo at gå ind og tage kønspolitisk stilling til magtens væsen. I bund og grund: Hvorfor har kvinder ikke magt, og hvorfor er mænd helt syge for at få den.« Og det var lidt af en epokegørende måde at gribe tingene an på, fortæller hun videre:
»For vi skal jo 10 år tilbage, da jeg skrev Kronprinsessen, og da var der ikke nogen, der var optaget af den her tematik endnu. Dengang fandt jeg ud af, at mænd med magt fascinerer, og kvinder med magt provokerer. Det var hele min motor i udredningen af magtens forhold til kvinder og kvinders forhold til magt,« siger Hanne-Vibeke Holst. Derfor er forskellen på de to politiske tv-serier klar:
»Vi har hele tiden villet noget med det. Det har været et feministisk projekt, og det kan man jo ikke beskylde Borgens forfattere for. At ville noget. Det kan jeg i hvert fald ikke se.«
Semikendt
Hovedforfatter på Borgen, Adam Price, tager kritikken fra sin nordjyske kollega med ophøjet ro:
»Det gør mig ikke så meget. Der er heldigvis andre, der kan lide Borgen. At Hanne-Vibeke Holst ikke kan, har jeg det helt fint med. Hanne-Vibeke har jo selv skrevet nogle meget læste politiske dramaer, og at hun bedre kan lide sine egne end vores — det er vel ikke så underligt,« siger Adam Price.
Han vil ikke gå yderligere ind i debatten:
»Så bliver det bare sådan to semikendte forfattere, der står i hvert deres ringhjørne og råber ad hinanden. Jeg kender Hanne-Vibeke, og har endda arbejdet lidt sammen med hende nogle gange, og jeg ønsker hende alt det bedste,« siger Adam Price.

