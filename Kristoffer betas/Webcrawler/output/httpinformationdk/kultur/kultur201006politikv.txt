'Politik skal være poetisk'
Kunstens budskaber bliver nemmere at forstå, hvis de er pakket smukt ind. Det mener den fransk-algeriske videokunstner Zineb Sedira, der fra i dag udstiller i Danmark. Der skal nemlig være plads til publikums egne fortolkninger af hendes værker om den menneskelige mobilitet, der både beriger og truer vores verdenssamfund
Den fransk-algeriske videokunstner Zineb Sedira vil vise de svære ting på en smuk måde. Fladskærme viser billeder af skibsvrag for at fortælle om skibsophug-nings-industriens konsekven-ser.


 Skærmene flimrer og de kuglerunde højtalere skratter faretruende. Så bliver der trykket på knappen, og de 14 fladskærme lyser op med pastelfarvede billeder af skibsvrag. Bølgelydene skvulper ud af højtalerne.
Midt i alt det farer en farvestrålende kvinde rundt og retter på ledningerne. Hun stopper op, træder tilbage, betragter de tre vægge med skærmene. Den politiske videokunstner Zineb Sedira er i gang med at skabe poesi i rummene hos Kunsthallen Nikolaj.
»Politik i kunst skal pakkes poetisk ind. Metaforer og æstetik giver publikum plads til at lave deres egne fortolkninger, og det skaber rum for debat. Hvis man kaster sit budskab lige i hovedet på folk, så fortæller du dem, hvad de skal tænke, og på den måde udelukker man dem, der er uenige,« fortæller Zineb Sedira. Den fransk-algierske kunstner vil gerne nå alle med sin første soloudstilling i Danmark.
Udstillingen Under the Sky and Over the Sea består af flere forskellige værker lavet over de sidste syv år. Fra de tidlige selvbiografiske værker om Zineb Sediras families flugt fra Algeriet til Frankrig - til det nyeste værk Floating Coffins, en videoinstallation om skibsophugning i det afrikanske Mauretanien og de både positive og negative konsekvenser ved den industri.
Svært skal være smukt
Billederne er smukke og behagelige for øjet. Men indholdet er alt fra tortur og voldtægt til død og forurening.
»Jeg vil vise de svære ting på en smuk måde. I vores samfund har vi en tendens til at tænke, at hvis noget er smukt, så mangler det indhold. Men jeg vil bevise, at det ikke er tilfældet. Dobbeltheden skaber tværtimod en tvetydighed som igen tillader flere fortolkninger,« forklarer Zineb Sedira og fortsætter: »Det er for prætentiøst kun at have et budskab, men man kan ikke løbe fra, at al kunst er politisk. Kunst er noget, man skal få noget fra. Jeg er bare tilhænger af, at det skal være nemt at få noget forskelligt fra det.«
De mange fortolkninger og historier bliver tydelige, når man som publikum bevæger sig ind i værkerne. Afhængigt af hvilken vej, man går, får man forskellige historier ud af det.
Folk frygter bevægelsen
For Zineb Sedira har det været afgørende at få publikum i bevægelse, netop fordi værkernes samlede tema er mobilitet og bevægelse. Inspireret af hendes egen historie som flygtning fra Algeriet til Frankrig.
»Bevægelse er verdens, ja menneskets vilkår i dag. Lige fra immigration til den mobile arbejdskraft. Jeg vil vise de konsekvenser, der opstår, når mennesker krydser grænser. Nogle bevægelser er succesfulde, andre er forfærdelige,« siger hun. I Frankrig har hun selv oplevet, hvordan hun som algierer havde svært ved at blive accepteret. To franske museer har sågar valgt at censurere hendes værker om den fransk-algierske krig. Derfor bor hun i dag i London.
»Vi ser verden over, at folk frygter bevægelsen. Folk er bange for at miste deres identitet, og derfor reagerer de aggressivt og selvbeskyttende. Det er især slemt i Frankrig, hvor man stadig ikke vil indrømme, at man begik fejl i krigen mod Algeriet. De vil ikke en gang tale om det,« siger hun.
I den vestlige verden ser man ifølge Zineb Sedira assimilation som den eneste løsning.
»Men vi kan ikke blive ved med at være så nationalitiske - det er kun et spørgsmål om tid før hele verden bliver et stort multikulturelt samfund,« siger hun.
I stedet bør vi omfavne mulighederne i at have mennesker, der ser verden i et nyt perspektiv, tæt på:
»Bevægelse kan udmunde i noget smukt, hvis vi bare lader være med at være så bange for den.«


