Ikonisk foto af såret libyer vinder Årets Pressefoto
Årets Pressefoto-priser blev uddelt i går med fotograf Mads Nissen som den helt store vinder
Mads Nissens vinderbillede. På et hospital i Tobruk ligger 52-årige Hussein Saleh Hassan dødeligt såret. Han blev skudt i hovedet af Gaddafi-tro soldater, da han sammen med en gruppe mænd stormede den lokale politistation 17. februar 2011. Angrebet på politistationen var et af startskuddene til revolutionen i Libyen.


 Berlingskes fotograf Mads Nissen vandt ikke bare førsteprisen for Årets Pressefoto for sit billede af en såret libysk oprører, men også Årets Portræt, Årets Reportage – Udland foruden at han blev kåret til Årets Pressefotograf. Således blev han i går den helt store vinder ved Årets Pressefoto i Den Sorte Diamant.
Dommerne var glade for at kunne kåre et billede fra årets største begivenhed. I begrundelsen hedder det blandt andet:
»Tårer af blod. Ikke kun Libyen, men hele historien om det Arabiske Forår: Kampen, håbet, viljen og prisen, der er betalt for friheden, findes i dette ene, ikoniske billede af Mads Nissen.«
Dommerne fremhævede desuden »fotografens evne til at gå så nænsomt til værks i en krigssituation, hvor den usædvanlig lette adgang til handlingen og fronten har resulteret i mange blodige og brutale billeder. Det kræver fotografisk mod og en stor portion selvsikkerhed ikke at gå efter det dramatiske inde på sådan et hospital, hvor alle sanser bliver bombarderet konstant.«
Med sin tilstedeværelse i flere vinderserier og evne til altid at komme hjem med noget er Mads Nissen den oplagte Årets Pressefotograf. Dommerne fremhævede, at Mads Nissen »kender alle de pressefotografiske genrer og mestrer dem, mens han samtidig kan levere meget variation inden for de enkelte genrer. Han besidder tydeligvis også en stor tilpasningsevne og formår at formidle det vigtige i historier, mens han får følelserne med.«
Pris til Information
Informations fotograf Jakob Dall blev også hædret ved ceremonien. Han vandt andenprisen i kategorien Reportage Udland for en reportageserie fra Afrikas Horn. Dommerne fremhævede, at Jakob Dall havde valgt at stå ved stilheden og ligefrem gøre en dyd ud af den. Her er ingen drama – men ro og små hverdagsscener midt i nøden, formidlet i livsbekræftende farver, der indgyder lidt håb trods alt.
Juryen bestod i år af fotochef på Fynske Medier Mads Hansen, freelance fotograf Tine Harden, freelancefotojournalisterne David Høgsholt og Nils Lund og Harald Henden, pressefotograf på Verdens Gang, Norge.
 
Vinderbillederne i Årets Pressefoto udstilles i Det Nationale Fotomuseum i Den Sorte Diamant, Søren Kierkegaards Plads 1, København. De udstilles frem til 28. april.

