Musikkritik må gerne være en forbrugerguide
Musikeren Kristian Leth kritiserer på en ny blog anmelderne for blindt at agere forbrugerguides  i stedet for reelle musikkritikere. Men det er en irrelevant og elitær kritik, mener Gaffa-redaktør. For faktum er, at læserne helst vil have forbrugerguides


 »Det kan godt være, at Kristian Leth og andre intellektuelle typer som ham ønsker udførlige beskrivelser og mere kvalificerede anmeldelser, men det gider de almindelige læsere ikke. De vil gerne have en hurtig vurdering, så de ved, hvad de skal købe, og det er der ikke noget galt i,« siger ansvarshavende redaktør på musikmagasinet Gaffa, Peter Ramsdal.
Udmeldingen kommer som reaktion på en ny blog, hvor musikeren Kristian Leth kritiserer Gaffa og resten af den danske anmelderstand for ikke at leve op til deres ansvar som musikkritikere. For når anmelderne laver uargumenterede og ukvalificerede vurderinger af musikken som 'god' eller 'dårlig', agerer de blot forbrugerguides i stedet for at behandle musikken seriøst som kunstform, fortalte Leth til Information i fredags.
Men det er en elitær holdning, mener Peter Ramsdal, for det er slet ikke det, læserne vil have.
»Vi vil gerne være en forbrugerguide. Vi vil selvfølgelig også gerne levere perspektiv og kvalificering, men vi er først og fremmest til for vores læsere, og de vil have et hurtigt overblik over, hvad der er godt, og hvad der er skidt,« siger Peter Ramsdal, som har det redaktionelle ansvar for Gaffas cirka 100 korte anmeldelser om måneden.
Henvendt til pladekøbere
- Er det elitært gerne at ville have en ordentlig kvalificering af musikken?
»Altså, vores læsere er pladekøbere. Og de foretrækker et overblik over, hvad de skal købe. De gider ikke læse sig igennem en akademisk analyse af et værk, stolpe op og stolpe ned,« siger Peter Ramsdal.
- Men er det ikke at degradere musikkritikken som genre, hvis den ikke skal andet end at være forbrugerguide?
»Vi lever af at tilfredsstille vores læsere og ikke Kristian Leth. Det er den bedste måde, jeg kan udtrykke det på. Om man så synes, det er en degradering, at man kommer med en kort vurdering af et værk til gavn for forbrugerne, jamen, so be it,« siger Peter Ramsdal.
- Har Kristian Leth så ikke ret i, at det er forkert at kalde jer musikkritikere, når I reelt er forbrugerguides?
»Nej. Det er jeg ikke enig med ham i. En vurdering er jo også en slags kritik i mine øjne. Jeg ser ingen modsætning mellem at analysere, perspektivere og kvalificere og så bedømme noget til at være godt eller skidt. Det hænger jo sammen.«
- Men kan man reelt gøre det på de 20 linjer, jeres anmeldere har til rådighed?
»Ja altså, selvfølgelig kun så meget, man kan nå på 20 linjer,« siger Peter Ramsdal.
Brænder for faget
Kristian Leth vurderede i fredagens Information, at musikken i Danmark løbende er blevet bedre, og dermed er musikforbrugerne også blevet mere kvalitetsbevidste, mener han. Men anmelderstanden derimod er gået i den anden retning, forklarede han. Men at anmelderne i Danmark skulle være blevet dårligere, end de har været før, tror Peter Ramsdal ikke på.
»Kristian har nogle meget flotte betragtninger om, hvordan det så ud engang, modsat hvordan det er i dag. Men nu kan jeg jo se, at Kristian er lidt yngre end mig, og jeg tror ikke, at han er gammel nok til at huske, hvordan det var i 70'erne og 80'erne. Mit indtryk er, at vi har de samme slags anmeldere i dag. Det er ikke folk, der gør det for pengenes skyld, men de brænder for faget,« siger Peter Ramsdal.

