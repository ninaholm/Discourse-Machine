Falder til iPad’en



 
	Min søns første ord var ’traktor’ og ’tog’. Og alt tyder på, at hans første sammensætning af ord bliver Traktor Tom og Thomas Tog. Han er nemlig tryllebundet af den øjebæ af en computeranimeret rød traktor og nærmest ærefrygtigt fascineret af det creepy blå dukketog med de intense øjne. Så langt så godt. At min halvandenårige er kulturforbruger skaber næppe læserstorm. Det hører vel endda med til en dannende opvækst. Men jeg har bemærket, at der er to forhold, der gør det syndigt.

	For det første sker det på en iPad. Og tablets – der jo, lad os være ærlige, bare er en bærbar med utrolig begrænset anvendelse – har fået rollen som overskurk i kulturpessimistiske fortællinger om den moderne barndom. Det engang så frygtede fjernsyn er i sammenligning snobrød om bålet.

	’Universet’ Ramasjang på DR en fremtidssikring af sammenhængskraften. En mindre designmæssig videreudvikling af de værktøjer, som vi jo svært kan fortælle vores børn er den sikre vej til et massivt heroinmisbrug, fordi vi selv sidder limet til dem, har givet os en anledning til at trække en fjollet streg i sandet.

	»Mine børn får ikke en iPad, før de er syv år gamle!« Jamen, det var da dejligt for dig, medsøster, men medmindre du fortæller mig, at de i stedet tilbringer ulvetimen med at hjælpe til med de nyfødte lam på gården, er jeg ikke så sikker på, at jeres afsavn vil afspejle sig i en procentvis bedre barndom.

	Men værre end mediet er formålet tilsyneladende. Motiverne skal være rene her. »Så længe man ikke bruger den som babysitter«, kunne man læse i et stort opslået debatindlæg i Politiken i sidste uge. Her må jeg så erkende, at der er et så systematisk sammenfald mellem min søns iPad-tid og mine praktiske gøremål eller egotrippede glo ud i luften-tid, at det næppe kan være et tilfælde.

	Åh gud ja, jeg bruger et himmelblåt spøgelsestog som sitter. Men fikserede jeg ham til en omgang kinesisk vandtortur, blev det vel hverken værre eller bedre af, at jeg gik til frisøren imens.

