Hos Luther er folket blot en pøbel
Det er i bedste fald en fordrejning, når Luther bliver brugt som frihedsskjold i kritikken af islams totalitære ideologi, påpeger oplysningsforskeren Ove Korsgaard. Luther var selv fortaler for en autoritær formynderstat


 Islam har brug for en Luther. Det hævder en række islamkritikere med Søren Krarup i spidsen, der fører Luther frem i en kritik af islamisk lovreligiøsitet. De argumenterer for, at reformationen og den evangelisk-lutherske kristendom er det naturlige fundament for det moderne danske frisind med højt til loftet. 
Men den køber debattører som Jacob Mchangama og Frederik Stjernfelt ikke. For dem var Luther tværtimod datidens svar på Osama bin Laden; en antisemitisk skriftfundamentalist med blodtørst over for anderledes tænkende. De mener modsat, at det er oplysningstiden, som er frihedsrettighedernes, tolerancens og demokratiets egentlige arnested. 
Netop denne konflikt er under overskriften ’Protestantisme og politik’ emnet for det seneste nummer af tidsskriftet Kritik. Ove Korsgaard, dr.pæd., professor på Danmarks Pædagogiske Universitetsskole, Aarhus Universitet, peger i sit bidrag på, at Luther måske nok banede vejen for den siden så højt besungne åndsfrihed, men de fundamentale frihedsrettigheder var ikke hans fortjeneste. 
Hvad fatter gør…
Det var nemlig i høj grad Martin Luthers teologi og samfundslære, der dannede grundlag for udviklingen af de autoritetstro formynderstater i Nordeuropa. 
For ham var folket en pøbel, der ikke kunne styre sig selv og måtte tæmmes med magt. 
Så når Søren Krarup benytter Luther i en kritik af islam som en autoritær og faderstyret religion, er han på afveje, mener Ove Korsgaard. 
»Ifølge Luther skal mennesket ind­ordne sig, være lydigt, underdanigt og pligtopfyldende på alle områder i samfundet. Så at trække Luther frem i en kritik af familiestrukturer i islam, er efter min opfattelse en forfejlet og forvrænget kritik,« siger Ove Korsgaard.
I Den store Katekismus fra 1529 roser Luther romerne for deres betoning af faderfiguren. Og netop den stærke faderautoritet, husfaderen, spiller en helt central rolle i Luthers samfundslære, som fik afgørende betydning for udviklingen af det danske samfund. Hvert hus har sin fader, som man skal lyde. Og de små huse indgår i et større hus, fyrstehuset eller kongehuset, der så igen er indskrevet i en religiøs sfære med Gudfader som den øverste husfader.
»Luther fører lydighedsbegrebet helt ud i det absurde. Man skal simpelthen lyde sin formynder i enhver henseende. Også selv om der kan være tale om en tyran, som stiller helt urimelige fordringer, skal man lyde og opfylde husfaderens ønsker og krav. Luther kunne ikke forestille sig, at et samfund kunne hænge sammen, uden at det var baseret på formynderskab,« påpeger Ove Korsgaard.
Den slags formynderskab er der rigeligt af i den østrigske filminstruktør Michael Hanekes Cannes-vinder fra 2009, Det hvide bånd. Her styrer en protestantisk præst sin børneflok med afdæmpet myndighed og sindrige afstraffelsesmetoder, imens stadigt mere ubehagelige hændelser plager indbyggerne i en nordtysk landsby. 
Filmen, der foregår i årene lige før Første Verdenskrig, fortæller historien om den stramme lutherske disciplin og fadersuverænitetens yderste konsekvenser, inden formyndersamfundet kollapsede under verdenskrigens rædsler. Og selv om Luther ikke kan tages til indtægt for senere tiders fortrædeligheder, så ville Hanekes historie heller ikke kunne fortælles uden ham.
»Luthers understregning af undersåtternes ubetingede lydighed over for både husfaderen og den verdslige øvrighed kan man ikke se bort fra. Og hans skarpe afvisning af, at man nogensinde måtte gøre oprør og deltage i aktiv modstand imod verdslig øvrighed, har undertiden haft skæbnesvangre følger,« understreger Ove Korsgaard.
En disciplinerende magt
Eksempelvis var det efter-reformatoriske Danmark et totalitært samfund, hvor statsmagten og kirken gik hånd i hånd i den systematiske disciplinering af samfundsborgerne. I de første århundreder efter reformationen var det ifølge Korsgaard ligeså vigtigt for den opvoksende generation at lære Luthers lille Katekismus, som det i dag er for mange muslimer at kende til koranen.
»Havde man en livsførelse, der ikke var i overensstemmelse med kirkens lære, blev man bandlyst. Og der var faste regler for bandlysning og for, hvordan man kunne blive løst af band og genoptaget i menigheden. For var man bandlyst, var man virkelig ilde stedt. I sidste instans kunne der blive tale om landsforvisning,« siger Ove Korsgaard.
Ét af de steder, hvor konsekvenserne af den lutherske lydighed og disciplin udspillede sig, var ved alteret. Altergang er i dag er en relativt fredelig foreteelse, men i det 16. århundrede var den et væsentligt samfundsmæssigt ritual, der skilte fårene fra bukkene. 
Præsten kunne således nægte medlemmer af menigheden at gå til alters, hvis de ikke kunne deres kristne børnelærdom, sådan som den var formuleret i Luthers lille Katekismus.
»Man havde skruet et system sammen, hvor den kristelige børnelærdom var forudsætningen for at komme til alters, og altergang var forudsætningen for at blive fuldgyldigt medlem i samfundet. Man kunne eksempelvis ikke stå fadder, aflægge ed eller overtage en fæstegård, hvis ikke man kunne komme til alters,« siger Ove Korsgaard.
Han henviser til den franske filosof Michel Foucault, for hvem det 16. århundrede ikke var en begyndende afkristning, men en kristning i dybden. Derfor er det ifølge Korsgaard også forkert, når Søren Krarup og andre forsøger at friholde Luther som én, der fokuserede på frelse ’ved troen alene’. Luther taler således selv om landsforvisning som straf for ukristelig livsførelse i indledningen til Den lille Katekismus.
Fra fader- til folkesuverænitet 
Men katekismens fromme forskrifter stødte siden på store udfordringer. Navnlig i oplysningstiden og dens tanker om frihed, lighed og broderskab, der formuleres i den franske menneskerettighedserklæring i 1789. Oplysningstiden var det afgørende opgør med den lutherske formynderstat. 
Overgangen fra formynderstat og fyrstesuverænitet til demokrati og folkesuverænitet rummede dog et centralt problem for en protestantisk stat som Danmark. For hvordan skulle man forene de nye demokratiske tanker med den religion og den kirke, som det gamle politiske system var uløseligt forbundet med? Løsningen blev den velkendte formulering fra paragraf 4 i Grundloven, hvori det hedder, at »Den evangelisk-lutherske kirke er den danske folkekirke og understøttes som sådan af staten.« 
Den konstruktion forudsatte imidlertid, at man omformede Luthers lære, så fadersuveræniteten og folkesuveræniteten fik hvert sit rum. Gud fik det åndelige regimente, og demokratiet fik det verdslige. Ifølge Korsgaard er netop den konstruktion en anden udbredt misforståelse i argumentationen for Luther som det moderne samfunds fadder:
»For Luther hører kirken nemlig til i begge regimenter; den usynlige kirke i det åndelige regimente og den synlige kirke i det verdslige regimente. Der er derfor hos Luther ikke tale om en traditionel sekulær adskillelse af stat og kirke, men derimod om en stærkt autoritær og religiøs stat med kirken som en central del af sit magtapparat.«
Den erkendelse er ifølge Korsgaard nødvendig, hvis man vil bruge Luthers tanker i nutidige problemstillinger. Men for ham er det mindst ligeså vigtigt at besinde sig på Luther som ophav til det stærkt disciplinerede og faderstyrede samfund, som Danmark var i århundreder. 
Ikke mindst i det møde med andre faderstyrede kulturer, som finder sted i disse år. Som altså ikke blot er et møde med en fremmed, formynderisk kultur, men også mødet med en kultur, som vores eget moderne samfund har bygget på. Og som vi siden gjorde op med.
»Med oplysningstidens tanker om oplysning og dannelse begyndte vi at gå den lange vej fra et faderstyret til et broderstyret samfund. Slagordet ’Frihed, lighed og broderskab’ havde stor betydning i opgøret med fadersuveræniteten. At brødrene nu skulle finde ud af det sammen, uden en fader ovenover, der dikterede, hvad sønnerne skulle gøre og mene, var en forudsætning for demokratiet,« siger Ove Korsgaard.
modernetider@informaiton.dk

