Dødsporno i børnehøjde
Når vi udstiller afdøde mennesker for underholdningens skyld, er det en trussel mod menneskets værdighed. For måden, vi behandler de døde på, smitter af på måden, vi behandler de levende på, mener filosof Arno Victor Nielsen.  Information har besøgt den kontroversielle udstilling Body Worlds
Mejse Grønborg Koch (12 år,i midten) var sammen med sine veninder, Emilie Jacobsen Bichel (13 år, t.h.) og Astrid Jaxlev Fomsgaard (13 år, t.v.), på skoleudflugt til udstillingen 'Body Worlds' på Experimentarium.

Linedanseren bliver hun kaldt. Hun står rank på tæerne, med strakte arme over hovedet og balancerer på et tykt reb spændt ud mellem to små pæle i udstillingsrummet. I hænderne løfter hun sine indvolde, lunger og rygsøjle i vejret, og man kan se hver en sene, hver en blodåre på hendes hudløse krop.»Det er ikke for sjov, at vi normalt er så påpasselige med, hvordan vi behandler de afdøde. Ikke mindst fordi det smitter af på måden, vi behandler de levende på,« siger filosof Arno Victor Nielsen og bøjer sig fremover for at se nærmere på skiltet med oplysninger om kroppens  balanceevne.»Ja se, så står der lidt tekst her, der forklarer, hvorfor hun skal stå på den måde. Men der står ikke noget, du ikke kan læse dig til i enhver lærebog,« siger han og går videre til den næste hudløse krop, som hænger ned fra loftet, skåret i tynde skiver, så man kan se hver lille detalje både udvendigt og indvendigt.Information har inviteret filosoffen Arno Victor Nielsen på rundtur i den kontroversielle udstillingBody Worlds, som siden 1995 har rejst verden rundt og tiltrukket over 30 millioner besøgende. Udstillingen, som åbnede i går på Experimentarium i Hellerup, har skabt debat i samtlige lande, den hidtil har besøgt, og det er første gang, kroppene kan ses på dansk jord.RessourcetænkningMen spørger man Arno Victor Nielsen, burde de hellere ligge i jorden. For der er en grund til, at vi har regler og etiske moralkodeks omkring, hvordan vi behandler vores døde.»Hvis mennesker kan bruges som udstillingsfigurer, så kan de vel også bruges som dyrefoder eller til at lave sæbe med? Helt rationelt giver det fin mening at bruge de døde som en ressource, men nej, den tanke bryder vi os jo ikke om,« siger Arno Victor Nielsen.Den rationelle ressourcetænkning er farlig, når det drejer sig om mennesker, mener han.»Når man vil bevare en vis form for respekt omkring det døde legeme, er det jo ikke af respekt for den døde. Det er af respekt for den levende. For hvis først vi reducerer legemet til noget rent instrumentalt, som skal være nyttigt, kan det få følger for måden, vi behandler de levende på,« siger Arno Victor Nielsen, mens vi går blandt de forskellige hudløse lig.»Med de rationelle briller på er der jo masser af grunde til, at nogle ikke skulle leve. Hvis vi blot er kroppe, der skal være profitable, hvorfor skal gamle mennesker så leve? De bidrager jo ikke med noget som helst længere. Det er naturligvis en glidebane-tankegang, men den er ikke irrelevant,« forklarer Arno Victor Nielsen, mens vi passerer endnu en af de udstillede kroppe, som står helt nede i knæ og spiller rockguitar. En anden spiller tennis, og i montrerne ligger både hjerter, lunger og små fostre.Frivilligt doneretBody Worldsudstillingen består af over 200 organer og 25 ægte menneske-lig, som alle har været en tur gennem tyske Dr. Gunther von Hagens såkaldte plastineringsteknik. Teknikken går ud på, at man udfylder samtlige af kroppens celler med plastik, så kroppen ikke går i forrådnelse. Ifølge Experimentarium har alle de afdøde frivilligt doneret deres kroppe til udstillingen, og udstillingens formål er at give de besøgende et særligt videnskabeligt indblik i den menneskelige anatomi, lyder det.Men heller ikke den videnskabelige værdi kan retfærdiggøre udstillingen, mener Arno Victor Nielsen.»Jeg forstår sagtens ideen i at bruge lig til noget videnskabeligt fornuftigt, det afhænger vores liv jo faktisk af, at de bliver. Men det er løgn, at vi bliver særlig meget klogere af, at det er ægte menneskelig i denne udstilling. Det samme kunne gøres med voksdukker eller tegninger,« siger han.Men ville det tiltrække over 30 millioner mennesker?»Nej, det ville det selvfølgelig ikke. Men det bliver en slags dødsporno, mener jeg, når man skal lokke folk til at interessere sig for anatomi ved at udstille ægte døde kroppe på denne underholdende måde,« siger Arno Victor Nielsen, idet vi passerer det elskende par, hvor en kvinde sidder oven på en mand med ryggen til ham. Kvindens mave er sprættet op, så man kan se, hvordan penis rammer hendes liv- moderhals indefra.»Vi er nødt til at behandle de døde med utrolig respekt,« fortsætter Arno Victor Nielsen. »For det giver os som mennesker en ophøjet status, at vores værdighed rækker ud over vores levetid og ind i døden. Vi er mere end kød og blod, og den værdighed smitter naturligvis af på, hvordan vi betragter mennesket generelt,« siger han.DødsfortrængningVi passerer en mand, der sidder koncentreret ved et bord og kigger ned på et skakbræt. Hans kranie er åbent, så man kan se hans hjerne oppefra. Et par 9. klassedrenge suser direkte forbi os uden at ænse den tænkende mand i glasmontren. De har tydeligvis fået nys om det elskende par, for 10 sekunder senere høres en fjern latter fra det tilstødende rum, hvor parret er gemt lidt væk fra de helt små børn.»Der er intet underligt i, at udstillingen har tiltrukket så mange mennesker,« siger Arno Victor Nielsen.»Vi lever i en kultur, som virkelig har formået at fortrænge døden så langt væk som muligt, og så er det klart, at det er lokkende at komme lidt tæt på.«»Tænk på måden, man skaffer ligene af vejen på. Man ser aldrig nogensinde et lig køre gennem gaden, som man gør i mange andre lande. På den måde er interessen for udstillingen måske også en sund reaktion på, at noget så vigtigt som døden er fjernet fra vores hverdag,« siger Arno Victor Nielsen og kigger nærmere på de to hudløse fodboldspillere, der hopper op efter bolden i montren foran os.»Det her er måske ikke den mest dybsindige måde at føre døden ind i vores tankeverden på, men tiltrækningen er ganske naturlig. Fascinationen af det makabre forsvinder nok ikke lige foreløbig.«Udstillingen Body Worlds kan ses på Experimentarium, Tuborg Havnevej 7 i Hellerup til den  8. august
