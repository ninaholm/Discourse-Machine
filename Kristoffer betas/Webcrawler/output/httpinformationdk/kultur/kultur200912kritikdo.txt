Kritik af dom til Kinas Mandela
Den kinesiske forfatter og forsker Liu Xiaobo blev forleden idømt 11 års fængsel for at opildne til statsfjendtlig virksomhed. Dommen vækker international bekymring for en forværring af menneskerettighederne i landet
'Liu Xiaobos sag handler om vedtagne internationale standarder for menneskerettigheder og er ikke kun et internt kinesisk anliggende,' lyder det fra International PEN, som reaktion på dommen på 11 års fængsel for at opildne til statsfjendtlig virksomhed.

I sidste uge afsagde retten i Beijing dom over systemkritikeren Liu Xiaobo, som har været fængslet siden december 2008. Liu blev idømt 11 års fængsel for at »opildne til statsfjendtlig virksomhed«. En pressemeddelelse fra det statskontrollerede nyhedsbureau Xinhua oplyser, at retten har »overholdt alle procedureregler« og »beskyttet Lius juridiske rettigheder«.Efter domsafsigelsen protesterede en af Lius advokater, Mo Shaoping:»Vi kan ikke acceptere dommen, for vi har i retten ført bevis for, at Liu er uskyldig.«The Guardian skriver, at Liu Xiaobos kones mobiltelefon blev afbrudt umiddelbart efter rettens kendelse.Liu Xiaobo var blandt initiativtagerne til den såkaldteCharter 08, der betegnes som den vigtigste politiske erklæring i Kina siden protesterne på Den Himmelske Freds Plads i 1989. Det er en plan for demokratisering af samfundet og opfordrer til, at der udarbejdes en ny grundlov, der garanterer menneskerettigheder, demokratiske valg og ytringsfrihed, og til at kommunistpartiets hold om militæret, domstolene og regeringen ophører.Rygter og bagvaskelseMindst 100 medunderskrivere af dokumentet er blevet afhørt af politiet og truet med fængsel, men Liu Xiaobo er så vidt vides indtil videre den eneste, der er blevet stillet for retten. De kinesiske medier har fået forbud mod at dække sagen, og en række internetsider med omtale af Liu Xiaobo er blevet lukket. Mange kinesere har således ikke hørt om retssagen mod systemkritikeren, som er tidligere universitetsprofessor og allerede har afsonet en dom på 20 måneders fængsel for sin deltagelse i protesterne på Den Himmelske Freds Plads.Politiet udtalte til Xinhua, at Liu Xiaobo har været med til at »sprede rygter og bagvaske regeringen med det sigte at underminere staten og omstyrte det socialistiske samfundssystem«.USA og EU har opfordret regeringen i Beijing til at løslade Liu Xiaobo:»Vi vil fortsætte med at opfordre Kinas regering til at løslade ham øjeblikkeligt,« udtalte Gregory May fra den amerikanske ambassade uden for retsbygningen i Beijing.Det kinesiske udenrigsministerium betegner i en pressemeddelelse opfordringerne til løsladelse Liu Xiaobo som »en grov indblanding i Kinas interne forhold«.Kinas MandelaAmnesty International udtrykker bekymring over dommen, der af menneskerettighedsorganisationen betegnes som den strengeste straf for samfundsundergravende virksomhed siden 2003: »Anholdelsen af og retssagen mod Liu Xiaobo viser, at den kinesiske regering ikke tolererer, at kinesiske borgere deltager i diskussioner om deres egen regeringsform. Efter dette er mere end 300 forskere, advokater og embedsmænd, som tog initiativ til erklæringen om forbedringer af det politiske system samt næsten 10.000 medunderskrivere i fare,« udtaler Sam Zarifi, som er leder af Amnesty Internationals afdeling i Sydøstasien.Liu Xiaobo var bekendt med risikoen for en fængselsstraf, da han tog initiativ tilCharter 08, som er inspireret af det tjekkoslovakiskeCharter 77og kræver frie valg, religions- og ytringsfrihed samt afskaffelse af loven om opfordring til statsundergravende virksomhed:»Vi må holde op med at betragte ord som forbrydelser,« hedder det blandt andet i erklæringen.Mange aktivister blev sat i husarrest eller på anden vis forhindret i at overvære retssagen, men kunstneren Ai Weiwei var blandt tilhørerne i retslokalet:»Selv om det kun er Liu Xiaobo, der bliver dømt, er det et slag i ansigtet på alle i Kina,« skriver Ai Weiwei på Twitter. En blogger betegner Liu Xiaobo som »Kinas Nelson Mandela«.Salman Rushdie, Umberto Eco og Margaret Atwood er blandt de 300 internationalt anerkendte forfattere, som har opfordret myndighederne til at løslade Liu Xiaobo, der er tidligere formand for kinesisk PEN.»Liu Xiaobos sag handler om vedtagne internationale standarder for menneskerettigheder og er ikke kun et internt kinesisk anliggende. Kina har underskrevet internationale traktater og konventioner og kan ikke forvente at få frit spil, når landet handler i modstrid med dets egne og internationale regler,« udtaler John Ralston Saul, formand for International PEN, som reaktion på dommen.
