Som i et spejl - i metal
Da jeg fandt mit eget navn på en af Berlins snublesten nedlagt til minde om kz-ofre
Skribenten fandt sin navnesøsters snublesten.


 I min bog om Berlin har jeg skrevet om dem, og ved foredrag har jeg fortalt om dem. Hver gang gør det indtryk, også på mig selv, for hver enkelt af de små snublesten (Stolperstein) rummer fortællingen om et liv, som endte i en oprørende tragedie. Det er kunstneren Günter Demnig, der siden 1997 har lagt de kubiske betonsten med en kvadratisk indgraveret messingplade foroven ud for huse, hvor ofre for det nazistiske regime engang boede. Demnig anbringer stenene for alle slags mordofre, homoseksuelle, romaer og sintier, politiske forfulgte, modstandsfolk, såkaldte eutanasiofre. Men langt de fleste ligger for jøder. Indtil videre har han personligt lagt 27.000 sten i Tyskland og mange andre europæiske lande. Når han bliver spurgt om navnet ’snublesten’, citerer Günter Demnig gerne en skoleelev, der sagde: »Nej, nej, man snubler ikke og falder over dem, man snubler med sit hoved og med sit hjerte.«
Det har jeg lært mine døtre at gøre. Vi stopper ved en snublesten, bøjer os over den og læser, hvad der står på den. Uanset hvor travlt vi har, skal vi vise dette menneske respekt og opmærksomhed og selv blive klogere. Ofte er det min yngste datter på syv år, der ser dem først. Hendes øjne befinder sig kun lidt over en meter over jorden. Forleden opdagede hun hele 20 sten, der ligger ud for huset ved siden af synagogen i Pestalozzistrasse.
Men forleden aften var jeg alene på farten i et kvarter langt fra mit eget, i det borgerlige vestlige kvarter Wilmersdorf. Sammen med Charlottenburg var det det kvarter, der i 1920-1930’erne havde den største andel af jødiske medborgere. I den nydelige Damaschkestrasse stod jeg pludselig foran et smukt restaureret hus, der til venstre for hoveddøren blev bevogtet af en løveskulptur med løftet pote. Et særsyn i en by, der for 50 procents vedkommende blev sønderbombet under krigen. Men før jeg så løven, og den så mig, opdagede jeg 11 små metalplader for min fødder. De var lagt for ganske nylig, for messingen skinnede endnu.
Ni kvinder og to mænd blev deporteret fra dette hus mellem september 1939 og oktober 1942. De var mellem 60 og 79 år gamle, de to var formodentlig gift, de to var nok søstre, resten bar forskellige efternavne og har formentlig været enker og en enkelt enkemand. Det har været et livligt hus. Man siger jo, at er der to jøder til stede, er der tre meninger. Men ét havde de til fælles: De blev ofre for nazisternes forbrydelser.
En mødte sin død tæt på Berlin i kz-lejren Sachsenhausen, tre i kz-lejren Theresienstadt, de to søstre i den polske ghetto i Piaski, en i kz- og udryddelseslejren Auschwitz, en i udryddelseslejren Treblinka, og endelig var der tre, der blev transporteret helt til Riga og henrettet dér.
Jeg drejede ned ad Markgraf-Albrecht-Straße. Foran nummer fem med indhegnet beplantning, lå seks snublesten. De lå ikke i en klynge, men lidt forskudt for hinanden. Jeg knælede foran dem, og så mærkede jeg blodet forsvinde fra mit hoved. Mit eget navn stod indgraveret i den første sten, jeg så.
»Henriette Harris, født Lewek« var 81 år, da hun efter al sandsynlighed blev tvunget til at købe en plads på ’Plejehjemmet Theresienstadt’ i januar 1943. Sådan solgte nazisterne kz-lejren i Tjekkiet til de ældre jøder. Det kostede dem en formue. Maleren Max Liebermanns 84-årige enke Martha måtte i marts to måneder senere betale 72.400 rigsmark for en sådan plads. Hun begik selvmord samme dag, som hun skulle deporteres. Stenen vidner om, hvordan det gik min navnesøster. To måneder efter Henriettes ankomst var det slut med nazisternes langmodighed. Ved siden af ligger en sten for hendes ugifte midaldrende datter, Regina, der var født i 1890. Hun blev deporteret samme dag som sin mor, men direkte til Auschwitz, hvor hun blev myrdet. I huset boede også Jenny Manneberg, født Harris, årgang 1859. Hun har formentlig været Henriettes svigerinde, og også hun boede sammen med sin ugifte datter, der hed Katharina og var født i 1893. Mor og datter kom i juni 1942 til Theresienstadt og derefter til Auschwitz, hvor de blev myrdet i oktober 1944.
Sali Max Fraenkel, født 1878, er der også en sten for. Han led samme skæbne som Mannebergs. Endelig hørte unge Rudolf Augustin, født 1919, til nabolaget. Han var ikke jøde, men nægtede at udføre krigstjeneste. Herfor blev han dømt til døden, men døde i en russisk fangelejr.

