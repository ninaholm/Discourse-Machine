Operachef er uforstående
Det hedder kunst- og ikke erhvervsstøtte, understreger Kasper Holten. Nationalscenen skal alene tage hensyn til kunstnerisk nødvendighed


 Det Kongelige Teaters operachef Kasper Holten er uforstående over for krikken fra dem, der mener, at Det Kongelige Teater ikke bør spille klassiske musicals.
»Hvis det giver kunstnerisk mening at spille en bestemt forestilling, ser jeg ingen grund til at undlade at gøre det. Vi får netop vores mange støttekroner, fordi vi altid spiller stykkerne ud fra en ide om, at der er en form for kunstnerisk nødvendighed til stede,« siger Kasper Holten, der iscenesætter opsætningen af My Fair Lady, som Det Kongelige Teater spiller til foråret.
Kunst er ikke en vare
Han frygter, at nationalscenen bliver »meget blodfattig« og et »highbrow, elitært sted«, hvis der bliver dikteret bestemte begrænsninger for repertoiret:
»Det er for mig at se positivt, at nationalscenen forsøger at være publikumsmæssigt bredt favnende. Jeg synes, man skal passe på med at gøre den til et reservat for bestemte genrer, som andre har defineret, og som taler til bestemte segmenter.«
Kasper Holten understreger, at netop musicalen 'My Fair Lady' er blevet spillet på nationalscener mange steder i verden. Og at Det Kongelige Teater selv tidligere har spillet musicals. Han husker for eksempel musicalen Guys and Dolls, som nationalscenen satte op med stor succes tilbage i hans barndom.
»Det er jo ikke sådan, at nogle teatre har patent på en bestemt form for repertoire,« siger han og fortsætter:
»Statsstøtten til Det Kongelige Teater er ikke erhvervsstøtte, men kunststøtte, og kunststøtte giver man ikke ud fra nogle retfærdighedsprincipper, men fordi man ønsker at stimulere en nationalscene. På den måde er kunststøtte i sin natur uretfærdig i et eller andet omfang. Men det er kunst jo. Kunst er ikke skabt for at være en vare, man nødvendigvis kan producere på lige  vilkår«.


