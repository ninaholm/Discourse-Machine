Springer-koncernen har erklæret Google krig
Europas største udgivervirksomhed prøver at samle de europæiske medier og EU’s politiske top til et oprør imod dominansen fra de amerikanske webgiganter
 Direktøren for den tyske Springer-koncern, Matthias Döpfner, går til angreb på Google: ’Jeg mener, at det produkt, der har højest nettrafik, bør listes øverst, og det, som har lavest, nederst. Beklageligvis er det ikke en regel, Google respekterer’.


 Matthias Döpfner er en mand med en mission. Og skønt motiverne bag den næppe just er uegennyttige, er missionen for så vidt ganske spektakulær. Især da i et mediebillede under rivende forandring, hvor de fleste af de gamle mediers autoritetsfigurer må forekomme både konfuse og handlingslammede.
Döpfner er administrerende direktør for Axel Springer SE, Europas største udgivelsesvirksomhed med bestseller-tabloidavisen Bild som sin største pengemaskine. Koncernen ejede førhen også en række relativt succesrige regionale tyske aviser og magasiner, men i juli 2013 valgte den at skille sig af med de fleste af disse, uden at det gav anledning til større ballade.
Og missionserklæringen? Jo, Springer agter såmænd at blive »verdens førende digitale udgiver« – intet mindre. Det gentog Döpfner flere gange under sin hovedtale ved Global Media Forum i Bonn i går.
Af nyere tiltag kan nævnes, at selskabet har indført en delvis betalingsmur til Bilds onlineudgave, opkøbt tv-nyhedskanalen N24 og vendt hele udgivelsesoperationen bag sit sidste tilbageværende flagskib, broadsheet-avisen Die Welt, på hovedet, således at det nu er overladt til dens webredaktører at definere morgendagens journalistiske indhold, hvorefter et hold på 12 avisredaktører på grundlag af det fyldige webmateriale skal sammensætte deres trykte (reducerede) udgave. Men Döpfner, der selv er tidligere journalist og engang har skrevet ph.d.-afhandling om den tyske musikkritiks historie i efterkrigstiden, holder ikke her: Han har også indladt sig i slagsmål med den største og stærkeste tænkelige modstander i mediebilledet: Google (se også essayet Google er absolutistisk, Informations Moderne Tider, 28. juni, red.).
Googles afpresning
I april skrev han således et åbent brev til Googles bestyrelsesformand, Eric Schmidt, hvori han beskyldte den amerikanske virksomhed for at benytte sig af forretningsmetoder, der »blandt mindre sarte sjæle ville blive kaldt for afpresningsvirksomhed«, og for at forskelsbehandle sine konkurrenter negativt med sine søgningsplaceringer. Googles motto burde ifølge ham være: »Regn med, at det bliver dyrt for dig, hvis du ikke vil spille efter vores regler«.
Sidste onsdag udtalte han til radioprogrammet Today på BBC Radio 4:
»Vi har brug for en elementær regel om retfærdige og gennemsigtige søgekriterier, og her vil jeg mene, at det produkt, der har højest trafik, bør listes øverst, og det, som har lavest nederst. Beklageligvis er det ikke en regel, Google respekterer«.
Mere diskret forsøger Döfpner også at samle politisk opbakning til en europæisk medieopstand imod de amerikanske internetgiganter Google, Amazon og Facebook. Döpfner fangede kansler Angela Merkel på det forkerte ben, da han i maj i Bild skrev en stærk anbefaling af Jean-Claude Juncker til posten som formand for Europa-Kommissionen, hvori han insisterede på, at fik nogen anden end luxembourgeren jobbet, ville det være at »forvandle demokratiet til en farce«. Merkel, der før blev anset for at være skeptisk over for Juncker, fornemmede skiftet i den offentlige mening og støttede nu også hans kandidatur.
Men hvis Matthias Döpfner gik mere op i demokratiske principper end i kommercielle perspektiver, ville han stå i spidsen for en menneskerettigheds-ngo og ikke være administrerende direktør for Europas største udgiver.
Siden Juncker fik EU-jobbet, har Springers medier da heller ikke forsømt en lejlighed til at minde om hans løfte om at skabe et digitalt indre marked i Europa og om behovet for en magtfuld digital kommissær. Bag alle disse manende ord ligger et ønske om at befri de europæiske medier fra de amerikanske internetgiganters monopoliserende greb.
I sin tale i Bonn sagde Döpfner, at Google »misbruger sin markedsposition«, og sammenlignede denne med en virksomhed, der ejer 91 procent af alle veje i Tyskland og beslutter, at kun visse biltyper må køre på dem. Ifølge kritikere er dette topmålet af hykleri, når det kommer fra et medieimperium, der i årtier har misbrugt sin dominerende markedsposition i det tyske mediebillede til at gennemtvinge »reaktionære dagsordener« over for de politiske beslutningstagere.
Men magtfulde figurer, der taler Google midt imod, er sjældne, og de, som vitterligt ønsker sig at opnå mere ligelige konkurrencevilkår, har ikke råd til at være alt for kræsne med deres allierede.
Så længe man kan gennemskue Springers hykleri, er det simpelthen umuligt ikke at nyde det henrivende syn af det gamle Europa, der belærer Amerika om principperne for optimering af det frie marked.
© The Guardian og Information
Oversat af Niels Ivar Larsen

