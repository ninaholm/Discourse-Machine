Chinatown (1974)
I disse for Roman Polanski så turbulente tider er det værd at minde om, hvorfor han er så stor en filmkunstner


 I disse for Roman Polanski så turbulente tider er det værd at minde om, hvorfor han er så stor en filmkunstner. I det fascinerende, stilfulde noirkrimidrama, Chinatown, som den polskfødte instruktør lavede i årene efter sin kones brutale død, spiller Jack Nicholson den kyniske og succesfulde privatdetektiv, Jake Gittes, der i 1940'ernes Los Angeles mest beskæftiger sig med andre menneskers utroskab. Jake kommer på sporet af en korruptionsaffære, der bl.a. involverer den smukke rigmandsdatter, Evelyn, (Faye Dunaway) og hendes magtfulde og skruppelløse far (John Huston), og han får afsløret råddenskaben bag facaden. Informations Morten Piil skrev om filmens Oscarvindende manuskriptforfatter, Robert Towne, at han »er en slags californisk egnsforfatter og historiker, en indforstået kortlægger af dette på én gang kunstige, rådne, forkælede og glamourøse solskinssamfund.« Jake bider sig fast og vil ikke give slip, før han er nået til bunds i den spegede sag. Undervejs opdager han ting, han ville ønske, han ikke havde opdaget, og filmen slutter med de uforglemmelige ord, »forget it, Jake. It's Chinatown.« Det er Polanski, der taler og viser os sin fortvivlelse og manglende tro på det gode i menneskets natur. CMC
Chinatown. Instruktion: Roman Polanski. Manuskript: Robert Towne. Er udgivet på dansk dvd af Paramount Home Entertainment

