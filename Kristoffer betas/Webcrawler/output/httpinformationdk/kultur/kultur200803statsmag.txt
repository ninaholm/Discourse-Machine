'Statsmagten skal ikke fortælle os, hvordan vi bør tale'
Et samfund, der ikke kan diskutere sine centrale værdier helt frit er usundt, og det er farligt når statsmagten regulerer i ytringsfriheden, mener professor i strafferet Vagn Greve. I en ny bog forsvarer han blandt andet Muhammedtegningerne. Et forbud mod dem er imod demokratiets væsen


 Konfrontationer mellem konsensus og divergerende synspunkter, når det gælder centrale værdier, er uundværlige i samfundets udvikling, mener Vagn Greve. Derfor er det så vigtigt at alle har mulighed for at give udtryk for deres holdninger. I bogen Bånd på hånd og mund har han samlet en række artikler, der alle kredser om ytringsfriheden "Den vigtigste frihed i samfundet," kalder den afgående professor i strafferet ved Københavns Universitet denne grundlovssikrede ret. Bogens artikler er publiceret og skrevet i relation til enkeltsager og uafhængigt af hinanden, men Vagn Greve blev på et tidspunkt opmærksom på, at mange af de artikler, han havde skrevet til forskellige medier og tidsskrifter indenfor de sidste år handlede om netop ytringsfrihed. 
"I det ligger en klar tilkendegivelse af, at jeg måske underbevidst har været optaget af det generelle ytringsfrihedsspørgsmål. Jeg troede egentlig, at det var de enkelte spørgsmål, der først og fremmest optog mig i et strafferetligt perspektiv, men jeg ser nogle helt generelle tendenser i både FN, EU og i dansk lovgivning i forhold til statsmagtens regulering af ytringsfriheden, der er farlige for demokratiets udvikling," siger han.
Blander to ting sammen
Det Vagn Greve føler så stærkt er, at man i straffeloven, hvad angår ytringsfriheden, har blandet to ting sammen.
"Det, der har været strafferettens hensigt, er at forbyde, at et individ gør skade på et andet. Men i og med at man i den grad gør indviddet så centralt for straffeloven, så har man glemt, at der er noget, der er vigtigere end det enkelte individs følelse af at være krænket, og det er at samfundet kan fungere demokratisk. Der er meget stor forskel på at diskriminere folk i handling og på at gøre det i ytring. Handlingen bør være strafbar, men ytringen er forbundet med en demokratisk frihed, der betyder mere end det enkelte individs følelser." 
Vagn Greve mener, at man i historisk perspektiv kan se, at konfrontationen mellem synspunkter har været med til at udvikle demokratiet. Fra oplysningstidens udfordring af kirkens magt, til problematiseringen af klassesamfundet og til anerkendelse af kvinders ligestilling. 
"De vigtigste værdier skal hele tiden sættes til debat. I samfund, hvor det ikke sker, går udviklingen i stå, og det bliver fundamentalistisk i ale ordets grimme betydninger."
Derfor mener Vagn Greve, at man skal være meget varsom med at regulere i ytringsfriheden også selvom det betyder, at grupper eller individder føler krænkelse. Derfor erklærer han også sin støtte til rigsadvokatens beslutning om at afvise sagen mod Jyllands-Posten i forbindelse med Muhammed-tegningerne:
"Jeg er bestemt ikke tilhænger af, at folk går og sviner hinanden til og krænker hinanden. Men når det kommer til spørgsmålet om hvem, der skal afgøre det, så er min opfattelse, at når man går ind og piller ved noget så centralt som grundlaget for hele den demokratiske debat, så er det ikke statsmagten, der skal bestemme, hvad sandheden er."
Ubehageligt sprogbrug
Netop derfor ser Vagn Greve også store problemer i straffelovens racismeparagraf.
"Hvis racismeparagraffen skulle have den virkning den var tiltænkt, ja så skulle det betyde, at folk ikke ærligt skulle give udtrykt for hvad de mente, og det tror jeg er farligt. Nu har den danske racismeparagraf ikke kunne forhindre, at sprogbrugen blandt en stor del politikere er nede på et ubehageligt niveau. Jeg kvier mig ved at tro, at folk kan være så meget mere usle, end hvad de viser med den sprogbrug, de anvender for øjeblikket. Men mit argument er at i det øjeblik, at man af statsmagten tvinges til at skjule, hvilken person man er og hvilket politisk program man har, så ødelægger man den demokratiske proces," siger han.
Og Vagn Greve påpeger, at han ikke et øjeblik tror på, at udviklingen havde set anderledes ud i Tyskand, Serbien eller Rwanda, hvis straffeloven havde indeholdt en racismeparagraf:
"Det er at overvurdere straffelovens mulighed og funktion."
Men hvis ikke statsmagten skal beskytte mindretal fra æreskrænkelse ved at begrænse muligheden for at ytre sig nedsættende om dem, hvem skal så. 
Det skal individerne selv, mener han:
 "Vi skulle gerne være underkastet mange andre begrænsninger i vores liv. De begrænsninger gælder jo, fordi vi har nogle idealer om hvad det er at være et godt menneske og en god samfundsborger. De påtvinges os først og fremmest i vores omgangskreds og i familien. Det er der, man finder begrænsninger i forhold til sin opførsel og lærer at tale ordentligt og respektere andre mennesker."
Et søgende samfund
Det er en stor lid at sætte til det gode arguments gennemslagskraft, og Vagn Greve er bevidst om, at det er en idealistisk forestilling.
"Hvis folk ikke vil opføre sig på den måde, så har vi et samfund som ikke er så godt som det burde være, men stadigvæk er det i hvert fald ikke statsmagtens opgave at regulere. Hvis man går ind i en væsentlig politisk debat og den skal vinde genhør i offentligheden, så kan man ikke bruge det sprog, vi bruger i lærebøger på jurastudiet. Der er det nødvendigt at komme med hele følelsesregisteret, og hvis man ikke havde haft mulighed for at udtrykke sin foragt for kirken, det mandsdominerede samfund eller de heteroseksuelles undertrykkelse af de homoseksuelle, så var vi ikke kommet nogen vegne." 
Et demokratisk samfund er konstant søgende. Alle skal have mulighed for at komme til orde og alt skal kunne debatteres. Derfor ville et forbud mod for eksempel Muhammedtegningerne gå i mod selve det, der er demokratiets væsen, mener Vagn Greve. 
"Jeg er klar tilhænger af en lovgivning, der forbyder diskrimination i forbindelse med ansættelse og så videre. I det øjeblik det gælder diskrimination i handling, så er det statsmagtens opgave at forhindre det, men når det handler om at diskutere diskrimination, så er det statsmagtens opgave at holde mund."

'Bånd på hånd og mund' er udkommet

