Forbrugskunstens endeligt
Det var store år i starten af 00'erne, hvor samtidskunsten blev investeringsobjekt - den fest er nu slut


 »Åbner på ny adresse i september«. Sådan står der på døren til den gamle papir- fabrik på Carl Jacobsens Vej i Valby, der indtil i år husede fem unge gallerier. Larm og Peter Lav flyttede i foråret begge tilbage til galleriernes Ground Zero ved Bredgade og St. Kongensgade, Mogadishni forlod allerede åstedet i 2008 med blikket mod samme adresse, Bendixen har man ikke hørt yderligere fra, og Helene Nyborg åbner igen til februar - også i Skt. Annæ Passage.
Formand for Billedkunstnernes forbund, Nanna Gro Henningsen, ser det efterladte område i Valby som et tegn på, at krisen for alvor er slået igennem i kunstens verden i år:
»Udviklingen blandt gallerierne er symptomatisk for hele forløbet. For et par år siden blomstrede nye gallerier op - især med ung kunst. Nu er de enten lukket eller flyttet tilbage til Bredgade, hvor de er mere tilgængelige,« siger hun.
Forklaringen er, at krisen gør køberne tilbageholdende, hvilket især ses hos mindre gallerier, siger hun:
»I løbet af de sidste 7-8 år opstod der et nyt segment af købere, og de eksisterende samlere havde flere penge mellem hænderne. Det har resulteret i mere risikovillige indkøb, og derfor var perioden særdeles god for ukendte kunstnere. Nu er vi tilbage, hvor det er etablerede kunstnere med et godt renommé, der sælger.«
Galleriejer Susanne Ottesen bekræfter, at markedet er blevet mindre:
»Der er færre gallerier. Hypen har forladt branchen, og der er selvfølgelig en balance mellem, at det på den ene side er godt, fordi markedet var overophedet, mens det på den anden side er skidt, at der er færre gallerier og færre penge. Det er jo sjovere med et frodigt marked.«
Regnskabernes røde tal taler deres eget tydelige sprog. Billedkunstnernes forbund oplyser, at de såkaldte følgeretspenge, altså de fem procent af salget, der går til kunstneren, når et kunstværk sælges for anden gang, i år er reduceret med 60-70 procent i forhold til forrige år.
Også auktionshuset Bruun Rasmussen mærker krisen. De vil ikke oplyse eksakte tal på omsætningen, men erkender et markant fald i forhold til 2008:
»Hele 2009 har været i krisens tegn, og branchen har skullet se i øjnene, at vi nu har at gøre med et nyt marked, et nyt prisniveau,« fortæller salgs- og vurderingsdirektør Peter Christmas-Møller fra Bruun Rasmussen.
Flere store kunstfonde har også skåret i støtten. Ny Carlsberg Fondet har i år bevilliget 25 millioner kroner mindre, hvilket formand Hans Edvard Nørregård-Nielsen tidligere i år forklarede Politiken især ville ramme »den nytænkende og eksperimenterende kunst«.
På skrump
Christmas-Møller føler sig hensat til 90'ernes krise, hvor en række gallerier lukkede fra den ene dag til den anden. Kartoffelkuren satte samtidskunsten på skrump, og kunstnere, der havde været fremstormende i 1980'erne, solgte ikke længere:
»Efter et par år med et positivt og opadgående marked ser vi nu en iøjnefaldende tilbageholdenhed,« siger han.
Det samme mærker Lauritz.com. Her ser man især en tendens »til øget fokus og gode hammerslag på kunst i prislejet 10.000-30.000 kroner. Til gengæld er hammerslagene blevet en anelse mere svingende på værker over 100.000 kroner«, fortæller direktør Mette M.R. Sundstrøm.
Susanne Ottesen er enig:
»Der er generelt færre kunder, og de, der er, holder på pengene. Store projekter tager længere tid nu, fordi de involverer fonde, som nu giver langt mindre støtte. Jeg kan godt mærke krisen. Hvis der er nogen, der påstår, at de ikke kan, så lyver de!«
Krisen rammer især yngre kunstnere, der er blevet sårbare, fordi lysten til at tage chancer er formindsket.
»Galleriet Mogadishni var det første til at åbne i Valby. Men det flyttede til Bredgade sidste år og opsagde samtidig alle sine danske kunstnere for udelukkende at satse på det sikre. Nu er galleriet helt lukket,« fortæller Nanna Gro Henningsen om Mogadishni, der med ejeren Christian Chapelle i spidsen tilbage i 2003 startede kunsteventyret på den gamle fabrik.
Hypen er død
Galleri Helene Nyborg Contemporary tegner også et dystert billede:
»Det har været et meget svært år. Jeg lukkede mine lokaler i Valby på grund af barsel, men det er faldet belejligt sammen med krisen,« indrømmer Helene Nyborg.
Hun påpeger dog, at hun åbner igen til februar i nye lokaler i Skt. Annæ Passage i København.
»Finanskrisen kom samtidig med, at huslejen i Valby steg, og derfor lukkede stort set alle gallerier samtidig. Men jeg var en af de første, der lukkede, så det var ikke fordi, der var dødt, at jeg gjorde det. Men jo - vi når da et bredere publikum inde i city.«
Peter Christmas-Møller, regner med, at de gamle købere vender tilbage til Bruun Rasmussen:
»Før var der en enorm hype omkring nutidskunst, og priserne blev ved med at stige. Auktionshusene satte nye rekorder, og det var muligt at tage chancer. Det er salget af nutidskunsten, der nu hopper op og ned, fordi det er et område, hvor spekulative kræfter har spillet en langt større rolle end hos den etablerede kunst,« forklarer han.
Det er måske ikke så skidt endda, mener Nanna Gro Henningsen:
»På akademiet gik der vittigheder om, at galleristerne sloges om elevernes våde malerier, mens de gik på grunduddannelsen. Men hvis kunsterne for hurtigt får succes, risikerer de at gentage sig selv i stedet for at udvikle sig.«
Den nye ro på kunstscenen gør heller ikke Susanne Ottesen bekymret.
»Himmelflugten på priserne er standset,« siger hun.
Første halvdel af året har været meget, meget stille, indrømmer hun, men det er begyndt at lysne:
»Mange af de gamle kunder holdt en pause under opsvinget, men nu er markedet igen attraktivt for dem, fordi priserne er faldet. Jeg tror, de kommer igen.«


