Folk



 
	Erik Skov Pedersen

	Forretnings- og markisemanden er ifølge Ekstra Bladet mistænkt for at have begået svindel på ny. Heldigvis havde politiet ikke svært ved at finde ham. Han sidder i Horserød, hvor han afsoner tre år for dokumentfalsk og bedrageri. Imponerende.

	Peter Higgs

	Yderst sjældent blev Nobelprisen i fysik tirsdag forsinket en hel time. Den ene vinder var taget på ferie uden telefon, og de kunne åbenbart heller ikke få fat på den anden, der har lagt navn til Gudspartiklen. De endte med at sende en e-mail.

	Alice Munro

	Heller ikke modtageren af Nobelprisen i litteratur kunne komiteen i går fange på telefonen. Der er snart stof nok til en tendenshistorie: ’Intellektuel verdenselite gør op med moderne kommunikationsmidler – gemmer sig offline’.

	Sølvmåge-ven

	Lokalavisen Aarhus Midt har netop klaret frisag i Pressenævnet for at hetze måger i artiklen ’Måger invaderer Aarhus’. Klageren oplyser at have 15 års tilhørsforhold til en af de omtalte sølvmåger. Men det er altså ikke nok til at føre sag for mågen.

