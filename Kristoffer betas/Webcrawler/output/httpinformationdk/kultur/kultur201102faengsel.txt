Fængselsfilmen 'R' blev årets Bodil-sejrherre
Barske film som 'R' og Armadillo belønnet ved den årlige Bodilfest


 De danske filmmedarbejderes Bodilfest løb i aftes af stablen i Bremen, der for første gang var det foretrukne sted for begivenheden efter en snes års fester i Imperial-biografen.
Ligesom ved Robertprisuddelingen for 14 dage siden blev Michael Noers og Tobias Lindholms R aftenens store vinder. Den vandt ikke blot prisen som årets bedste film, men tegnede sig også for en Bodil til hovedrolleskuespilleren Pilou Asbæk som den unge Rune, der følges under en afsoning for en voldsdom i Horsens Statsfængsel.
Ægte humanisme
R er den første rendyrkede danske fængselsfilm, forstået på den måde, at den holder handlingen indenfor fængslets mure, hvor der udspiller sig et barsk drama om vold, narko og udnyttelse.
I sin rosende anmeldelse af filmen her i bladet konkluderede Jonas Varsted Kirkegaard:
»Noer og Lindholms persontegning er helt igennem sober: Instruktørduoen går ikke til yderligheder for at skildre Rune som en i bund og grund god dreng, der er kommet for skade at træde ved siden af. Og heri ligger, lettere paradoksalt, R's humanisme. I stedet for at tænke: »Det her har han ikke fortjent,« tænkte denne signatur: »Findes der nogen, som fortjener det her?«
To priser Lindholm
For at det ikke skulle være løgn fik instruktøren og manuskriptforfatteren Tobias Lindholm denne aften endnu >en Bodil, specielt for sit manuskriptarbejde på R og Thomas Vinterbergs Submarino.
Vinterbergs meget roste film var også nomineret i år, men formåede kun at opsamle en enkelt Bodil. Den gik til Patricia Schumann for hendes usminkede birolle-portræt af en forhutlet eksistens.
Iøvrigt kan hverken R eller Submarino med henholdvis 33.000 og 48.000 solgte billetter kaldes for publikumssucceser.
Det blev til gengæld Susanne Biers Oscarkandidat Hævnen, men den fik også kun en enkelt Bodil. Den gik ikke uventet til Trine Dyrholm, der hermed hjemtog intet mindre end Bodil nummer fem, siden hun første gang fik prisen i 1991 for sin hovedrollepræstation i Springflod.
Pudsigt nok vandt Dyrholm I år også Robert for samme præstation, men  Bodil-komiteen gav prisen for en hovedrolle, men  Robert-folkene bedømte Dyrholms rolle til at være en birolle. Prisen for bedste mandlige birollepræstation gik til Kurt Ravn for hans skarpe portræt af et dumt svin i Smukke mennesker.
Også to til Armadillo
Janus Metz' kontroversielle dokumentarfilm om danske soldater i Aghanistan, Armadillo, blev et tilløbsstykke med 118.000 tilskuere. Den rystende film belønnedes med Bodil som årets bedste dokumentar, og filmens modige og talentfulde fotograf, Lars Skree, fik også en Bodil for sin indsats.
Som bedste amerikanske film valgtes A Single Man med Colin Firth, mens Michael Hanekes dystre Det hvide bånd blev kåret til bedste ikke-amerikanske film.
Endelig blev det til en æres-Bodil til Henning Moritzen, ikke mindst fordi han »sent i sin karriere vist en ny dybde og skarphed i en række roller, der er resultatet af et inspireret samarbejde med dansk films yngre instruktørtalenter«, som det lød i begrundelsen.


