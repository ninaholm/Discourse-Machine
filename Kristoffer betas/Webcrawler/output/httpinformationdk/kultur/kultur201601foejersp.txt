Føjer spot til skade
Seneste nummer af det franske satiremagasin Charlie Hebdo indeholder endnu en gang en tegning af den druknede flygtningedreng Aylan. Det er ikke entydig destruktiv propaganda, men en fortsættelse af bladets historiske streg
 ’Hvad ville der være sket, hvis Aylan var blevet stor?’, spørger Charlie Hebdo og svarer: ’Numsegramsere i Tyskland‘.Tegning: Laurent ’Riss’ Sourisseau, chefredaktør på Charlie Hebdo


 De har gjort det igen. Denne gang har folkene bag Charlie Hebdo formået at få selv de folk op af stolene, der ikke følte sig tilstrækkelig stødt af bladets nærmest endeløse gentagelse, tilbage i september, af det nu ikoniske billede af treårige Aylan Kurdi i strandkanten.
Tegningen viser – igen! – lille døde Aylan, efterfulgt af teksten ’Hvad ville der være sket, hvis Aylan var blevet stor?’ Dernæst en tegning af to tomhjernede, liderlige mænd med tryneagtige næser, der jager to panikramte kvinder: ’Numsegramsere i Tyskland’. Tegningen er signeret Riss – Laurent Sourisseau – Charlies chefredaktør. Der er noget nærmest nihilistisk over den, et indtryk der kun bliver styrket af Riss’ leder i samme nummer. Her skriver han, angiveligt med specialisternes vurderinger i ryggen, at 2016 vil slå alle rekorder når det kommer til de uhyrligheder, vi i så rigt mål blev mødt med i 2015, ikke mindst terror. Forståeligt nok, måske, når man påtænker, at Riss overlevede det morderiske anslag mod Charlies redaktionslokaler sidste januar.
Som kommentar til nytårets sørgelige begivenheder foran Kölns banegård peger tegningen i flere retninger. Sådan er det med billeder, men med satiretegninger kan det blive særlig blodigt på grund af deres polemiske sigte. Det er vi efterhånden kun alt for godt bekendte med.
Septembernummerets tegninger af Aylan ved siden af et Ronald McDonald-skilt, eller ved siden af Jesus med teksten ’Kristne går på vandet, muslimske børn drukner’, var, trods al den furore de forårsagede, en klar kritik af Vestens flygtningepolitik og de forskelle vi gør på mennesker i denne verden. Her går Riss et par skridt videre.
Klassisk Charlie
Det, der var mest provokerende i september, var, at Charlie nægtede det allestedsnærværende foto det sakrale skær, som det var ved at antage i offentligheden og i stedet tog det som gidsel – akkurat som så mange andre gjorde i de dage, men med selvbevidst overlæg. Her er det, som om Riss vil nægte os sympati med Aylan, eller nok snarere det symbol, han er blevet. Den lille drengs personlige tragedie er glemt, og han bruges nu til at dække over en problematisk virkelighed, synes tegningen at fortælle os.
Nogle vil læse denne uges tegning som en satire over den frygt, den stadig voksende flygtningestrøm nærer i os. Den er et vrangbillede af dem, der i disse dage lander på vores strande. Andre, og nok flere, vil opfatte den som en kritik af flygtningene selv og af de politiske forhold, der bringer dem til Europa. Det, der gør tegningen særligt ubehagelig er inddragelsen af uskyldige Aylan, fordi det foranstalter en generalisering, der tangerer det dæmoniserende. Den humoristiske benyttelse af grisetryner forstærker dette yderligere.
Det er ikke kønt, men det er klassisk Charlie. Bladet har alle dage tyet til racistiske og andre fordomsbestemte stereotyper i sin satire, ofte på intelligent og flertydig vis, men endnu oftere blot for sjov. Det er den spontane latter, der er i højsædet, og Charlies folk ynder at gå til grænsen for at opnå den. Det synes tydeligt, at de til tider ler deres egne pointer ihjel og føjer spot til skade, men det er samtidig vigtigt at notere, at der ikke er tale om den art af entydig destruktiv propaganda, visse kritikere tilskriver bladet.
Latteren viser vejen
Charlies humor har lange aner i Frankrig. Den personificeres af franciskanermunken Rabelais, der i femtenhundredetallet på den mest smovsende vis gjorde sig lystig over de salvelsesfulde og de godtroende. I denne tradition er latteren dybest set udtryk for tolerance over for individet, fordi den forstøder og udligner enhver tanke, der sætter sig over det.
Sidste uges udgave af Charlie Hebdo, som markerede årsdagene for massakrerne 7. og 9. januar, afbildede på sin forside Gud som flygtende morder med blod på hænderne og en maskinpistol over skulderen – en tegning, der også var signeret Riss.
I nærværende nummer udvider journalisten Guillaume Erner dette fjendebillede til at omfatte enhver ideologi, der prædiker adskillelse og vold, fra katolicisme til kommunisme.
Det bringer grovkornede mindelser om George Orwells klassiske udvidelse af nationalismebegrebet i sin beskrivelse af de adskillende og ødelæggende kræfter i vore samfund.
Analysens grundlag i Oplysningens idé om frihed, lighed og broderskab hinsides ideologiens skel er ikke til at tage fejl af. Charlie kan i den forstand ses som en til tider dum, til tider ondskabsfuld, men i bund og grund idealistisk formidler af netop dette tankegods. Her er det latteren der viser vejen, selv når finkerne fyger.

