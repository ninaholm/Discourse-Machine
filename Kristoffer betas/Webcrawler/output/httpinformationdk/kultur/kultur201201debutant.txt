Debutant vinder Montanas litteraturpris
Den 29-årige Bjørn Rasmussen modtager prisen og de 100.000 kroner for sin debutroman 'Huden er det elastiske hylster, der omgiver hele legemet'


Pablo Llambías, Helle Helle, Lars Frost, Hanne Højgaard Viemose og Janina Katz blev alle forbigået, da Montanas Litteraturpris fredag aften blev uddelt for sjette år i træk.Dommerkomiteen valgte i stedet at tildele prisen – som ud over æren består af 100.000 kroner – til Bjørn Rasmussen for hans debutroman Huden er det elastiske hylster, der omgiver hele legemet.Det er første gang, prisen gives til en debutant. Dommerkomiteen anfører i sin begrundelse, at Bjørn Rasmussen »med suverænt anslag og maksimal stilistisk intensitet gennemskriver en kompleks historie om identitet og seksualitet, underkastelse og overlevelse, og gør det dels med imponerende sans for intertekstuel dialog, dels med reflekteret kritik af samfundsskabte normer.«Bjørn Rasmussen er uddannet fra Dramatikeruddannelsen i Aarhus og Forfatterskolen i København. Han debuterede som dramatiker i 2004 med audioguide-dramaet Myg marcherer i sødt blod. Huden er det elastiske hylster der omgiver hele legemet er hans første bog.Montanas Litteraturpris er indstiftet af Dagbladet Information og Testrup Højskole i 2006 og gives hvert år til et dansk værk, som inden for sin genre er fornyende eller som formår at fremstille virkeligheden på en ny og overraskende måde. Dommerkomiteen bestod i år af litteraterne Elisabeth Friis, Kamilla Löfström, Erik Skyum-Nielsen, Thomas Thurah samt forfatteren René Jean Jensen.
