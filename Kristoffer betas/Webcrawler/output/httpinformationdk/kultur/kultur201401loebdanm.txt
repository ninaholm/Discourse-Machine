Løb, Danmark, løb
Kroaterne er trætte, vi er ikke. Vi er røde, vi er hvide, og søreme om vi ikke også er blevet blå af knubs, men hvor er fløjene, der andre år har scoret vidunderlige mål, blevet af?


 
	Håndbold har udviklet sig i retning af en anden disciplin: fribrydning. Når en modstander lægger an til et skud, er det bare om at hive ham i armen, skubbe ham i siden og dunke ham i ryggen, så han havner lidende på gulvet. »Dejligt aggressivt spil,« siger kommentatorerne, men de allerhøjeste håndboldmyndigheder vil have det rene spil tilbage. Derfor dekreterede de, at dette års EM-slutrunde skulle bruges til at stramme op på praksis.

	Dommerne har fulgt trop, men indtrykket er, at det ikke har givet renere spil i de hedeste opgør, blot resulteret i flere afbrydelser og udvisninger. De trænere, der har udtalt sig, synes mest, den nye linje er irriterende. Dommerne skulle hellere bare fløjte på de rigtige tidspunkter. Ja, tak, men det kan være svært at se, hvem der har gjort hvad i den avancerede form for kluddermor i midterforsvaret, samtidig med at andre i al diskretion jorder en stregspiller i den anden side af banen.

	Argumentet for småvold er, at man ikke vinder kampe på at være mr. Clean, specielt ikke mod holdene fra Balkan, som har ført an i de grove løjer, og ud fra den præmis har danskernes forsvar i år været effektivt. Vi har lært lektien, men man skulle mene, at spillerne selv måtte være interesserede i et renere spil. Michael V. Knudsen fik et kæbestød, så han dårligt kunne tale efter kampen mod Ungarn. Vi er røde, vi er hvide, og nu er vi minsandten også blå – af alle de knubs, der uddeles.

	Ren glæde

	I aften gælder det semifinalerne, og hidtil er alt gået Danmarks vej. For de forsvarende mestre har det været en oplevelse at blive båret frem af 14.000 jublende tilskuere i Herning, men hov … hjemmebanefordel findes ikke. Nøgne facts viser, at kun få værtsnationer har vundet guld ved slutrunder. Intet kan tages for givet, og ofte er de sidste tilspidsede minutter eller endog sekunder afgørende.  

	Min påstand: Spændingsmæssigt er håndbold fodbolden overlegen. Når en fodboldkamp er kedelig, er den virkelig kedelig og ender 0-0. I håndboldkampe er der altid fuld skrue og mange scoringer. Men håndbold, der blev opfundet af danske skolelærere, er en smal sport på verdensplan, og der er mere prestige og flere penge i fodbold. I Danmark derimod er håndboldspillerne nationens darlings, og op mod to millioner fans har fulgt vores gladiatorer på tv. Sejre er ren glæde, som ikke ses mange andre steder i livet. Det skulle da lige være ved veloverståede børnefødsler.

	Håndboldpoesi

	Efter hver time out har spillerne et ritual. »Hvad kæmper vi for?« råber en af dem. »Sejr!« råber de øvrige i kor. Hvorfor gør de det? Såre simpelt: Det ville lyde idiotisk, hvis de råbte »uafgjort!«. Primært råber de for at stive sig af.

	»Hvad håber vi på?« kunne vi tilskuere råbe i et landsdækkende kor, og svaret ville ud over sejr være: »Finesser og lækkerier«, som når Mikkel Hansen spiller venstrefløjen fri bagom ryggen på sig selv eller kaster en bold diagonalt over målfeltet til højrefløjen, der allerede hænger i luften og akrobatisk griber med kun én hånd og skruer bolden i mål med en jordstryger. Langskuddene er håndboldsportens prosa, skud fra stregen dens poesi.

	Apropos poesi: Er der en forbindelse mellem håndbold og digtning? Ja, for enhver landskamp starter med, at spillerne afsynger et digt af Adam Oehlenschlæger. Klaus Rifbjerg besang i sin debutdigtsamling håndboldspillet som »berusende Creme de Menthe«. Lauritz Stephans Sejle op ad åen er også rigtig god. Det synes tilskuerne i det mindste, og de kan også lide at synge førnævnte Vi er røde, vi er hvide af lyrikeren Jarl Friis-Mikkelsen. Vores tidligere målmand Kasper Hvidt har skrevet universitetsopgave om en spansk renæssancedigter, og Joachim Boldsen skriver selv digte om eksistensen. Så kom ikke her …

	To dræbere

	Måske som en følge af spillets brutalisering har det ikke været fløjenes EM indtil nu. De har screenet, løbet og forsvaret, men når man erindrer de mange, vidunderlige mål, de har scoret andre år, har det været magert. I den vigtige mellemrundekamp mod Spanien var Hans Lindberg og Anders Eggert stort set arbejdsløse, selvom sidstnævnte blev modtaget som den genkomne Jesus. Kun Casper U. Mortensen har leveret varen. Lindberg brændte tre straffekast i træk. Sådan noget kan få en spiller til at tænke som så mange af os andre: »Er jeg god nok?« Der kan være isnende koldt ude på bænken, men rigstaktiker Ulrik Wilbek med de rød-hvide kinder henter dem empatisk ind i varmen igen. Desværre har han kun diverteret med ganske få af sine sjove kænguruhop. I aften skal danskerne løbe, løbe, løbe – løbe kroaterne over ende. Det mener tv-kommentator Thomas Kristensen. De er trætte, vi er udhvilede. Men navnlig skal de frygte vores Mikkel Hansen, ligesom vi skal frygte den grusomme Domagoj Dunvjak. To ’dræbere’ over for hinanden.

	En von Trier

	Under en slutrunde sker der sære ting. Således oplevede jeg mig selv holde med svenskerne i en kamp. Det er aldrig sket før. En dansk journalist præsenterede den farvede og farverige Mads Mensah Larsen for nogle bananer for at få ham til at kommentere på racisme, og fanden var løs, da en islandsk journalist lavede en Lars von Trier ved begejstret at udbryde: »Islændingene er ligesom nazisterne – de slagter østrigerne!« Mærkeligt også, at Anders Eggert spiller med en ergoterapeutisk ’cykelslange’ tapet til sin skadede læg. Ærlig talt: en cykelslange?
	krbj@information.dk

TV 2 kl. 18.30: Frankrig-Spanien, semifinale. TV 2 kl. 21.00: Danmark-Kroatien, semifinale

