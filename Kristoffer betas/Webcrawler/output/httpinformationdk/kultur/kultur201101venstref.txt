Venstrefløjen har gjort racisme til en etnisk identitet
Det er farligt, når venstrefløjen forsvarer kulturelle forskelligheder på bekostning af det klassiske lighedsideal, mener den stædige ytringsfrihedsforkæmper Kenan Malik. Det er nemlig det, der giver legitimitet og næring til modstanden mod indvandring
'Europa har altid været præget af diversitet. Det, der har ændret sig, er, at vi er begyndt at se den i en kulturel i stedet for politisk optik. Og det er i høj grad venstrefløjen, der har svigtet sit ansvar for at minde om, at konflikter bunder i folks placering i samfundet og deres drømme om at forandre det,' siger Kenan Malik.


 Før du, kære kræsne læser, enten bliver så træt, at du ikke orker at læse videre, eller skuffet hvis du gør, så lad det være slået fast: Dette interview handler ikke om karikaturkrisen. Faktisk bliver det første og sidste gang, det ord optræder. Og til trods for, at den britiske forfatter og samfundsdebattør Kenan Malik er i byen for at markedsføre den danske udgave af bogen Fra fatwa til Jihad, et krast forsvar for den grænseløse ytringsfrihed, ser det ud, som om det passede ham ganske godt ikke at skulle forholde sig til det danske stjerne- eksempel.
»Jeg kan faktisk godt forstå, hvis danskerne er lede og kede af at snakke om det. Den triste sandhed er jo, at når en diskussion bliver for ophedet, lærer ingen noget af den,« siger Kenan Malik.
Til gengæld er han helt med på at snakke om en anden og helt aktuel dansk problemstilling: Muligheden for, at vi endnu en gang går ind i en valgkamp, hvor emnet bliver udlændinge  til trods for, at bunken af andre udfordringer, der kræver akutte politiske svar, tårner sig op.
 Med din baggrund på den britiske venstrefløj har du så nogle gode råd til, hvordan vi kan undgå det?
»Jeg er faktisk i tvivl om, hvorvidt man overhovedet kan tale om en europæisk venstrefløj i dag, i hvert fald en, som jeg føler, at jeg kan være en del af. Venstrefløjens essens  eller sjæl, om man vil  har grundlæggende forandret sig de seneste 20 år. Tidligere handlede dét at tilhøre venstrefløjen om at kæmpe for universelle værdier med tilhørende politikker og institutioner, hvorunder mennesket bedst trives. I modsætning hertil var højrefløjens partikularisme. For dem handlede det om at beskytte egne traditioner, tro og kultur mod de andres,« siger Kenan Malik.
Problemet er i dag, at venstrefløjen har opgivet kampe for disse universelle værdier og i stedet omfavnet identitetspolitikken, mener han. Transformationen af lighedsbegrebet er et godt eksempel på, hvad han mener er et alvorligt vildspor for venstrefløjen.
»Tidligere handlede lighed om, at alle skulle behandles ens uanset deres forskelle. I dag handler det om, at man skal behandles forskelligt på grund af sine forskelle. Venstrefløjen har altså overtaget højrefløjens partikularisme,« fastslår Kenan Malik.
Fingerpegeri
Og han savner det klassiske lighedsbegreb, hvor alle behandles ens uanset race, seksualitet og religion. Det samles i et begreb: Borgeren.
»Både det yderste højre og den multikulturelle venstrefløj putter i dag folk i bokse på baggrund af deres kulturelle identitet, deres baggrund eller deres farve. Højrefløjen bruger denne udskillelse til at pege fingre ad immigranterne og sige det er deres skyld, at vi har problemer i Europa, mens venstrefløjen konstant giver dem mulighed for at lave dette finger- pegeri ved at allokere penge og ressourcer til disse religiøst og kulturelt definerede grupper og konstant minde alle om, at de er anderledes og derfor skal skærmes.«
Multikulturalisme
Ifølge Kenan Malik er den nuværende debat om indvandring i Europa præget af begrebsforvirring.
»På den ene side er der folk, der siger: Jeg er imod immigration og derfor imod multikulturalisme. På den anden side folk, der siger: Jeg er for indvandring og derfor for multikulturalisme. Problemet er, at ingen af positionerne giver mening,« fastslår Kenan Malik.
Han forklarer begrebet multikulturalisme:
»Det bruges på to måder. I den ene version er multikulturalismen en levet erfaring   som en social realitet. Den anden er multikulturalisme som en politisk proces  som et ideologisk standpunkt.«
Kenan Malik er helt med på den første type multikulturalisme  faktisk mener han, at det ville klæde Europa med meget mere af den.
»Jeg er en stærk fortaler for masseindvandring, fordi diversitet gør vore samfund mere åbne, mere vibrerende, mere kosmopolitiske og mere vidunderlige. Ideen om, at indvandring skaber sociale problemer i vestlige samfund, er simpelthen ikke rigtig, når man ser på fakta.«
Genfødt identitetspolitik
Det er den ideologiske multikulturalisme, som Kenan Malik har et problem med. Den har nemlig institutionaliseret kulturelle forskelle.
»Vi har puttet folk ind i etniske bokse og derefter indrettet politikken og allokering af penge i forhold til disse bokse. Vi er holdt op med at se folk som borgere og har skabt et stammesamfund.«
Konsekvensen er, at vi har givet den immigrationsfjendtlige højrefløj mulighed for altid at udpege den anden, der er skyld i alle samfundets problemer.
»Det vi har set er, at man overalt har skabt diskriminerende og ekskluderende love som burka- og minaret- forbud, samtidig med at vi har forbudt racisterne at tale. Det er jo ganske absurd. Lad dem da tale, og lad os andre gå i rette med dem. Det er ikke særlig svært,« lover Kenan Malik, der ser en anden uheldig konsekvens ved multikulturalismen som ideologi.
»Fordi den har genfødt identitetspolitikken, har den givet racisterne mulighed for at hævde, at også de har en etnisk identitet. De er ikke længere bare utilfredse borgere, der føler sig svigtet af dem, der tidligere forvarede deres klasseinteresser, men en truet hvid race med tilhørende kulturelle karaktertræk, der skal forsvares,« siger Kenan Malik.
Statsborgerskab
 Hvad mener du så om den tyske kansler Merkels opgør med multikulturalismen?
»Det var ikke et opgør med multikulturalismen, men et angreb på immigration. Tyskland er et rigtig godt eksempel på, hvad der er gået galt i Europa. Gæstearbejderne i Tyskland er nemlig altid blevet set som det: Gæster. De blev aldrig tilbudt statsborgerskab, men blev tildelt en plads uden for samfundet og er blevet der,« siger Malik, der sammenligner med Storbritannien.
»Her var det jo undersåtter fra kolonierne, der rykkede ind. De var altså allerede borgere, men de blev i stedet mødt af en dybt forankret racisme.«
Det førte i 1980erne til uroligheder, fortæller Malik.
»Politikernes respons var desværre at sige okay, så får I jeres egne penge og jeres egne institutioner. I er primært medlemmer af en etnisk gruppe. Resultatet blev et parallelsamfund,« siger Kenan Malik og konkluderer:
»Det er altså to helt forskellige historier, der er endt det samme sted og så begge understreger vigtigheden af at holde fat i borgerbegrebet.«
Myten om homogenitet
Men der er også behov for, at vi udrydder nogle myter om, hvad der er vores samfunds store udfordring. En af de mest hårdføre er, ifølge Malik, myten om, at vi engang var homogene samfund.
»Det er simpelthen ikke sandt. Der var større kulturforskelle mellem en fabriksarbejder og en fabriksejer i 1910, end der er i dag mellem en 16-årig af etnisk dansk baggrund og en 16-årig marokkansk immigrant. Den herskende elite anså endda arbejderne i byen og de fattige på landet som distinkte racer med egne nedarvede karaktertræk,« siger Malik.
Han mener, at forandringen ligger et helt andet sted:
»Europa har altid været præget af diversitet. Det, der har ændret sig, er, at vi er begyndt at se den i en kulturel i stedet for politisk optik. Og det er i høj grad venstrefløjen, der har svigtet sit ansvar for at minde om, at konflikter bunder i folks placering i samfundet og deres drømme om at forandre det,« siger Kenan Malik, der tager ordet solidaritet under behandling.
»Tidligere spurgte man: Hvor ønsker jeg, at samfundet skal bevæge sig hen? og kiggede sig så omkring efter folk, der ønskede det samme. I dag siger man: Hvor kommer jeg fra og kigger sig om efter folk, der kommer samme sted fra. Det er i sin essens reaktionært.«
Og det er farligt, mener han. »Politiske konflikter er frugtbare, fordi de kan forhandles og løses. Kulturelle konflikter kan pr. definition ikke løses. Du tilhører din kultur. Jeg tilhører min. Du tilhører din religion. Jeg tilhører min. Det skaber udynamiske og låste samfund.«
Hurra for konflikten
Malik undrer sig ofte over, at den ideologiske multikulturalisme ikke kan se den indbyggede konflikt i projektet.
»Ironien er, at multikulturalismen som ideologi underminerer meget af det, der er godt ved multikulturalisme som en levet erfaring.«
Venstrefløjen glemmer nemlig at spørge sig selv, hvorfor diversitet er godt.
»Diversitet er godt, fordi det åbner os, tillader os at bryde ud af vores bokse, vores snæversyn, og stille spørgsmålstegn ved vores værdier i mødet med andre. Men det holder jo op, hvis vi af angst for at træde andre over tæerne ikke skaber den dialog,« siger Kenan Malik, der ikke ønsker at leve i et konfliktløst samfund.
»Det er jo i sammenstød og konflikter, at vi skaber og reviderer det universelle sprog, som vi skal bygge på,« siger han og konkluderer:
»Det er netop derfor, at jeg er tilhænger af masseindvandring, men modstander af multikulturalisme.«


