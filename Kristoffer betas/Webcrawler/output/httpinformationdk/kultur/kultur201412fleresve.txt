’Er der flere svesker?’
Løkkes shoppe-tur, SF’s nedtur og klimaets svedetur var blandt emnerne i anden runde af årets julesang-konkurrence – hvor der også blev plads til et enkelt vers om døde duer


 Der er for alvor kommet gang i læsernes rimsmedjer, og der digtes, så gnisterne springer. Den ubetinget mest produktive skriverkarl er indtil videre Jan la Cour, der alene i den denne uge har indsendt hele 19 vers om alt lige fra det grønlandske valg til krigen mod IS og Putins ekspansion i Ukraine. »Versefødderne snubler over hinanden for at komme til, også midt om natten!,« skriver han – og uddyber sin skrivekløe i versform:
»På siderne i min avis står in-for-ma-ti-o-ner,
som udenlands og indenrigs gi’r rim-inspirationer.
Det fører til, at versefødder danser hele tiden,
så rim og ord med sjæl og kød her viser hvilken viden,
jeg får i IN-FOR-MA-TI-ON, min hverdags vise ordkanon,
hvis krudt har udløst denne kædereaktion.
Midt i strømmen af rim-inspiration er der også tilflydt Jan la Cour et vers om duerne på Københavns Rådhus, der for nylig blev aflivet på grund af ’papegøjesyge’ – en tragisk sag, som han lakonisk opsummerer i disse to verselinjer:
»En due-doktor kom og skød. Nu er hver rådhusdue død,/ og dueslaget farver Rådhuspladsen rød.«
Melodien, der blev væk
Også Karl Aage Thomsen, der skriver under kunstnernavnet Katho, har haft travlt i ugens løb og indsendt hele fem nyskrevne vers. Desværre ikke på den rigtige melodi. Men i julens ånd har vi undtagelsesvist valgt at se bort fra den slags detaljer og bringer her et uddrag fra hans satiriske sang om julens overforbrug, som med fordel kan afsynges på »Højt fra træets grønne top«:
»Proppende rosiner ned/ Hæs af sjokolade,/ står man glad og svedig ved/ Ovnens fyldte plade./ Lækkerbiskner bagt i fedt./ Man bli’r mæt og puster lidt./ Mens man sagte hvisker:/
Er der flere svesker?«
Melodien blev væk for Karl Aage Thomsen, men Preben Jensen fra Korsør har ikke haft problemer med at ramme de rigtige toner. I et brandvarmt vers om klodens stigende temperaturer maner han til grøn omstilling – om end han undervejs må indrømme, at
»det er næsten for perfidt/ at trække frække rim af/ et emne der er så morbidt/ som vores nye klima.«
Sommerens mest omtalte tøjsag bliver også vendt i et elegant vers af Søren Vestergård Nissedal, der får »præsentabel« til at rime på »spendabel« og »skaden« på »balladen«, hvorved det vist skulle stå klart for enhver, hvem garderoben tilhører.
Madkongen Meyer
Lasse Johansson, der normalt er en flittig julesangdigter, beklager i en mail til redaktionen, at han ikke har fået skrevet tidligere, men det skyldes, at han netop er flyttet fra Haderslev til Sydhavnen, hvilket har »forsinket digteriet en del«. Men nu er den nyslåede københavner altså kommet på plads, og i sine »første skriblerier« har han valgt at behandle SF’s regerings-exit og den efterfølgende faneflugt fra partiet. Dejligt vulgært opsummerer han hele hændelsesforløbet i to verselinjer med en fiffig reference til Goldman Sachs:
»Da de af Corydon med Sachs, fik klippet røde nosser,/ fandt Jesper, Thor og Astrid straks et levebrød som sosser,« lyder det ondt.
Ugens to vindere skal dog findes uden for Christiansborg. Jan la Cour har rimet om de nærmest kriminelt dårlige lægeforhold for landets indsatte, som Information den seneste tid har skrevet om. Og Lasse Johansson har sat vers til madkongen Meyer, der for nylig solgte sig selv til en britisk kapitalfond. Tillykke til de to vindere! Bliv endelig ved med at sende nye vers ind. Melodien er ’Nu er det altså jul igen’. Og adressen:
Ugens to vindervers:
Som kriminel med fængselsdom,
så bør du ikke have den mindste sygdom,
eftersom systemet er af lave.
For lægefejl bag tremmer bliver ikke registreret,
og Brian dør i smug, fordi han ender fejldoseret.
Så er du syg og kriminel, så må du passe på dig selv,
for lægefejl i fængslet slår dig nok ihjel!
 
Vor Meyer har jo lært os alt om ramsløg og bygotto.
’Spis nordisk mad og sydesalt’ er menighedens motto.
Så blev dens tro på kalvefond af Meyer pluds’lig stampet
til guld fra Kapitalens Fond, og troen var fordampet.
Selv Løgismoses rygeost røg med, det er snart hverdagskost,
at overskuddet så vil fly i skattely.

