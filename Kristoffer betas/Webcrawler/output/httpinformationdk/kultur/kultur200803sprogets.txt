Sprogets underfulde magt
Uden skønlitteraturens sproglige prægnans ville sprogets udtryksmuligheder langsomt skrumpe ind. Heldigvis viser fantasifulde sprogbrugere stadig nye veje


 Når man læser, hvad folk sådan ind imellem får sagt, bliver man styrket i sin overbevisning om det litterære sprogs nødvendighed. Livsvarige ydelser eller ej, så består forfatteres og andre poeters arbejde i at forme og udvikle sproget, så det bliver stadig mere præcist, indtil det udtrykker netop det, de har på hjerte, med den dybde, resonans, skønhed eller gru, de søger at få andre til at opdage. Uden skønlitteraturens sproglige prægnans ville sprogets udtryksmuligheder langsomt skrumpe, og vi risikerede at stå tilbage med et rudimentært hverdagssprog, der blot tog sig af det meste nødtørftige af typen 'husk at købe lidt godt med hjem til kaffen, der er X-Faktor i aften'. 
En særlig type sprogkunstnere er dog så avancerede, at de end ikke lader sig indfange af ovenstående betragtninger. Der findes folk, der er i stand til at strække sprogets betydninger langt ud over andres fatteevne og frembringe sætninger, som ingen havde troet mulige. Endda sætninger, som man kan tænke dybt og længe over uden at blive færdig med dem. Uanset, hvordan man vender og drejer dem, rejser de stadig nye spørgsmål.
En sådan sprogkunster er folketingsmedlem og formand for Færdselssikkerhedskommissionen, Karsten Nonbo (V). I forrige uge blev han taget for at køre 68 kilometer i byzone, hvor man må køre 50. Nonbos forseelse takseres ikke alene til en bøde, men også til et klip i kørekortet. Interessant er det i denne forbindelse, at Nonbo selv er en af hovedarkitekterne bag klippekortet. Og pikant bliver det, når Færdselssikkerhedskommissionens formand ikke mener, at han bør forlade sin formandspost efter at have overtrådt de regler, han selv har været førende i at indføre. 
Opsigtsvækkende er det sidste dog ikke her til lands. Det må man nok erkende. Det er efterhånden ikke så ualmindeligt endda, at politikere fusker, hvor de kan komme af sted med det - vi nævner i flæng Thor Pedersen, Hans Christian Schmidt og Kamal Qureshi. Anders Fogh Rasmussen udelader vi i denne forbindelse. 
Artisteri på speederen
Men litterært interessant bliver Nonbos artisteri på speederen først, når man begynder at kigge på folketingsmandens begrundelse for at blive som formand for Færdselssikkerhedskommissionen. På spørgsmålet, om han vil trække sig, svarer Nonbo med følgende sibyllinske udsagn: "Det har jeg da overvejet, men jeg er ikke vant til at flygte fra problemer, men derimod at se dem i øjnene og løse dem. Det ville være for nemt at stikke halen mellem benene - det er mere velfortjent, at man konfronteres med sine fejl og bliver på sin post."
Hans udtalelse rejser et helt geled af eksistentielle spørgsmål. Hvad er det for problemer, Karsten Nonbo flygter fra ved at gå af? Han har kørt for hurtigt og fået en bøde og et klip i kørekortet. Flygter han fra dette ved at gå af? Og hvordan bærer han sig ad med at se bøden og klippet i øjnene ved at blive? For slet ikke at tale om at løse dem? Løse hvad? At han har kørt for hurtigt? Hvordan løser man en færdselsforseelse?
Og hvorfor stikker han halen mellem benene ved at tage konsekvensen af, at han ikke selv har levet op til det, han påbyder andre? Man kunne vel lige så godt anlægge det modsatte synspunkt: At man stikker halen mellem benene ved ikke at tage konsekvensen. Men jeg kan da godt se, at det kan virke som en noget jordbunden og umusikalsk indvending imod Nonbos lyrik. Så vi fortsætter. For som om denne tekst ikke allerede var fuld af mystik, sætter Nonbo trumf på ved at foregøgle læseren, at hans forbliven på sin post skulle være en forudsætning for, at han blev konfronteret med sine fejl. Igen må man spørge, hvordan? Så vidt man har forstået, er han jo allerede blevet konfronteret med sine fejl af færdselspolitiet. Her må tænkes. Tankevækkende udsagn er der således nok af i denne gådefulde tekst, så fuld af dybt eksistentielle valg, som den er. Tak til Nonbo. Fortsæt det gode arbejde.


