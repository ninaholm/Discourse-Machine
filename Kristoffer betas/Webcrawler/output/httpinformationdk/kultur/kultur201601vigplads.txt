Vig pladsen, ægtemænd!
Der sættes en revolution i gang, når kvindelige kunstnere, som de gør lige nu, trækkes frem i lyset og ud af skyggen af deres kunstneriske ægtefæller. Det ikke bare trækker oversete kvinder frem af glemslen og får os til at genoverveje, hvem der har fortjent en plads i kunsthistorien, men ændrer selve præmisserne for den
 Mette Winckelmanns værk ’What is left from a man’s shirt’. Foto: Anders Sune Berg


 Vi er midt i en revolution, der gradvist vil ændre kunsthistorien. Kvindelige kunstnere, som hidtil har været usynlige eller stået i skyggen af deres mandlige ægtefæller, bliver for tiden udstillet flere steder. Med disse udstillinger er vi også gået i gang med at revidere kunsthistorien, der stadig er en mandsdomineret verden, for et stærkere fokus på de kvindelige kunstnere er ikke bare tilføjelser til den eksisterende kunsthistorie, men kan også være med til at ændre hele præmissen for den.
Se bare, hvor påfaldende og massiv tendensen er til at fokusere på kvindelige kunstnere bag mændene.
For nylig åbnede kunstmuseet Ordrupgaard udstillingen Johannes og Alhed Larsen – et hjem i naturen, hvor Alhed Larsen for første gang præsenteres side om side med sin umiddelbart langt mere kendte mand, Johannes Larsen. Selv om udstillingen kvantitativt favoriserer Johannes’ værker, er der tale om at anerkende Alhed som en selvstændig kunstner på lige fod med manden.
Samtidig vises på Øregaard Museum aktuelt udstillingen I orkanens øje – Nell Walden og Der Sturm, hvor der fokuseres på den rolle som Nell Walden spillede i det skelsættende kunstfænomen, der hed Der Sturm, et tidsskrift og galleri, grundlagt af Herwarth Walden, som i afgørende grad har præget udbredelsen af den mest progressive kunst i begyndelsen af det 20. århundrede. Museet trækker i udstillingen Nell, som var gift med Herwarth, frem som en af kunsthistoriens oversete skikkelser, fordi ny forskning har vist, at hun spillede en helt central rolle som skaber og organisator for bevægelsen.
Ikke ulig det viste Møstings Hus i efteråret udstillingen Aase Seidler Gernes. Hun var frem til slutningen af 1960’erne med sine geometriske former og stoftryk en anerkendt og godt sælgende kunstner, men lagde derefter sin egen kunst på hylden og indgik en pagt med sin mand, Poul Gernes, om, at det der fremover skulle skabes, skulle bære hans navn. Værkerne var skabt i fællesskab, men de skulle alene bære mandens signatur. Som det citeres fra Aase Gernes et sted i datteren Ulrikkas katalogtekst til udstillingen: »Nu laver vi kun Pouls ting.«
Udstillingens formål var at belyse dels den centrale betydning, Aase Gernes’ værker har haft for udviklingen af et moderne geometrisk formsprog, dels hvor stor og afgørende en rolle hun har spillet i ægtemandens store udsmykningsopgaver. Uden hende ville hans kunst slet ikke have haft den nødvendige struktur og renhed. Deres kunstneriske pagt, der favoriserer manden og befæster et mandsdomineret kunstsyn, finder paradoksalt nok sted samtidig med, at der sker en opløsning af traditionelle kønsroller og et voldsomt opbrud i hele kunstinstitutionen.
Hierarkiet udfordret
Ligeledes stod i sensommeren billedkunstneren Mette Winckelmann bag udstillingen Tråde på tværs. Mette Winckelmann og den konkrete kunst på Sorø Kunstmuseum. Udover at vise en række af egne værker for at pege på, hvilken tradition, hun kunstnerisk er rundet af, så Mette Winckelmann med kønskritiske øjne tilbage på museets samling af konkret kunst fra 1950’erne, som hun udfordrede ved at trække værker af pionerer som Franciska Clausen og Sonia Delaunay ind i sammenhængen.
Mette Winckelmann havde desuden fundet glemte eller helt ukendte værker af Aase Gernes og især Ragna Braase, der var gift med kunstneren Ib Braase. Det var kvindelige kunstnere, der begge stod i skyggen af deres mere kendte ægtefæller, og som hun trak ind i udstillingen med en række helt eminente abstrakte værker.
Pludselig forstod man dér i Sorø, hvordan enkeltværker i kraft af abstrakt renhed og dristige materialevalg kan ryste hele kunstinstitutionen og udfordre os i forhold til diskussionen af, hvem der har fortjent en plads i kunsthistorien.
Mette Winckelmann fik udfordret de kunsthistoriske hierarkier og magtforhold, den laver og hele tiden gentager. Historien om den konkrete kunst i Danmark kan nemlig også fortælles på en anderledes måde; der er ikke bare tale om at finde nogle hidtil ukendte kvindelige kunstnere og føje dem til listen, men om at magtforholdet i kunsten sættes på spil. Det indbefatter også i den abstrakte kunst eksempelvis at gentænke hierarkiet mellem maleri og tekstilkunst. Abstrakt kunst er traditionelt blevet set som den mandlige kunstners domæne, og maleriet har i forhold til tekstilkunsten været den overlegne kunstners udtryksform. Men her på Sorø Kunstmuseum blev det klart, at den konkrete kunst har sin rod i abstrakte mønstre, som også har sin rod i det materiale, som kvinder traditionelt har arbejdet med, nemlig tekstiler.
Forud var der tidligere på året den store udstilling på Statens Museum for Kunst What’s Happening? kurateret af Birgitte Anderberg. Her blev der ligeledes fortalt en ny historie om, hvad der skete i 1960’erne og 70’ernes danske kunst. Den eksperimenterende kunst fra midten af 1960’erne og frem har hovedsageligt været repræsenteret ved mandlige kunstnere. Sigtet var at dokumentere de kvindelige kunstneres bidrag til den eksperimenterende danske kunstscene i det afgørende tiår fra 1965-75 og må ses som det første omfattende forsøg på at lægge nogle helt nye accenter ind i den nyere kunsthistorie og dokumentere kvindernes omfattende rolle heri.
Magten vendt på hovedet
Hele vores samfundsstruktur – herunder også kunstinstitutionen – er stadig langt hen ad vejen formet af og domineret af mænd. De omtalte udstillinger viser, at kunsthistorien er alt andet end statisk og hele tiden må genbesøges med nye blik og sammenhænge.
Udstillingerne viser også, at kunsthistorien er under forandring ikke mindst som følge af det ændrede hierarki mellem kunstneriske ægtefæller. I sin samtid var skagensmaleren Michael Ancher den store kunstner, mens Anna Ancher spillede andenviolin. Hvis man besøger deres hjem i Skagen, ser man magtforholdet afspejlet i, at Michael havde det store atelier midt i hjemmet, mens Anna havde et langt mindre bag ved mandens. I dag er det etableret viden, at Anna var den store kunstner af de to. Hendes modernitet er mere dristig og hendes betydning for kunsthistorien mere markant end hans, hvilket det har taget generationer at nå til erkendelse af.
Magtforholdet bliver vendt på hovedet, ikke mindst fordi man undervejs får andre præmisser at måle deres værker ud fra. På samme måde vil det være med den kunst, der i 1950’erne og 60’erne blev skabt af kvinder, der ofte stod i skyggen af deres mænd.

