En smartphone er aldrig smartere end sin ejer
Vores brug af mobiltelefoner og smartphones gør os mere rastløse og mindre nærværende, lyder en velkendt kritik. Men vores forestilling om nærvær som et eksklusivt møde, der kræver både øjenkontakt og tilstedeværelse, er en lokal opfindelse — og den er under forandring


 I morgen vil vi alle sidde rundt om et veldækket julebord i familiens skød, mens far vil skære fjerkræet for i dampen fra de brunede kartofler og den blævrede sovs. Vi vil nyde hinandens selskab, være sammen og snakke, indtil den første bøjer nakken for at konsultere sin smartphone og så den næste og endnu én, indtil et lyshav af illuminerede firkanter stråler om kap under bordet og mormor, som er alderspræsident, må slå i bordet og bede hele selskabet om at kigge op og »være lidt nærværende«.
Men passer det, at vi ikke er nærværende, når vi begraver hovedet i vores mobile apparater? Både ja og nej, siger evolutionspsykolog og postdoc ved Syddansk Universitet Jill Byrnit.
»Det, vi giver køb på nu, er et eksklusivt nærvær med andre. Men det, vi åbner for, er et nærvær med alle, vi kender. I stedet for nærvær i dybden har vi fået nærvær i bredden,« siger hun.
Jill Byrnit har i flere år observeret både menneskers og abers sociale relationer og mener, at den måde, vi definerer nærvær imellem mennesker på, historisk set er ret ny — og under forandring.
»I dag går vi ind og ud af relationer hele tiden, og på en interessant måde minder det faktisk om den måde, chimpanser er sammen på. De går rundt i regnskoven og støder spontant ind i andre chimpanser fra deres flok, som de følges med i ti minutter eller tre uger, indtil de møder en anden, som de hellere vil være sammen med. Men de ved hele tiden, hvem der hører til flokken. Og det er lidt den samme måde, vi er begyndt at være sammen på. Vi er kun sammen, indtil en ny telefon ringer, eller der kommer en sms eller en besked på Facebook. Men det positive er, at når telefonen ringer, så er der en anden, vi indgår i en relation med,« siger Jill Byrnit.
I det kolde nord
Problemet er, forklarer hun, at vores definition af nærvær ikke sådan lader sig ændre fra dag til dag, og at vi derfor står over for en generationskonflikt med forskellige opfattelser af, hvad nærvær er. Det er et reelt problem, som kræver løsninger, medgiver hun — men hun fastholder samtidig, at der ikke er historisk belæg for, at den gamle form for nærvær skulle være mere rigtig end den spirende nye. Og går man til andre dele af verden, viser det sig også, at vores forestilling om nærvær som et eksklusivt møde, der kræver både øjenkontakt og tilstedeværelse, ikke er en universel, men en lokal konstruktion.
»Hvis du tager til Mexico, er der en helt anden tradition for, at man bor mange mennesker sammen, og at dørene hele tiden går op, så der kommer andre ind i rummet og måske tager del i samtalen. Bare det, at det er varmere, betyder, at det er begrænset, hvor længe man bliver siddende indenfor. I Skandinavien er det anderledes. Her er koldt, og vi bor færre mennesker sammen, så vi er vant til at samtalen normalt ikke bliver afbrudt — men det er et kulturelt fænomen,« siger hun.
Det betyder dog ikke, at Jill Byrnit er ubekymret. Den teknologiske udvikling kræver fælles spilleregler, mener hun, og så længe de ikke er fastlagt, vil der opstå modsætninger — og de kan være svære at forsone.
»Det er enormt generende, når nogen pludselig melder sig ud af det fælles rum og træder ind i et privat,« siger filosof Arno Victor Nielsen, der ikke er begejstret for vores generelle omgang med den ny teknologi.
»Så sent som i går var jeg til et selskab, hvor der sad en voksen mand i gang med sin smartphone, og det er efter min mening totalt uacceptabelt. Men vi må nok indstille os på, at når teknologien kommer brasende ned over os, så går der noget tid, inden vi har lært at bruge den ordentligt,« siger han.
Men det er nok for meget at håbe på, mener forfatter og videnskabsjournalist Tor Nørretranders.
»For der har jo altid været terrorister, der kunne spolere en god diskussion ved julemiddagen ved at rejse sig op og slå et eller andet op i et leksikon. De var bare papirterrorister i stedet,« siger han og understreger, at det ikke er teknologien, men os selv, der er problemet, når vi ikke formår at styre vores afhængighed. For »en smartphone er aldrig smartere end sin ejer.«
»Der vil altid være nogle, der har deres opmærksomhed rettet andre steder hen. Men ham, der tjekker Facebook, mens han egentlig skulle tale med dig, er den samme som ham, der, i stedet for at kigge på dig, konstant har sin opmærksomhed rettet mod cafeens hoveddør for at se, om der skulle komme nogle dejlige damer ind ad den. Det er ikke teknologien, men manden den er gal med,« siger Tor Nørretranders.
Nærvær og næsten
Men hvis Jill Byrnit har ret, kan man så ikke forestille sig, at vi på én gang kan være fraværende for dem, vi er fysisk nærværende med, mens vi til gengæld er nærværende for dem, der er fysisk fraværende?
»Man kunne godt være fræk at mene, at jeg har et gammeldags begreb om, hvad det vil sige at være nærværende,« medgiver Arno Victor Nielsen.
»Men jeg mener ikke, man kan komme uden om, at nærvær er lig med et kropsligt situeret nærvær — og det kan man ikke få, hvis den anden samtidig sidder og kommunikerer med et andet menneske via sms. Den anden er muligvis til stede med sin krop, men man ved, at hans bevidsthed befinder sig et andet sted — og det er jo den hele person, vi er interesserede i at være sammen med,« siger Arno Victor Nielsen.
Han mener vores nærhedsbegreb er fænomenologisk bestemt og ikke bare sådan lader sig omdefinere.
»Tag spædbarnet som eksempel,« siger han og forklarer, hvordan små børn altid er fuldstændig klar over, hvornår der rettes opmærksomhed mod dem — og at behovet for netop dén type fysisk nærvær er altafgørende for deres overlevelsesevner.
»Af samme grund er vi som voksne mennesker også fuldstændig klar over, hvornår vi har andres opmærksomhed. Og derfor tror jeg heller ikke, vi nogensinde vil begynde at tilpasse os en anden omgangsform. Der findes visse absolutter, som ikke er historisk foranderlige, og det er sådan noget som nærvær med et andet menneske. Man ved præcis, hvornår man har kontakt, og hvornår man ikke har det,« siger filosoffen.
Er du sur?
Det er en melodi, psykoterapeut Michael Rasmussen kan synge med på. Siden 1996 har han som direktør for Udviklingshuset udviklet behandlingstilbud mod internetafhængighed (IAS), som med hans egne ord er »et af de hurtigst voksende afhængighedsmisbrug herhjemme« og et problem, som kun blevet værre med udbredelsen af smartphonen. Selv har Michael Rasmussen klare restriktioner på sin egen omgang med de små bippende apparater.
»Som den formentlig eneste i Danmark nægter jeg selv at sende og besvare sms’er. Jeg bruger i stedet Skype, hvor man kan se hinanden, mens man taler,« siger Michael Rasmussen, som dog konstant møder modstand mod sit selvpålagte forbud.
»Hvis man ikke svarer på en sms kan der gå en halv times tid, før man modtager en ny, hvor der står: Er du sur? Der er en forventning i samfundet om, at vi skal være til rådighed for hinanden 24 timer i døgnet — men det skal vi ikke, for det ødelægger vores liv,« siger han.
Spørger man Jill Byrnit er vi dog nok i stand til at håndtere at blive afbrudt ved at der »kommer en anden ind i lokalet via telefonen«. Eller som hun lakonisk formulerer det: »Som art går det nok.« Men spørgsmålet er, om det også nok skal gå for samfundet? Det kræver i hvert fald enighed om de fælles spilleregler, mener Jill Byrnit.
»Vi er blevet så individualistiske, at vi ikke længere har store fællesnormer omkring opførsel. Men for at samfundet skal hænge sammen, bliver vi nødt til at være enige om, hvordan vi omgås hinanden, så derfor også om, hvordan nærværet skal udvikle sig,« siger hun.
Også Tor Nørretranders mener det er nødvendigt, at »udvikle en protokol, der gør at vi få en bedre mobilhygiejne«. Men der kan være enkelte sammenhænge, hvor det stadig er relevant at hive mobilen frem. Han gør det i hvert fald selv.
»Jeg er selv typen, der slår op i Wikipedia midt i en diskussion for at få afklaret, hvilket årstal det nu var, Christian d. 4. blev født. Så kommer vi hurtigt videre og kan i stedet for at mundhugges om et årstal snakke om, hvordan Christian d. 4. forvaltede sin magt. Og det er da alt andet lige mere interessant.«

