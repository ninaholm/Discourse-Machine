Forældre gør op med unges alkoholkultur
Forældre vil begrænse deres børns drikkeri. Foreningen Skole og Forældre har sat alkoholpolitik i hjemmet på dagsordenen i landets skolebestyrelser.


 Det er bedre, de lærer at drikke hjemme end ude i byen.
Sådan har mange forældre hidtil tænkt om deres børns alkoholdebut, men nu synes der for alvor at være et opgør på vej med den tanke, siger flere kilder i foreningen Skole og Forældre til metroXpress.
- Vi ser flere og flere forældre i skolebestyrelserne, som gør op med tanken om, at det er i orden at helt unge drikker, så længe det foregår inden for hjemmets fire vægge. De hæfter sig ved, at alkohol er meget usundt og føler ikke, de skal lære deres børn at drikke, som ældre generationer har gjort, siger Benedikte Ask Skotte.
Hun fortæller, at den voksende gruppe af sundhedsbevidste forældre til tider har heftige diskussioner i skolebestyrelserne med de forældre, der stadig sværger til den gamle alkoholkultur.
Den ene gruppe er meget fokuseret på, at en tidlig alkoholdebut er skadelig for børnene på lang sigt, mens den anden gruppe gerne drikker en flaske vin hver dag og måske lidt mere i weekenden. Det er to vidt forskellige kulturer, og det giver selvfølgelig nogle konflikter, siger Benedikte Ask Skotte.
Hos sundhedsstyrelsen er man glad for den nye udvikling, da den er helt afgørende for at ændre på unges massive alkoholforbrug, siger specialkonsulent Kit Broholm.
