At byde verden farvel
Selvmord i litteraturen. Det er et dystert og tabubelagt emne, men kan lede til poetiske eller knugende læseoplevelser. Vi ser på, hvordan fire vidt forskellige bøger tager livtag med selvmordet


Shakespeare lod Romeo og Julie begå fælles selvmord i kærlighedens navn, Baudelaire skrev et berømt selvmordsbrev om et selvmord, han ikke begik, og Camus spurgte i Sisyfosmyten, om erkendelsen af livets absurditet bør drive mennesket til at begå selvmord. Og i den danske litteratur har Das Beckwerk i det sidste tiår hærget med sine selvudslettende romaner. Listen er lang – og på den figurerer en lang række forfattere eller digtere, som selv er endt med at tage deres eget liv. Michael Strunge, Virginia Woolf, Yukio Mishima og for nylig den norske forfatter, Stig Sæterbakken. Helt aktuel er David Vann med Fortælling om et selvmord, der anmeldes på næste side 22.Siden antikken er selvmordet blevet brugt til at sætte kærligheden, ungdommen eller absurditeten i relief. Selvmordet – udført eller overvejet – handler om, hvorvidt det giver mening at leve videre, at fortsætte med at skubbe diverse metaforiske Sisyfos-sten op ad diverse metaforiske bjerge. Det er oplagt, men også farligt litterært stof. For tænk, hvis de fiktive karakterers livstræthed skulle gå hen og smitte …Fokus vendes indad»Lotte! Jeg gyser ikke for at gribe den kolde, skrækkelige kalk, hvoraf jeg skal drikke dødens rus! Du rakte mig den, og jeg ængstes ikke. Alle! Alle! Alle mit livs ønsker og forhåbninger er dermed opfyldt! Så koldt, så ubønhørligt at banke på dødens malmtunge port.«Goethe – Den unge Werthers lidelser (1774)Det er ingen hemmelighed, at den unge Werther ender med at tage sit eget liv. Gyldendal har ikke tøvet med at røbe den drastiske slutning på bogens bagflap. Det ventes, at læserne allerede kender Werthers skæbne, for hans selvmord er et af litteraturens mest berømte.Den følsomme unge Werther flytter væk fra byen og ud i den landlige idyl.»Ensomheden i den paradisiske egn er en vidunderlig balsam for min sjæl,« skriver han i et af sine første breve til vennen Wilhelm. Men ensomheden og balsameringen varer ikke ved. Werther forelsker sig i den dejlige – og gifte – Lotte. Og med denne umulige kærlighed er kimen til den tragiske slutning lagt.Men der ligger mere end bare et knust hjerte som katalysator for selvmordet, mener højskolelærer Adam Drewes, der er cand.mag. i litteraturvidenskab og har skrevet speciale om Den unge Werthers lidelser.»Hvor er jeg dog glad for, at jeg kom væk,« siger Werther i romanens første linje.Her taler han om at komme væk fra byen, men sætningen slår også selvmordet an, påpeger Adam Drewes.»Allerede før Werther møder Lotte, kommer selvmordet på tale. Han siger i starten, at han er glad for, at han altid kan forlade den her forfærdelige verden, hvor det eneste, folk er interesserede i, er at tjene penge og konkurrere om, hvem der har mest adeligt blod i årerne. Det er Werther ikke ude efter: han er ude efter noget autentisk og ægte,« siger han.Selvmordet har noget uundgåeligt over sig, både for Werther og romanen:»Det kunne ikke ende anderledes. Man kunne ikke forestille sig, at han bliver gift med Lotte og får sig et anstændigt arbejde. Det er heller ikke det, der er målet for ham. Målet er en evig ophævelse af grænserne for selvet,« siger Adam Drewes.Moritz Schramm, adjunkt på Institut for Litteratur, Kultur og Medier på Syddansk Universitet, mener også, at der ligger mere til grund for selvmordet end bare ulykkelig kærlighed: Werther fortaber sig så meget i sine følelser, at han får svært ved at fungere i verden. Werther prøver via sine breve at række ud til Lotte, at indvie hende i sit indre liv, men hun afviser ham.»I 1700-tallet begynder man med Rousseau og Herder at vende sig mod sin emotionelle livsverden. Man prøver at undersøge ens inderste særegenheder,« siger Moritz Schramm og henviser til Rousseaus Bekendelser (1770), som havde en stor betydning for periodens vægtning af følelserne, det naturlige og – bekendelsen.»Man lægger sit indre liv frem. Det medfører, at forholdet til omverden og samfundet bliver sværere. Jeget splittes,« forklarer Moritz Schramm.»Det er en ny konflikt – mellem det indre og de ydre normer.«Werthers selvmord markerer et nybrud i litteraturen.»Det er nyt, at læseren selv må finde ud af, hvad der er godt og skidt,« fortæller Adam Drewes.Selvmordet var på Goethes tid en skam for familien og en synd, der førte til Helvede for den, der udførte det. Normalt ville en romankarakters selvmord blive fordømt på sømmelig vis af en moraliserende fortæller. Det sker ikke hos Goethe. Og dét, mente man i kirkelige kredse, var usædeligt. Både bogen og Werther-tøjmoden blev således forbudt af det teologiske fakultet i Leipzig.Den unge Werthers lidelser havde nemlig vakt genklang hos samtidens ungdom – måske særligt på grund af fortælleformen, hvor Werther taler direkte til læseren gennem sine breve. Læseren kunne identificere sig med ham, og der opstod en veritabel Werther-kult i kølvandet på udgivelsen, fortæller Adam Drewes. Datidens unge kopierede den unge Sturm und Drang-helts frisure og tøjstil. Og nogle valgte endda at kopiere hans selvmord.Reaktionen på selvmordet»Der var hverken noget afskedsbrev eller åbenlyst motiv. Eftersom jeg var den sidste, der havde set ham i live, blev jeg kaldt ind på politistationen til afhøring. Jeg fortalte betjenten, der afhørte mig, at der ikke havde været det mindste tegn på, at han ville begå selvmord, og at han havde opført sig, som han plejede.Haruki Murakami–Norwegian Wood (1987)Vi springer over 200 år frem i tiden og til Japan. I Norwegian Wood er perspektivet ikke selvmorderens, men de efterladtes. Og hos Haruki Murakami er der ingen forklaring på selvmordene. De sker bare. Det skaber en stemning af unødvendig forladthed gennem bogen, mener Christina Thiemer Grønborg, der udover at bestyre Politikens Boghal og eje den lille boghandel Thiemers Magasin, er én af Danmarks største Murakami-fans.Det vrimler med selvmord i Norwegian Wood. Bogen er bygget op om dem. Først tager 17-årige Kizuki sit liv ved at føre en gummislange fra udstødningsrøret og ind i sin Honda. Han efterlader sig vennen, Toru, og kæresten, Naoko. Naoko og Toru mødes et par år efter og finder sammen i fælles sorg over at have mistet Kizuki.»Torus kærlighed til Naoko bliver ikke rigtig gengældt, fordi Naoko ikke kan komme sig over tabet af Kizuki. Skræk og angst over at overgive sig til sorgen og bevæge sig videre gør, at hun stopper i livet, hendes liv afsluttes,« fortæller Christina Thiemer.Christina Thiemer er påpasselig med at tolke alt for meget opbyggelighed ind i romanen, men vover alligevel at give et bud på, hvad Murakami fortæller os om livet og det uundgåelige møde med sorgen:»Når vi i livet støder ind i de der bump, der gør så ondt, at man knap nok kan trække vejret, så er der ikke nogen vej udenom. Enten går du igennem smerten og kommer ud på den anden side, eller du dør selv,« siger hun.»Vi trækker som menneske tit pinen ud. Eksempelvis i forhold til kærestesorg. Det øjeblik, vi accepterer ’døden’ eller kæresten, der gik, personen der forsvandt og ikke kommer tilbage, det er først i dét øjeblik, at vi er på vej tilbage til hverdagen og op af sorgens hul. Vi trækker pinen ud, fordi vi er bange for at miste endnu mere ved at give slip på sorgen. Vi tror, at vi holder op med at mindes, når sorgen slutter,« siger Christina Thiemer.»Vi lærer noget af sorgen og kommer videre som et andet menneske. Når vi så senere i livet møder sorgen igen, er det ligesom at starte forfra. Det hele gør ikke mindre ondt, fordi vi har følt sorg før. Det kan jo få enhver til at opgive på forhånd. Naoko møder muren med selvmord nummer to,« konstaterer Christina Thiemer.Sammensmeltning»Først skete der ingenting, men da jeg nærmede mig bunden af pilleglasset begyndte røde og blå lys at glimte for mine øjne. Pilleglasset gled ud af min hånd, og jeg lagde mig ned. Stilheden drev bort og blotlagde stenene og skallerne og alt mit livs billige vraggods. Så samlede det sig ved synsfeltets rand og styrtede mig i en brusende tidevandsbølge i søvn.«Sylvia Plath–The Bell Jar (1963)I 1963–et par uger før Sylvia Plath tog livet af sig selv–udkom hendes første og eneste roman The Bell Jar under et pseudonym. Titlen refererer til den glasklokke, som fortælleren, Esther Greenwood, føler sig lukket inde i. Bogen starter med, at unge Esther, der drømmer om at blive forfatter, kommer i praktik på et modemagasin i New York, men den forventelige coming of age-historie kører af sporet, da Esther rammes af en depression og ustandselige selvmordstanker. Hun indlægges på et psykiatrisk hospital, og hendes begær efter at begå selvmord bliver dét, der driver historien fremad. Bogen fortælles i tilbageblik af Esther, der sidder i sit forstadshjem–så læseren véd, at selvmordsmissionen ikke vil lykkes hende.Skildringen af Esthers psykiske sygdom og dødslængsel er hård og rå, siger digter og forfatter Mette Moestrup. Men romanen er ikke kun interesseret i Esthers lidelser, den er også optaget af verden omkring hende:»Det er i den grad en vigtig og verdensvendt tidsskildring,« siger Mette Moestrup og peger på, at romanen starter med at nævne henrettelsen af Rosenberg-parret.»The Rosenbergs var det her jødiske par, som kom i den elektriske stol for at være kommunister. Og vi taler altså ret kort tid efter Anden Verdenskrig! Denne henrettelse kædes senere ret elegant sammen med de elektrochok, Esther senere udsættes for.«Det verdensvendte ses også i bogens tematisering af køn og 50’er-normer.»Mit værste mareridt er at vågne op i 50’erne som kvinde med det der pandehår og så en strutkjole–altså, det er da lige til at stikke hovedet ind i en gasovn over!,« udbryder Mette Moestrup.The Bell Jar handler i hendes øjne om, hvordan det er at være kvinde i dét–hvor stort et fængsel det er, hvor svært det er at finde fodfæste som tænkende subjekt. Og det er ikke kun udefra, fordømmelsen kommer, bemærker Moestrup:»Esther vil på den ene side leve op til 50’ernes normer, men på den anden side passer hun slet ikke ind i dem. Hun lever med et hårdt og koldt blik på sig selv–på det bløde, varme jeg.«»Esther har en følelse af at se sig selv udefra–og det er noget, jeg også genkender fra Sylvia Plaths digte og dagbøger,« siger Mette Moestrup, som også ser en anden rød tråd i Plaths forfatterskab:»Hun har nogle spændende tematiseringer af, hvem der er offer og hvem, der er bøddel. Det kommer til syne helt ned i sproget, helt ned til jeget, der både er voldeligt og offer.«Og i selvmordet er sammensmeltningen af offer og bøddel fuldkommen.Åndens flamme»De hundrede nætter, de havde tilbragt med at sidde og afveje for og imod selvmordet som en udvej med den samme alvor som filosoffer der er lænket fast til væggene i et galehus. Den næste morgen sagde drengen ingenting og da de var færdige med at pakke deres ting og klar til at fortsætte ud ad vejen vendte han sig om og så på lejrpladsen og han sagde: Hun er væk, ikke? Og han svarede: jo, hun er borte.«Cormac McCarthy–The Road (2006)I Cormac McCarthys The Road har en ikke nærmere specificeret katastrofe ramt jorden. Manden og sønnen, som forbliver navnløse bogen igennem, vandrer udmagrede og skræmte rundt i et koldt, askebelagt landskab, konstant på jagt efter mad og på flugt fra kannibalistiske bander.»The Road er placeret i en klassisk post-apokalyptisk verden, altså en verden fyldt med elendighed, civilisatorisk undergang og sjælelig deroute,« siger Søren Staal Balslev, der er skribent på Weekendavisen, og som for nylig indleverede sin ph.d.-afhandling om apokalypsen i moderne amerikansk litteratur.Kannibalisme og drab fylder hverdagen, så muligheden for menneskelighed ligger i den løbende afstandtagen til disse ekstremt voldelige handlinger, forklarer han.I en sådan verden må man uvægerligt spørge sig selv, om det giver mening at fortsætte. Mandens gravide kone har allerede valgt livet fra–mod mandens voldsomme protester. En scene, der ifølge Søren Staal Balslev, er en af de mest hjerteskærende illustrationer af menneskelig afmægtighed. »Selvmordet i The Road løslader mennesket fra den aldrig ophørende lidelse, som apokalypsen har medført. På den måde er selvmordet paradoksalt,« siger Søren Staal Balslev.»Det befrier og tilintetgør.«Drengen siger på et kritisk tidspunkt i romanen, at han ville ønske, at han var sammen med sin mor–altså, at han ville ønske, at han var død. Er det her en roman om en mand, der ikke vil indse, at alt håb er ude, at han bør begå selvmord?Det mener Søren Staal Balslev ikke.»Nej, bogen er ikke en fatalistisk homage til selvmordet. Der er endda meget håb i The Road, også selvom romanen er væddet i desperation og afmægtighed.«Håbet finder man for eksempel i den sætning, som faderen siger sin søn gennem hele bogen:»Vi bærer på ilden.«Det er åndens flamme, der her tales om–den, som varmer, skærmer og lindrer,« siger Søren Staal Balslev.»Ilden kan ses som en henvisning til Helligånden, hvilket stemmer fint overens med, at faderen og sønnen–i deres egen selvforståelse–er de udvalgte.«Endelig er der ifølge Staal Balslev lys på bogens sidste sider:»Slutningen skænker også, uanset hvad misantropiske læsere får ud af den, drengen en nådens gave, idet han indlemmes i noget, der ligner et kristent urfællesskab.
