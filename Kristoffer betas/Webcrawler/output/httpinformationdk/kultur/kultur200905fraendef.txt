Frænde er frænde værst



 Jeg ser andetsteds, at Informations Peter Nielsen brokker sig over Weekendavisens ny litteraturredaktør, Anna Libak, som efter sigende ikke sætter Informations anmelder Tue Andersen Nexø særlig højt. 
Det kan jeg godt forstå efter at have været i kløerne på denne åndsforladte haletudse. Han har - skal vi venligt kalde det 'mangel på indsigt?' - anmeldt min trilogi Esbern, Hovedløs og Rod med en sådan foragt, at jeg godt kan forstå, at hans medsammensvorne, Lars Bukdahl, i Weekendavisen har omtalt ham som "min gode ven". 
Man ser for sig disse kønne planter promenerende arm i arm gennem dansk litteraturs bede, hvor de med bladan i munden spytter efter vækster, de ikke bryder sig om. Jeg synes, det er helt fint, at d'herrer hypper deres egne avantgardistiske kartofler, også når der ikke er noget synderligt at hyppe, men når Peter Nielsen ligefrem påstår, at Tue Andersen Nexø bliver sat til at skrive om det, han han har mest forstand på, hvorfor skal han så absolut også skrive om litteratur, han ikke har forstand på, for eksempel min?  
Parret Nexø-Bukdahl er naturligvis for længst gennemskuet, og sidstnævnte skal jeg nok tage mig af andetsteds. Alligevel er der noget, der undrer mig, og det handler primært om kvalitet, for hvordan er det muligt for Informations kulturredaktør, Peter Nielsen at satse på en mand som Tue Andersen Nexø, der skriver som syv brækkede arme? Forklaringen ligger måske lige for, thi Peter Nielsen skriver selv som 14. Mystiske ting går i svang på Informeren i disse år, hvor Rune Lykkeberg, Dansk Folkeparti sætter dagsordenen, chefredaktøren beder til Gud, direktøren er medlem af Cepos, og kulturredaktøren beser bagefter, det bedste han har lært.

