Bibliotek tilbyder Google dansk kulturarv



 Netgiganten Google skal digitalisere den danske kulturarv.
 I hvert fald hvis det står til Det Kongelige Biblioteks direktør Erland Kolding Nielsen, skriver Politiken. 
 Mens forfattere og forlag verden over er skræmte over Googles forsøg på at skanne alverdens biblioteker og gøre dem tilgængelige på nettet, går Det Kongelige Bibliotek modsat. Baggrund: Google har de penge, det danske nationalbibliotek ikke kan skaffe hos de danske politikere.
 Erland Kolding Nielsen skønner i Politiken, at biblioteket har brug for en halv milliard kroner for at bevare dansk litteratur, udgivet frem til 2000, i digital form, 
og i øjeblikket har han kun udsigt til - måske - at få del i de syv millioner kroner årligt, som et bredt flertal har afsat i årene 2010 til 2012 til digitalisering af hele den danske kulturarv. Derfor vil han om kort tid henvende sig til Google.
 - Jeg kan tilbyde, at de hos os kan få skannet omkring 1,6 millioner bind, siger Erland Kolding Nielsen.
 Alternativet er meget skræmmende, mener direktøren:
 - Dansk kultur og dansk materiale på nettet forsvinder i den angelsaksiske syndflod. Dansk sprog og kultur vil vige endnu mere, og dansk forskning, der ikke er skrevet på engelsk, forsvinder ud af syne. Hvis vi ikke er på nettet, bukker vi under i den kommende generations bevidsthed om, hvad der er dansk, siger Erland Kolding Nielsen til Politiken. 
 I Googles europæiske afdeling siger direktør Santiago de la Mora, at Google er interesseret i samarbejde med så mange biblioteker som muligt, men han understreger, at Google udelukkende fokuserer på indhold, som er public domain, det vil sige frit tilgængeligt
 Det Kongelige Bibliotek skal altså ikke forvente at få en aftale, der omfatter den nyere litteratur fra efter cirka 1940. Der skal nemlig gå 70 år, fra indehaveren af ophavsretten er død, før et værk er frit tilgængeligt. 
