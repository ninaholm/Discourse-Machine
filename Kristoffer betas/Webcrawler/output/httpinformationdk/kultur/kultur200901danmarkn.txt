Danmark næste stoppested for ateistisk buskampagne
I England ruller 800 busser rundt med et ateistisk kampagneslogan. Nu vil den danske forening Ateistisk Selskab prøve at få en lignende kampagne op at køre. Religionsforsker kalder dem Vorherres nyttige idioter
Idemanden Ariane Sherine og den intellektuelle ateist Richard Dawkins foran en af busser, der markedsfører deres ateistiske kampagne. Noget lignende kan være på vej til Danmark.


 Overfyldte bybusser og frosne fødder ved vinterkolde stoppesteder kan i sig selv udløse en vis skepsis med hensyn til Guds eksistens. Og når bussen så endelig kommer rullende, er det med en besked om, at Vorherre næppe findes.
Det er ikke helt let at være religiøs i England for tiden, hvis man tager bussen på arbejde. "Der er sandsynligvis ingen Gud. Hold op med at bekymre dig og nyd livet," står der på 800 af de røde dobbeltdækkere i London og andre engelske storbyer.
Og herhjemme kan vi også godt indstille os på snart at skulle stå på en bus forsynet med et ugudeligt budskab. Ateistisk Selskab vil nemlig forsøge at skrabe penge sammen til en lignende kampagne i Danmark, fortæller formanden for foreningen til Information.
Tilfældigvis falder det sammen med Bertel Haarders opfordring til, at danske folkeskoler indfører morgensamling med salmesang, og Dansk Folkepartis forslag om, at kendskab til kristne traditioner skrives ind i folkeskolens formålsparagraf.
"Jeg vil kraftigt opfordre til, at alle skoler i Danmark indfører morgensamling med salmesang. Det er en utrolig værdifuld del af vores kultur, som jeg synes, det ville være vanvittigt at forbyde," erklærede undervisningsministeren fredag til Kristeligt Dagblad.
"Der står intet om kristendommen i skolens formåls-paragraf, selv om ingen kan være i tvivl om den rolle, som de kristne traditioner spiller inden for vores kulturarv. Dette bør også fremgå af den formålsparagraf, der meget overordnet fastsætter, hvilke rammer og værdier der skal indgå i undervisningen," sagde DF's uddannelsesordfører, Martin Henriksen, til Ritzau samme dag.
Et positivt alternativ
Tilbage i juni kom Ariane Sherine gående gennem London. Så fik hun øje på en bus med et bibelcitat på siden. Teksten var ganske uskyldig, men da hun senere på dagen slog op på den hjemmeside, der stod angivet under citatet, var den langt fra uskyldig. Her kunne hun læse om de pinsler, der ventede en ateist som hende i helvede.
Dagen efter foreslog den 28-årige tekstforfatter i sin klumme i The Guardian, at ateisterne da kunne starte deres egen reklamekampagne på Londons busser. Men budskabet skulle være beroligende, ikke foruroligende. Man skulle ikke efterligne den kristne organisation, der stod bag busreklamerne, men levere et positivt alternativ. Det var en ide, verdens måske mest prominente religionskritiker, Richard Dawkins, syntes godt om. Darwins rottweiler, som den ortodokse evolutionsbiolog bliver kaldt, donerede 5.500 pund til projektet og tilbød Ariane Sherine sin hjælp med at få virkeliggjort ideen.
Det viste sig at være fordelagtigt at have en intellektuel superstar med på holdet. I løbet af kort tid havde Ariane Sherine indsamlet 140.000 pund, og i denne uge blev kampagnen så skudt i gang på langt mere storslået vis, end nogen havde kunnet forestille sig på forhånd.
Ikke alene er 200 busser i London og 600 i andre engelske storbyer blevet udstyret med kampagnesloganet. Der er også blevet råd til 1.000 plancher rundt omkring på Londons undergrundsstationer og til to store LCD-skærme på Oxford Street.
Dansk kampagne
Molekylærbiolog Jesper Vind er formand for de omkring 1.000 medlemmer i Ateistisk Selskab. Han fortæller, at bestyrelsen for foreningen har fulgt nøje med i den engelske kampagne og planlægger at lancere en tilsvarende i Danmark, såfremt det lykkes at skaffe de nødvendige midler.
"Med hensyn til ordlyden er der kommet nogle gode forslag på bordet. Teksten kommer til at ligge tæt op ad den engelske kampagne, men måske bliver vi en smule skarpere i mælet. Det skal vi lige have diskuteret igennem," fortæller Jesper Vind.
Formanden håber, at kampagnen vil fungere som et filosofisk wake up-call for danskerne:
"Måske kommer folk til at tænke over de store spørgsmål i livet, når de ser en bus med en af vores bannere komme kørende forbi. Mener de, man kan leve uden at tro på noget, som der ikke er belæg for, eller bliver man nødt til at tro på Gud? Vil de hellere nyde livet end at gå og være bange for at ende i helvede?"
Men Ateistisk Selskab har også mere konkrete budskaber på programmet:
"Noget af det, vi ser som vores allervigtigste mål, er at få adskilt stat og kirke. Det bekymrer os for eksempel stærkt, at undervisningsministeren går ud og siger, at man bør indføre daglig salmesang i folkeskolen. Vi vil i stedet have Danmark sekulariseret og dermed gjort mere demokratisk. Alle skal behandles ens, og hvis vi kunne få flettet noget af det ind i kampagnen, ville det selvfølgelig være rigtig godt," siger Jesper Vind.
Nyttige idioter
I England reagerede en lang række religiøse institutioner positivt på den ateistiske buskampagne.
"Vi er taknemmelige over for Richard Dawkins' fortsatte interesse i Gud og for at opmuntre folk til at tænke over disse emner. Kampagnen vil være en god ting, hvis den får folk til at engagere sig i de fundamentale spørgsmål i livet," lød det for eksempel fra den britiske metodistkirke.
Sådan ser cand.theol. og ph.d-stipendiat Lars Sandbeck også på sagen i en dansk kontekst.
"Denne her gruppe af nye ateister fungerer tit som Vorherres nyttige idioter. De skaber en masse hype omkring religion og er på den måde med til at sørge for, at religion kommer på dagsordenen. Religiøse temaer bliver taget op til diskussion, og en masse mennesker, der beskæftiger sig professionelt med religioner får meget mere plads i medierne," siger forskeren, der for tiden arbejder på en kritisk bog om de nye ateister i Danmark.
Men selvom Lars Sandbeck for så vidt ser positivt på planerne om en religionskritisk buskampagne i Danmark, er han træt af den måde at tale om religion, som de ateistiske foreninger praktiserer:
"Den type ateisme har en naturvidenskabelig, darwinistisk baggrund. Der er ikke tale om en eksistentialistisk eller marxistisk religionskritik for eksempel. Den er ikke baseret på analyser af religions skadelige virkning på samfundet. Man kunne snarere kalde den en evidensbaseret ateisme. De her folk kigger sig omkring og kan ikke få øje på Gud, og alt, hvad man ikke kan få øje på, kan ikke eksistere, mener de. De er med andre ord ikke ret filosofisk anlagte, og den diskussion, de fører, er larmende og forfladiger debatten. Den gør det svært for eksperter på området at komme til orde, fordi den ligesom den politiske debat er præget af de kontante, bastante holdninger og på den måde er meget unuanceret," siger han.
Desuden mener religionsforskeren, at de danske ateister kæmper en don quijotsk kamp mod vindmøller:
"Dawkins og hans ligesindedes religionskritik skal forstås i en amerikansk kontekst, selvom Dawkins selv er englænder. I USA har det kristne højre stor politisk magt, kun 10 pct. af landets befolkning er ateister, og man kan ikke blive præsident uden at være erklæret kristen. Men sådan er det altså ikke herhjemme. Og derfor kan de danske ateistforeninger godt komme til at fremstå lidt komiske. De her folk virker på mig som nogle hypersensitive mennesker, der går i bittesmå sko, og man kunne spørge, om der ikke er nogle lidt vigtigere ting at gå op i," siger Lars Sandbeck, der dog holder fast i, at det skal blive spændende at se, om Ateistisk Selskab kan få kampagnen op at køre:
"De skal såmænd nok få samlet nogle penge ind. Så må vi bare håbe, det bliver til mere end en forkølet bybus i Skive."
ange@geist.dk

