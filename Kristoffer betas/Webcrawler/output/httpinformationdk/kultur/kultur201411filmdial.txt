Film i dialog med virkeligheden
Dokumentarfilm har også en betydning uden for biografsalen, siger Tine Fischer, leder af dokumentarfilmfestivalen CPH: DOX, der begynder i dag og blandt andet har aktivisme og fem såkaldte Megatrends på programmet
Jeg tror på, at kunst og kultur kan være med til at forandre verden, siger Tine Fischer, der er leder af den københavnske filmfestival CPH:DOX.


 Ulighed, Afrika, robotter, ressourcer, innovation. Det er de fem Megatrends, som den københavnske filmfestival CPH: DOX i årets program identificerer som de vigtigste emner, man rundt omkring i verden diskuterer og på forskellig vis beskæftiger sig med socialt og politisk. Og således sætter festivalen, der begynder i dag, en fed streg under sin medfødte ambition om at fokusere på de områder, hvor kunst og kultur i høj grad møder virkeligheden.
Information har talt med festivalleder Tine Fischer og spurgte hende, om hun blandt andet tror på, at en filmfestival kan forandre verden.
»Jeg tror på, at kunst og kultur kan være med til at forandre verden, og så er der selvfølgelig nogle typer kunst og kultur, som lettere kaster sig ind i sociale og politiske forandringsprocesser, og i så henseende har dokumentarfilmen en fordel,« siger hun.
»Der er et dna-fællesskab mellem arbejdet for politisk forandring og så dokumentarfilm.«
Etik og kontrakt
– Hvordan kan kunst og kultur forandre verden?
»Hvis man ser på det klassiske civile samfund, består det af den offentlige og den private sektor, der er politik og alt det andet, som udgøres af dig og mig, altså medierne, og de steder og platforme, hvor kunst og kultur udkommer, og endelig undervisningssektoren. I det rum produceres viden. Det er dér, vi bliver klogere, og meninger og offentlige debatter udfolder sig. I det rum har kunst og kultur en stor rolle at spille.«
»Dokumentarfilmen kan både fortælle og analysere historier – og ofte sociale og politiske historier – på en måde, som ikke bliver gjort af de andre medier. Dokumentarfilmen har nogle andre arbejdsbetingelser end journalistikken og en anden raison d’être, fordi den er hamret ned i en kunsttradition. Den har selvfølgelig også tiden. Man ville ikke kunne lave en film som The Act of Killing (Joshua Oppenheimers film om folkemord i Indonesien, red.) på to måneder. Den tager seks år. Men til gengæld har den så potentiale til at skrive Indonesiens historie om, fordi den gør noget, der er så radikalt. Journalistikken har en etik og en kontrakt med modtageren, som går på objektivitet. Det har dokumentarfilmen ikke – den kan være til stede på en mere politisk-aktivistisk måde – og det tror jeg efterhånden, at vi alle har accepteret.«
– Har dokumentarfilmen så ingen etik?
»Jo, den har bare en hel anden etik. Hvis man spørger Anders Østergaard, der er aktuel med 1989, så har han haft et ønske om at lave en film, som kommer så tæt på en dokumentarisk sandhed, som man kan komme. Men han har valgt at fortælle om Murens fald gennem en enkelt person. Den begivenhed kunne man godt have fortalt om på en anden måde, og journalistikken ville have sagt, at ’vi er nødt til at se begivenheden fra flere synsvinkler’. Man kan sige, at der i dokumentarfilmen er en hel anden forståelse af sandhedsbegrebet end i journalistikken.«
– En mere subjektiv forståelse måske?
»Som der jo er i kunst. Det er svært at lave dokumentarfilm i dag, fordi der er en grundlæggende forvirring om, hvorvidt dokumentarfilmen ’blot’ skal observere virkeligheden eller ej. Men hvis man går tilbage i historien, var dokumentarfilmen en kreativ behandling af virkeligheden, og det er det, der gør den til kunst. Jeg forstår godt, at man synes, det er for forvirrende, men det er et meget mere heterogent felt, end det er homogent.«
Fra kritik til aktivisme
– CPH: DOX har altid forsøgt at spejle dokumentarfilmens udvikling, men i år går I så fra at være filmfestival til at være ngo med jeres megatrends og tilknyttede arrangementer?
»Nej. Vi viser film, som arbejder for at skabe social forandring, og det vil vi gerne stå ved. Men når vi har lavet et program som Megatrends, handler det om at se på den udvikling, der er sket inden for dokumentarfilmen. For 10 år siden var mange flere dokumentarfilm kritiske over for det etablerede. Men der sker det – først i USA og nu også i Europa – at man går fra at kritisere til aktivt at arbejde med selv at skabe politisk og social forandring. Det er interessant at bevæge sig så langt ind på den bane som dokumentarfilminstruktør – det er det også som festival.«
– Men skal I ikke passe på, at I ikke bliver spændt – eller spænder jer selv – for en politisk vogn?
»Lige fra begyndelsen har vi forsøgt at sætte de film, vi viser, ind i en kontekst – og det er lige meget, om de er politiske på en eksperimenterende måde som The Act of Killing, eller om de er det på en mere direkte måde som Energized, der handler om klimakrisen. Og den kontekst har ofte været at samarbejde med de enkeltpersoner eller organisationer ind, som arbejder i det felt – også for at sige, at dokumentarfilm er lavet med det formål at skulle have en betydning uden for biografsalen på en anden måde, end fiktionsfilm er det. I år kalder vi det Megatrends for at sætte en fed streg under, at vi tror på, at kunst og kultur har en betydning. Vi kommer til at styrke båndene mellem kulturlivet og det politiske liv og tænketanke og ngo-organisationer og alle dem, der arbejder for at påvirke de politiske beslutningsprocesser.«
Politisk slagside
– Skifter I så navn til CPH: ACTIVISM?
»Nej. Vi har et stærkt fokus på kunst og måden, man fortæller historier på. Det er det, vi er blevet anerkendt for i udlandet. Vi optegner et dokumentarfilmfelt, som er heterogent i forhold til, hvad vi overhovedet tillader at omtale som dokumentarfilm. Vores hjerte banker for de dokumentarfilm, som tager chancer og udfordrer vores forestilling om, hvordan man er i dialog med virkeligheden. Det bliver aldrig en 1:1-aktivismefestival. Tværtimod er det en festival, som siger, at kunst og kultur har relevans i forhold til demokrati og civilsamfund.«
– Men har festivalen ikke en politisk slagside? Hvor er f.eks. Bjørn Lomborg – er der plads til ham og hans ligesindede på festivalen?
»I de første år tænkte jeg: ’Det er jo kun de venstreorienterede, der laver dokumentarfilm’. Men den tid er forbi. De spørgsmål, der stilles nu, f.eks. inden for klimadiskussionen, er så komplekse, at det er om ikke irrelevant, om man tilhører den ene eller den anden fløj, men det er bare så store problemstillinger, at alle tropper op. I år samarbejder vi med både Dansk Industri og Greenpeace – for nu at nævne to typer organisationer. Og vi har lavet et arrangement ’Thi kendes for ret’ sammen med alle de politiske partiers ungdomsorganisationer. Dokumentarfilmen har på en eller anden måde rystet det klassiske venstreorienterede brand af sig, og det er ret forskellige typer mennesker med forskellige baggrunde, der laver filmene i dag.«
CPH:DOX løber fra 6.-16.november. Læs mere i Film&Fjernsyn og på www.cphdox.dk

