Konkurrencestat vs. kulturnation
Vi skal forsvare Danmark og bevare sammenhængskraften, men vi har ifølge regeringen Fogh ikke råd til at tænke og forske på dansk
Dansk er for dyrt. Det koster 100 millioner kroner at forske og undervise på dansk ved de danske univer-siteter, sagde Helge Sander i denne uge. Dermed er det ikke -humanisternes- påståede -relativisme-, men kapitalisternes forskelsløse kult omkring den korteste vej fra forskning til faktura, som truer kulturarven og det nationale sprog.


 Dansk er blevet for dyrt i Danmark. Tanker, der ikke talt eller skrevet på engelsk, er ikke produktive. Og det skal tankerne være på universiteterne: Produktive og profitable. Den danske videnskabsminister Helge Sander satte i denne uge en pris på omkostningerne ved at forske og undervise på dansk ved de danske universiteter: 100 millioner kroner. Det sagde han til et forslag fra Socialdemokraterne, som ville forpligte universiteterne "til at tage hensyn til det danske sprog".
Sanders kommentar afdækker den fundamentale konflikt i regeringen Fogh: På den ene side ses velfærdsstaten som en virksomhed i den globale konkurrence. Set i det perspektiv handler det om at optimere danskernes arbejdskraft, gøre velfærdsstaten til en produktiv og tiltrækkende arbejdsplads, og nationen til en befolkning af effektive og innovative entreprenører. Globaliseringen regnes for en økonomisk konkurrence, og velfærdsstaten evalueres ud fra sin evne til at vinde eller tabe på verdensmarkedet. Denne tankegang viser sig også i Sanders forsvar for engelsk som universitetssprog: 
"Hvis vi vil have universiteter i verdensklasse, er det vigtigt, at de har direkte adgang til viden fra udlandet. Det får de kun med engelsk."
Engelsk er det konkurrencedygtige sprog. Og konkurrencens præmisser bestemmer ifølge ministeren præmisserne for forskning og undervisning. Og målsætningen er, at "vi skal være i verdensklasse".
Samme ræsonnement genfindes i adskillige reformer gennemført både under regeringen Nyrup og regeringen Fogh. Den har inspireret tesen om, at den demokratiske velfærdsstat er blevet til en social konkurrencestat. Det skulle altså være økonomiske hensyn, som bestemmer rationalet bag velfærdsstaten. 
Sammenhængskraften
På den anden side blev regeringen Fogh valgt i 2001 på et løfte om at forsvare Danmark som nation. Man ville sikre den danske grænse, begrænse indvandringen og beskytte den danske sammenhængskraft mod pladderhumanisternes 'relativisme', voldskriminalitet og farlig indflydelse fra indvandrerkulturerne. På den ene side hedder det sig, at Danmark skal være verdensmester i innovation og konkurrenceevne. Og på den anden side siges det, at danskerne ikke skal finde sig i alle mulige pegefingre fra menneskerettighedseksperter, flygtningehøjkommissærer og andre selvhøjtidelige autoriteter. 'Folket' skal sige det, de har lyst til. Kulturpolitikken afspejler splittelsen i regeringen Fogh: På den ene side skal popmusik og eventkunst bruges til at markedsføre danske produkter internationalt. Kultur bliver her til et brand. På den anden side skal kulturkanoner bruges til at værne om kulturarven og modvirke den frygtede 'historieløshed'. Det samme mønster iagttages i uddannelsespolitikken: På den ene side skal eleverne gennem evalueringer disciplinere sig selv. De skal tidligt vælge karriereretning og se sig selv som ressourcer, der skal gøre sig gældende på et arbejdsmarked. Eleverne og de studerende skal være små konkurrenceentreprenører. Men på den anden side taler regeringen stolt om 'faglighed' og om at bevare og forsvare den danske kultur og danske traditioner. Regeringen er kort og godt økonomisk omstillingsparat og værdipolitisk konservativ. Man holder med Dansk Industri og den økonomiske overklasse, når det handler om globalisering, konkurrence og strategiske satsninger. Men man holder med Dansk Folkeparti og den økonomiske og kulturelle underklasse, når det handler om 'udlændingepolitik' og danske værdier. Forudsætningen for at disse to forskellige spor kan trives, er enighed om, at det er den kulturelle overklasse, de moraliserende jurister og de politisk korrekte, som udgør truslen mod 'de nationale værdier' og 'sammenhængskraften'. 
Men som eksemplet med sproget dansk på universiteterne viser, kan det også være hensyn til den globale konkurrence og den økonomiske overklasses interesser, som udfordrer det dansk sprog. Nu bliver det regeringen Fogh, som i konkurrencestatens navn hævder, at det er for dyrt at forske og undervise på dansk. Det er ikke humanisternes påståede 'relativisme', men kapitalisternes forskelsløse kult omkring den korteste vej fra forskning til faktura, som truer kulturarven og det nationale sprog. 
Ingen kapitallogik
Men konflikten mellem økonomisk politik og værdipolitik viser også, at 'konkurrencestaten' ikke er en formel, som forklarer alt i velfærdsstaten. Intellektuelle elsker at finde og formulere den eneste ene sandhed bagved alle de små begivenheder. De vil gerne have et facit for samfundet, ligesom marxisterne havde 'kapitallogikken', og andre i dag ser 'islamismen' over det hele. 
Sådan fungerer tesen om konkurrencestaten indimellem. Man fremhæver politiske programerklæringer eller målsætninger fra strategipapirer som sandheden om samfundet. Det antages bekvemt, at sandheden om samfundet formuleres ideologisk og er tilgængelig for en skrivebordsbetragtning. Og derved overser man det banale, at velfærdsstaten ikke tilrettelægges og styres et bestemt sted fra. Og man ignorerer, at den danske velfærdsstat også er meget mere og andet end en konkurrencestat. Hvis Danmark virkelig kun var en konkurrencestat, havde vi haft en anden udlændingepolitik, som var bedre til at tiltrække kvalificeret arbejdskraft, og regeringen Fogh ville have fulgt opfordringer fra Dansk Industri under Muhammedkrisen. Hvis man antager konkurrencestaten som sandheden om samfundet, overser man også en dobbelthed i den dominerende økonomisme. Som sagt bruges den økonomiske målestok til at gøre Danmark parat til den globale konkurrence. Men økonomien bruges også som styringsredskab i den offentlige sektor. Man skaber kunstige markeder for at optimere produktiviteten i de offentlige ydelser og disciplinere de ansatte. Regeringen Fogh vil jo ikke bruge privathospitalerne til at ødelægge de offentlige hospitaler. De ser derimod privathospitalerne som en succes, fordi konkurrencen har øget 'produktiviteten' i en offentlige sektor. Man kan sige, at hvor folkestyret i velfærdsstaten for 30 år siden skulle tæmme markedet, skal markedet i dag tæmme forvaltningen af folkestyret. Velfærdsstaten skulle modvirke markedets destruktive effekter, men i dag skal markedet med frit valg og new public management modvirke velfærdsstatens bureaukratiske tendenser. Dette projekt er efterhånden afsløret som en definitiv fiasko, fordi markedsstyringen af den offentlige sektor har skabt et bureaukrati, som er lige så tungt, absurd og destruktivt som det, man kendte i DDR og Sovjetunionen. Det er ikke til at sige, om det koster 100 millioner om året efter Helge Sanders målestok. Men det er i hvert fald ikke verdensklasse, og det viser, at kapitalen stadig, 150 år efter Marx, truer med at ophæve de forskelle, der gør en forskel. 

