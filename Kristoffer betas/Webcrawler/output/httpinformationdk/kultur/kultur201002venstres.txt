Venstre er splittet om 'My Fair Lady'
Den såkaldte musicalkrig er rykket ind i partiet Venstre. Mens teaterordfører Britta Schall Holberg bakker op om kulturministerens støtte til Det Kongelige Teater, mener medieordfører Ellen Trane Nørby, at nationalscenen truer privatteatrene på livet for statens penge
Pr-foto af Eliza fra Det Kgl. Teaters udgave at
 'My fair Lady'.


 Debatten om musicalklassikeren My Fair Lady, som Det Kongelige Teater sætter på programmet til foråret, skaber nu splid internt i Venstre.
»Jeg er med til at fastsætte de 'ordensregler', som teatret skal overholde, hvis de fortsat vil modtage støtte, og derfor er det også mit job at vifte med det kritiske flag, når jeg synes at teatret med sine mere end 600 mio. kr. i ryggen er ved at bevæge sig ud af et unfair spor, der risikerer at skade den danske teaterscene mere end den gavner,« skrev Venstres tidligere kultur- og nuværende medieordfører Ellen Trane Nørby på sin blog i går.
Det står i skarp kontrast til udmeldingerne fra Venstres teaterordfører, Britta Schall Holberg, der bakker De Konservatives kulturminister, Carina Christensen, op i hendes støtte til nationalscenen.
»Det er noget helt principielt for mig, at vi skal ikke blande os i Det Kongelige Teater eller andre teatres repertoire. Det er for mig at se alt for meget detailstyring,« siger Britta Schall Holberg til Information og fortsætter:
»Vi lægger vægt på, at kvaliteten skal være noget særligt på den danske nationalscene. Og jeg kan høre på (operachef, red.) Kasper Holten, at det er det, man lægger op til.«
Goliat mod David
For Venstres Ellen Trane Nørby ser Det Kongelige Teaters musicalplaner ud til »ene og alene at handle om, hvordan man kan malke 'musical-koen' mest muligt.«
Og hun mener, at det er de mindre privatteatre, der betaler prisen:
»Man må spørge, hvad der er i vejen med, at det Kongelige gerne vil flyde i den mælk og honning.... og det var der sådan set heller ikke noget i vejen for, hvis det Kongelige ikke var pumpet med offentlig støtte, der flytter My Fair Lady - fra at være en fair kunstnerisk ambition til at være direkte unfair konkurrence og decideret livstruende for andre københavnske og danske teatre som Gasværket, Det Ny Teater og en lang række andre teatre, som har gjort musikteater og musical til deres levebrød. Det Kgl. Teater forsøger godt nok at kalde det sund konkurrence, men hvad er det for en sundhed, der er tale om, når Goliat kvæler David,« skriver venstre-politikeren.
Den udlægning kan Britta Schall Holberg slet ikke følge.
»Sådan tror jeg slet ikke, det er. Varer sælger varer. Det, at kulturudbuddet stiger, sælger flere billetter, tror jeg. Det skærper interessen. Så jeg nærer slet ikke den frygt,« siger hun og fastslår, at partiets linje ligger fast:
»Der kan altid være en, der har et andet synspunkt. Det skal man jo have lov til at have. Men vi drøftede det i Venstres interne kulturudvalg, og vi var enige om at støtte ministeren i hendes udtalelser.«
Stop klynkeriet
Debatten om Det Kongelige Teater begyndte, da Det Ny Teaters direktør, Niels-Bo Valbro, i Information anklagede Det Kongelige Teater for med millioner af statsstøttekroner at ødelægge forretningen for de private teatre, der lever af musical.
Den kritik har Britta Schall Holberg ikke forståelse for.
»Det Ny Teater har jo vist, at de er gode til musical. Det vælter jo ind med mennesker. Så jeg synes ikke, de behøver klynke over det,« siger hun.
Ellen Trane Nørby har ikke ønsket at kommentere sagen over for Information, men henviser til sit blogindlæg.


