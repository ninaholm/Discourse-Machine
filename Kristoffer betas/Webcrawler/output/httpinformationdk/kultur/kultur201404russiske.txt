Den russiske skurk er stadig ude efter verdensherredømmet
Den mystiske, udspekulerede og kyniske russerskurk eksisterer stadig i fiktionens verden trods Gorbatjovs reformer og Sovjets opløsning. Billedet af den russiske skurk har ændret sig minimalt siden Den Kolde Krig, og det er med til at forme vores indtryk af det store land mod øst


 
	Han kæmper mod James Bond, Jack Ryan, Rambo og Ethan Hunt fra Mission Impossible, han bokser mod Rocky, jagter Indiana Jones og slås med Tony Stark fra Ironman. Han trækker i trådene i tv-serien 24, er udspekuleret i agentdramaet Salt og kompromisløs i mafiafilmen Eastern Promises. I bøgerne Den Hvide Løvinde og Rekviem i Andalusien planlægger han mord i Afrika og Spanien. I computerspillene Call of Duty og Battlefield stormer han frem. Han er fjenden. Han er russer.

	»Og han gør sig så vældig godt, fordi han er så mystisk, kompliceret og så drabelig intelligent,« siger Bo Tao Michaëlis, der er kulturjournalist og kritiker ved Politiken.

	Den russiske fjende forener ifølge kritikeren alle myterne om den kyniske og kloge, men lidt onde slaver. På den måde kan han bruges i mange forskellige skurkeroller, og så er han farlig og frygtindgydende, fordi han konstant beregner risici og træffer kløgtige valg, der placerer ham flere skridt foran sin modstander.

	»Den russiske skurk ser hele verden som et brætspil, hvor han fra kulisserne flytter brikkerne rundt og griner lumsk. Han er typen, der spiller blindskak på fire brætter samtidig og ved, hvordan man snedigt likviderer sin modstander på en uigennemskuelig måde,« siger han.

	Rumle Hammerich, der er instruktør, manuskriptforfatter og underviser ved Den Danske Filmskole, tilføjer, at russerskurken i spændingsfilm også typisk har et skjult kulturelt talent og som en kamæleon kan passe ind alle steder.

	»En russisk spion spiller eksempelvis helt fantastisk violin – de har nogle til tider undertrykte kulturelle talenter. Det illustrerer konflikten mellem mennesket og det system, de repræsenterer,« siger han.

	Med Krim-konflikten i verdens søgelys er det fristende at springe direkte til et bud på, hvordan populærkulturens skurkeportræt påvirker vores opfattelse af de sidste måneders aktiviteter i Ukraine. Men for at forstå skurkebilledet skal man starte et helt andet sted. I Indien i 1800-tallet.

	Århundredets fjende

	Langt tilbage i historien. Længe før Den Kolde Krig, hvor spændinger mellem Rusland og Vesten var ved bristepunktet, positionerede Rusland sig som fjendebillede i spændingsromaner. Det begyndte under The Great Game, som er betegnelsen for den periode, hvor det britiske imperium gennem 1800-tallet kappedes med Rusland om herredømmet i Asien.

	Indien var på det tidspunkt en vigtig del af briternes engagement, og i takt med russisk ekspansion i Centralasien frygtede briterne en russisk invasion. En konflikt, der blandt andet blev beskrevet af den britiske forfatter Rudyard Kipling i romanen Kim, hvor efterretningsagenter på begge sider forsøger at overliste hinanden i kampen om magten og herredømmet.

	»Det var på samme tid, at skurkeportrættet af russeren som den mystiske, kolde og beregnende type blev støbt. Det var også billedet i The secret agent – der var den russiske skurk meget intelligent og kynisk. Nærmest umenneskelig,« siger Bo Tao Michaëlis.

	Spionromanen The secret agent blev publiceret allerede i 1907 af Joseph Conrad, en polsk immigrant i London, og beskrev, hvordan ambassadesekretæren Mr. Vladimir fra en unavngiven nation, som flere spekulerede i var Rusland, via agenter infiltrerede det anarkistiske miljø i London i 1886 og arrangerede terrorisme.

	Agent så mafia

	Det allerede etablerede billede af Rusland fortsatte under Den Kolde Krig, hvor Ruslands modpart blot blev udskiftet med hovedsageligt USA. Navnene på to store sovjetiske efterretningsvæsener GRU og KGB begyndte at optræde i spændingslitteraturen som nærmest mytiske figurer, der kunne overliste hvem som helst, fortæller Bo Tao Michaëlis.

	»Du kan ikke gemme dig for KGB eller GRU. De russiske agenter var så intelligente, at de kunne infiltrere både det tyske og britiske efterretningsvæsen. Samtidig var de kyniske og likviderede folk rundt omkring, hvis ikke de makkede ret,« siger han.

	Billedet af den strategiske, udspekulerede og kyniske skurk, der var tegnet af briterne 100 forinden, fortsatte igennem 70’erne og 80’erne i forskellige nuancer. Og efter Sovjetunionens ophør i 1991 og dermed afslutningen på Den Kolde Krig fortsatte man alligevel med at bruge billedet af russeren som skurk i 90’erne og 00’erne. I litteraturen ændrede han sig blot fra at tilhøre KGB eller GRU til at være håndlanger for diverse mafiasyndikater eller oligarker. Men den russiske fjendes egenskaber forblev hovedsageligt de samme.

	»Fjendebilledet har ændret sig meget, meget lidt siden Murens fald. Det er stadig et mystisk, skurkagtigt samfund, der sender superskurke ud, som kan likvidere en modstander med en brækket tandstikker,« siger Bo Tao Michaëlis.

	Filmens fjendebillede

	I spændingsfilmene begyndte det russiske skurkebillede først at optræde under Den Kolde Krig, fortæller manuskriptforfatter, instruktør og underviser på Den Danske Filmskole Rumle Hammerich.

	»De totalitære regimer er lette at bruge dramaturgisk. For som udgangspunkt er befolkningen hjernevasket. Masserne bliver en ustandselig maskine, og det skaber spænding,« siger han.

	Der blev sideløbende vist to fjendebilleder, siger han. Det ene var propagandaforestillingen om de hjernevaskede soldater og tusindvis af kampvogne med atomraketter, der kom rullende frem over sletterne. Det andet var den kloge, flotte mesterspion fra KGB, som kendte de rigtige mennesker, kunne tilpasse sig til alle miljøer og samtidig snøre alt og alle, han kom i nærheden af, f.eks. Kevin Costner i filmen Ingen vej tilbage fra 1987.

	»I det skurkebillede kommer der ofte en interessant eksistentiel krise hos den russiske spion, der forelsker sig og bliver opmærksom på, at han delvist er hjernevasket af systemet. Han skal så vælge mellem sine egne menneskelige interesser og systemets,« siger han.

	Den interessekonflikt mellem den kvikke russiske agent og systemet kommer også til udtryk i kunsten og kulturen, forklarer Hammerich.

	Den kulturelle skurk

	Den kulturelle dybde og kompleksitet har gjort, at man har holdt fast i den russiske skurk på tidspunkter, hvor Rusland geopolitisk ikke var den store trussel, forklarer Bo Tao Michaëlis:

	»Det er et had/kærligheds-forhold, fordi der er stor beundring af ham.«

	Og en del af beundringen opstår, fordi Rusland på den ene side har markeret sig som et stort kulturland med blandt andet Bolshoi-balletten, dygtige forfattere, malere og store komponister og på den anden side virker lukket og mystisk.

	»Derfor møder man en dannet mand, når man møder en russisk skurk. Og så kan det godt være, at de brugte giftpile, usynligt blæk og kvinder som agenter, men de var stadigvæk gentlemen,« siger Michaëlis.

	Andre skurke har ofte ikke det finkulturelle aspekt – et karaktertræk, der fascinerer og gør skurken spændende. Ifølge Michaëlis skal en gennemført skurk høre hjemme et sted, man nemt kan udpege på et verdenskort. Vi skal kunne se ham sidde i et kontor og udtænke snedige, udspekulerede planer.

	»Skurken er mest interessant, hvis han ligner os en lille smule, og så skal man kunne tale med ham. Når russerskurken bliver brugt, er der ofte en vigtig dialog, hvor man møder ham og ser kynismen i øjnene: »Do you want to make me talk?«, »No. I want to kill you, mr. Bond,« siger han.

	»Det er sådan nogle oneliners, der gør den russiske fjende god. Hvor den arabiske blot vil sige noget med Allah og skære halsen over på dig.«

	Kompliceret billede

	Ifølge Hammerich er spændingsfilmens fremstilling af russerskurken med årene steget i kompleksitet. Hvor det før var sort/hvidt, og enhver kunne skelne helten fra fjenden, er det nu svært at gennemskue, siger Hammerich, der nævner John le Carrés Det russiske hus som et eksempel på det filtrede fjendebillede.

	»Russerne er stadig interessante skurke, fordi de er defineret af et indforstået og ukendt sæt regler. Som man ser i mafiafilmene, er det så kompliceret, at de blandt andet tatoverer deres egen historie på kroppen,« siger han.

	Modsat sovjettiden, hvor en klar ideologi og interesse skinnede igennem, er det interessante nu at afdække deres skurkelogik med tilhørsforhold og interesser:

	»Uigennemskueligheden og mystikken gør dem interessante.«

	Forventer at blive narret

	Med Ruslands aktuelle engagement på Krim-halvøen og i det østlige Ukraine positionerer Rusland sig igen som geopolitisk fjende af Vesten og NATO. Flere politiske ledere i Vesten taler dunder mod Rusland, og ifølge Michaëlis forstærker det kulturelle skurkebillede Vestens mistroiske tilgang.

	»Vi er mistænksomme fra starten. Folkeafstemningen på Krim blev dømt som foul play, allerede før resultaterne kom. Vi forventer, at de laver numre med os.«

	Vi i Vesten ville finde det unaturligt, hvis ikke russerne forsøgte sig med snedige kneb, hvor agenter infiltrerede forskellige grupperinger og trak i alle trådene for at lave rav i den.

	»Når vi hører om russisksindede ukrainere, der besætter bygninger, tænker vi straks: Det er Putin, den gamle KGB-oberstløjtnant, der har sørget for, at russiske soldater har sneget sig ind i Ukraine iført Hennes & Mauritz-tøj,« siger Michaëlis.

	Frygten og mistroen til Rusland hænger ved, og sammenlignet med den tyske skurk, som historisk også er blevet brugt i litteraturen, er der stor forskel, siger Michaëlis. Det handler om, at tyskerne blev slået så eftertrykkeligt i 1940’erne, at frygten for, at de igen skulle finde på noget, forsvandt.

	»Men vi er stadig lidt bange for russerne. Vi har stadig de samme fordomme. Vi tror stadig, at der er flere generaler i Rusland end træer i de svenske skove. Vi ser stadig officerer med brystet fuld af medaljer, store kasketter og strækmarch. Billedet er ikke ændret,« siger han.

	»Tyskerne er blevet vores fætre. De kan lide fadbamser og Olsen-banden, men russerne er stadig mystiske.«

