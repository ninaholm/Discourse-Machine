Historiker: Gør Frihedsmuseet til et museum for besættelsestiden
Et mere moderne Frihedsmuseum står højt på ønskesedlen hos historiker Claus Bryld og forfatter Peter Øvig Knudsen, når museet efter branden i weekenden skal genopbygges
Frihedsmuseet i København i går, dagen efter en brand raserede bygningen. Over 75 pct. af samlingerne og arkivet blev reddet ud, inden ilden fik fat. Branden kunne være en god anledning til at nuancere besættelsestiden i et genopbygget museum, mener flere eksperter i Anden Verdenskrig.


 Når Frihedsmuseet efter weekendens ødelæggende brand skal genopbygges, bør man udnytte muligheden til at gøre museet mere moderne.
Det mener både historiker og professor ved Roskilde Universitet Claus Bryld og forfatter Peter Øvig Knudsen, som har skrevet bøgerne Efter drabet og Birkedal om besættelsestiden i Danmark.
»Med samfundsudviklingen får man et mere nuanceret syn på historien og de historiske begivenheder. Det giver nye vinkler. Derfor kunne man med et nyt Frihedsmuseum gå skridtet fuldt ud og ændre det fra et modstandskampsmuseum til et besættelsestidsmuseum. Det vil være tidssvarende,« siger Claus Bryld, der også gerne ser, at et nyt besættelsestidsmuseum får et større internationalt udsyn på Anden Verdenskrig.
Efter branden i weekenden har kulturminister Marianne Jelved (R) forsikret, at museet vil genopstå i en eller anden form. Hun afventer i øjeblikket en faglig vurdering af museets fremtid fra sine embedsmænd.
Under en fjerdedel af museets omfattende samling af effekter fra besættelsestiden blev ødelagt under branden, og det glæder Peter Øvig Knudsen, som mener, at museets mange effekter er museets store styrke.
»Det har jo været en bevidst politik, som jeg har forstået det, at man gerne ville være et gammeldags museum med genstande, man skulle kigge på. Det har en enorm fascinationskraft. Det kunne man godt bygge videre på, så genstandene fik et nyt, moderne liv ved at lave flere digitale fortællinger,« siger Peter Øvig Knudsen.
Det synspunkt bakker Claus Bryld op. Han mener, at et nyt museum med fordel kunne satse mere på multimedier end effekter.
»Jeg tror ikke, at unge i dag er så interesseret i lige præcis, hvilken pistol eller cottoncoat der blev brugt. Derfor tror jeg, at man med fordel kunne satse lidt mindre på genstande og i stedet på nye medier. Flere visuelle fremstillinger kunne tiltrække flere gæster,« vurderer Claus Bryld.
Ny forskning bør vises
En del af Frihedsmuseets udstillingsindhold blev ifølge Claus Bryld ændret i 1995, så udstillingen ikke længere var så »hurra-patriotisk«, som han formulerer det. Nu håber han, at udstillingen igen kan blive opdateret.
»Udstillingen efter 1995 var egentlig rimelig god, men man bør nok lave en ny, når nu muligheden er der. Efter besættelsestiden havde man en ultrapatriotisk – næsten nationalistisk – udstilling, som blev revideret i 1995. Nu kan man så tage skridtet videre, fordi der er kommet et væld af nye forskningsresultater omkring besættelsestiden – helt op mod 100 nye bøger – siden 1995, som kunne indgå i en ny udstilling,« siger Claus Bryld.
Ifølge Peter Øvig Knudsen står et nyt Frihedsmuseum friere, når det gælder indholdet i det nye museum.
»Der findes måske stadig nogle af de gamle modstandsfolk, som stadig føler, at det er deres museum, og de vil måske gerne have, der bliver holdt lidt igen med de mere nuancerede historier om modstandsbevægelsen, som jeg selv har været med til at skrive. Derfor skal der nok gøres en bevidst indsats fra museets side, hvis man ønsker at ændre det. Museer vil altid være konservative, men det er muligt at nuancere og vise gråzonerne og de mørkere sider af besættelsestiden, hvis man vil,« siger Peter Øvig Knudsen.
 

