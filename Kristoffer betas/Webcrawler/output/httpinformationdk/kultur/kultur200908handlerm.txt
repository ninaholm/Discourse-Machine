Det handler mest om privatlivet
Det vrimler med biografier og selvbiografier i efterårets bogstakke. Hungeren efter intime betroelser synes uden ende, men man kan også stille sulten på anden vis
Privat. Torben Billes biografi om musikeren Sebastian er blandt de mange biografier og selvbiografier, der kommer til at stå i boghandlernes vinduer dette efterår. Her ses Sebastian alias Knud Christensen i sin lejlighed i Stengade på Nørrebro i maj 1973.


 Man ser allerede boghandlervinduerne for sig: biografier om Peter Brixtofte (Jyllands-Postens Forlag), Lars Løkke Rasmussen (Politiken), Keld og Hilda Heick, Erik Clausen, (L&R) Natasja (Politiken) og Master Fatman (L&R) - for blot at nævne et lille udpluk.
Dermed ikke være sagt, at biografier ikke kan være læseværdige. Torben Billes biografi om Sebastian: Sebastian - når lyset bryder frem (L&R), Andrea Baks om 'techno-bedstemoren' Else Marie Pade (Gyldendal) og Peter Wivels undersøgelse af Drabet på Petra Kelly (Politiken), miljøaktivisten og medstifteren af De Grønne, som blev myrdet af sin samlever, påkalder sig interesse. Stasis forsinkede hævn, antyder forlaget. Også Michael Jackson får sin biografi: Michael Jackson 1958-2009 (Det Schønbergske forlag).
Der udkommer også et par lovende selvbiografier, hele to af Danmarks store, gamle damer udgiver deres erindringer, Dorrit Willumsen med Det søde med det sure og Inge Eriksen med Brød og roser, begge Gyldendal. I den virkelig intime afdeling finder man Morten Sabroes og Jørgen Leths e-mail-korrespondance: Det er derfor folk knepper så meget i dette land (Politiken) - om der er tale om Haiti eller Danmark, må bogen afsløre.
Endelig kan nævnes, at der udkommer en Buddha-biografi for børn af Kim Langer. Buddha er den ligefremme titel (Forum).
Nye og etablerede navne
Det nystiftede C&K Forlag ved de tidligere L&R-redaktører Charlotte Jørgensen og Karsten Nielsen udgiver som bebudet den norske forfatter Lars Saabye Christensens Åbent hus. Anette Vestergaard, der var medforfatter til Nynnes dagbog, udsender Ind i kampen om moderne kvindeliv, og der kommer en ny thriller, Over mit lig, af Mikkel Birkegaard, forfatteren til bestselleren Libri di Luca.
Forlaget Anblik udsender Anne-Louise Bosmans digtsamling Vi er amøber om den politiske situation, hvor stater lukker sig om sig selv.
Den unge lyriker Adda Djørup har skrevet en roman om Emma, der nyder bare at tænke, Den mindste modstand, Kristian Himmelstrup udsender en kriminalhistorie fra terrorismens USA Angelinas røv, (begge Samleren), og så kommer tredje og sidste del i Jakob Ejersbos store Afrika-krønike, Liberty, om Christian, der hverken hører til i Afrika eller Danmark.
Kim Leines Tunu (Gyldendal) beretter om et år i en grønlandsk bygd med fodboldkampe, voldtægter, kærlighedshistorier og drab.
Gyldendal udsender romaner af adskillige af sine etablerede navne. Svend Åge Madsens Mange sære ting for beretter om astronomen Adam d'Eden, der via et par nyopdagede 'spejlplaneter' har iagttaget Jesu liv, som det virkelig var.
Digteren Mette Moestrup har skrevet en 'romankollage' Jævnet med jorden, en titel, der både går på barndomsland og kærligheden.
Pablo Llambias har sat sig for at undersøge, hvad Suzanne Brøggers Kærlighedens veje og vildveje er blevet til i dag.
Henning Mortensen skriver en thriller, Det blanke vand, om livsdrømme, løgne og narkoplepsi, kærlighed og magt og Klaus Rifbjerg udsender en ny roman Dagstelegrafen om følelsesmæssig forbundethed og den ensomhed, der er tilværelsens vilkår.
Der kommer Gamle historier fra Jan Sonnergaard, men også en ny kollektivroman om Den Kolde Krig: om atomkrigens betydning for Vilhelm Funks ungdom. En humoristisk roman om den nukleare apokalypse, planetens undergang og menneskehedens totale udslettelse.
Af oversat litteratur kan man se fren til Amos Oz: Vers om livet og døden.
Tiderne skifter tegner sig for interessant oversat litteratur af den tyske forfatter Ingo Schultze, Adam og Evelyn om den turbulente sommer for 20 år siden, da Muren faldt. Den franske professor i filosofi Muriel Barbery har skrevet en roman Pindsvinets elegance om en lærd concierge og en 12-årig, selvmordstruet pige.
Endelig kan man se frem til Jonathan Safran Foers nye bog Eating Animals om, hvorfor vi spiser kød. Jonathan Safran Foer var ham med Ekstremt højt og utrolig tæt på om Twin Towers fald den 11. september og hvad deraf fulgte.
Klassikere og krimier
L&R kommer med en ny klassikerserie med navne som Ernest Hemingway, John Steinbeck, André Gíde, Naghib Mahfouz, Josef Brodsky og Pär Lagerkvist. Også i Rosinantes klassikerserie er der nyt: Louis-Ferdinand Céline debutroman fra 1932: Rejse til nattens ende. Der udkommer krimier af Elsebeth Egholm, Sara Blædel, Henning Mankell og Dan Brown, men i forhold til, hvad man måske kunne forvente, bugner krimimarkedet ikke. Kalendermordene af Marek Krajewski, der har 1930'ernes nazi-befængte Breslau og 1950'ernes koldkrigs Wroclaw som baggrund, er vel nok en læsning værd. (Tiderne skifter).
Lyrik og romantik
Digtsamlingerne vrimler heller ikke med, hvad der vel var mere forventeligt. Men Naja Marie Aidt udsender Alting blinker om at flytte til et fremmed sted, nemlig New York, Thomas Boberg udsender Boothhill, som er betegnelsen for kirkegårdene i det vilde vesten, hvor man dør med støvlerne på, og Knud Sørensen udsender Naturligvis om dagligliv, natur og Thy. Endelig er der debutanten Theis Ørntoft med Yeah-suiten, der udspiller sig i et ungdomsromantisk byrum, alle Gyldendal.
På Tiderne skifter har Asger Schnack lånt stemme til J.P. Jacobsen - eller lånt J.P. Jacobsens stemme - i J.P. Jacobsen, Thisted, ni enetaler, hvor digteren genoplives akkompagneret af Lars Gundersens fotografier.
Og så udkommer Lise Busk Jensens længe ventede disputats om Romantikkens forfatterinder omsider. (Gyldendal) En stor litteratur-, social- og mentalitetshistorisk indføring i de danske romantiske forfatterinders værker med udblik til resten af Europa.
Også selv om man ikke hører til dem, der kan stille sulten ved monsterudbuddet af kogebøger, er der altså noget at se frem til. Nu er det bare at vente.

