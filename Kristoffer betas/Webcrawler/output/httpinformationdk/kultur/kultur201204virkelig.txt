’Virkeligheden er kreativitetens værste fjende’
Det mener den finske filminstruktør Timo Vuorensola, der er aktuel med science fiction-komedien ’Iron Sky’, der handler om nazister på Månen og er medfinansieret af fans af instruktørens tidligere film
Humoren. ’Vores tanke har hele tiden været, at ja, vi laver sjov med nazister og deres ideologi og høje selvværd, men vi laver ikke sjov med nazisternes ofre eller historie,’ siger instruktør Timo Vuorensola (t.v.) – her sammen med producent Tero Kaukamaa – om filmen ’Iron Sky’.


 Det begyndte med en skør idé fra en flok filmbegejstrede finner – nazisterne har siden 1945 gemt sig på Månen; nu er det 2018, og de vender tilbage – og er seks år senere resulteret i en engelsksproget og finsk-tysk-australsk-produceret science fiction-komedie, Iron Sky, der i februar havde verdenspremiere på filmfestivalen i Berlin og nu er på vej ud i alverdens biografer, blandt andet de danske.
Og derfor gæstede to af mændene bag, instruktør Timo Vuorensola og producent Tero Kaukomaa, i sidste uge København og filmfestivalen CPH PIX. De to finner rejser verden rundt med filmen og var forståeligt trætte, men også glade, for Iron Sky havde lige haft premiere i blandt andet Finland og Tyskland og havde allerede solgt billetter for mere end tre mio. euro, hvilket i betragtning af filmens budget på 7,5 mio. euro, ca. 56 mio. kroner, er ret flot.
»Jeg er stadig nervøs,« siger Tero Kaukomaa til Information, »men også mere afslappet end for en uge siden.«
Mod alle odds
Iron Sky ser ikke ud, som om den ’kun’ har kostet 56 mio. kroner at lave – billedsiden og de mange effekter er lige så gennemførte og flotte som på en stor og meget dyrere Hollywood-produktion – og i det hele taget er det en på mange måder usædvanlig film med en usædvanlig tilblivelseshistorie.
Inden Iron Sky havde selvlærte Timo Vuorensola blandt andet lavet Star Trek-parodien Star Wreck, og en del af budgettet (og stor opbakning) til Iron Sky kom fra de mange fans – såkaldt crowd funding – som fulgte med i instruktørens arbejde og gerne ville se endnu en film fra hans hånd. Der blev tidligt lavet en plakat, siden en trailer og skabt et levende internetfællesskab, mens der sideløbende blev arbejdet på filmen og på at skrabe pengene sammen – også via mere traditionelle kanaler, blandt andet en filmfond i Queensland i Australien.
Fordi Iron Sky var så lang tid undervejs og kostede så meget at lave, tvivlede mange på, at den overhovedet ville blive til noget. Men nu er den her – som humlebien, der ikke burde kunne flyve, men alligevel gør det.
»Det er rigtigt, den burde ikke kunne flyve. Oddsene var imod os fra begyndelsen. Men det tænkte jeg aldrig for alvor på. Jeg regnede hele tiden med, at det ville virke,« siger Timo Vuorensola.
»Det er man nødt til,« siger Tero Kaukamaa.
Den største drivkraft
– Det har været hårdt, og det har taget lang tid. Hvad har været jeres drivkraft?
TV: »Vi ville lave en stor film, som kunne fylde et stort lærred. Vi lavede Star Wreck, hvilket var sjovt, men også et mindre og knap så ambitiøst projekt. Jeg ville lave en stor, sjov, flot science fiction-actionfilm. Vi blev også mere og mere sultne undervejs, og projektet voksede sig større.«
TK: »Da jeg læste det første treatment, tænkte jeg, ’okay, det er virkelig sjovt, det er noget, man er nødt til at prøve; der er ingen, som har gjort noget lignende før. Der er ikke noget at tænke over, bare gør det!’ Men det ville koste 100 mio. euro, og det var nogle interessante samtaler, jeg i begyndelsen havde med Timo, hvis forrige budget var 15.000 euro. Vi vidste godt, at vi ikke ville få 100 mio., men vi ville stadig have, at det skulle være stort, og jeg synes, at vi klarede det ret godt. Det er jeg stolt af. Drivkraft? Jeg har altid gerne villet rejse så langt fra Finland som muligt som producent med en film, og jeg troede på potentialet i den her, så det var også interessant for mig. Måden, vi har gjort det på … det var så interessant, så nyt, og det var nok den største drivkraft.«
En lille smule skør
– Er man nødt til at være en lille smule skør for at give sig i kast med sådan et projekt?
TV: »Ja, det er ingen skade til. Havde jeg på forhånd vidst, hvor lang tid det ville komme til at tage, og hvor svært det ville blive, ville jeg måske være sprunget fra. Men det vidste jeg heldigvis ikke. Jeg tænkte blot, at vi skulle lave en stor film, og det er da nemt, og den er færdig til næste år. Virkeligheden er kreativitetens værste fjende.«
TK: »Den bedste kommentar om Iron Sky læste jeg i går på Facebook. To venner diskuterede filmen, og den ene sagde, at ’den er det bedste bevis på, at alle kan lave en succesfuld film’.«
– Er det en kompliment?
TK: »Ja, det tror jeg, det er. Timo har ikke gået på filmskole. Han er selvlært.«
TV: »Det mener jeg bestemt også, det er. Hele den elitære tankegang om, at det kun er folk, der har gået på filmskole, der kan lave gode film, er gammeldags. Iron Sky er et bevis på, at har man nok vilje og rygrad – man har selvfølgelig også brug for evner, men primært har man brug for attitude – så kan man få ting til at ske.«
Arketypisk skurk
– Lad os tale lidt om historien. Hvorfor er nazister så sjove?
TV: »De er så sjove, fordi de opfatter sig selv som bedre mennesker end alle andre, mens de i virkeligheden er lige så store tabere. Det er et godt udgangspunkt for komik, fordi det er sjovt, hvis en eller anden har høje tanker om sig selv og fejler. Science fiction har også altid på en måde handlet om nazister. Enhver science fiction-film har sine nazister. Imperiet i Star Wars, romulanerne i Star Trek. Det er arketypiske skurke, der passer godt til science fiction. Vi tog så et skridt videre og gjorde dem til rigtige nazister, nazister light, men trods alt rigtige nazister.«
– I pressematerialet taler I om, at filmen er tæt på det politisk ukorrekte. Er der noget, man ikke kan gøre med nazister?
TV: »Vores tanke har hele tiden været, at, ja, vi laver sjov med nazister og deres ideologi og høje selvværd, men vi laver ikke sjov med nazisternes ofre eller historie. Det skal man ikke lave sjov med. Jeg mener dog også, at der ligegyldigt emnet altid skal være plads til latter. Jo tungere et emne, jo mere er der brug for at kunne grine. Hvis vi graver lidt dybere i nazismen og fascismen og spørger, hvorfor det er vigtigt at grine af det, er svaret, at fascismens stærkeste våben er frygt, og det bedste våben mod frygt er latter.«
– ’Iron Sky’ har også en politisk kant og rummer en mediekritik, hvor den amerikanske, Sarah Palin-lignende præsidents retorik sidestilles med nazisternes retorik. Ligger der et velgennemtænkt politisk statement i det?
TV: »Jeg vil ikke sige, at Iron Sky er den mørkeste politiske satire, der findes … Jeg har lige læst om en finsk politiker, der foreslår, at alle udlændinge skal begynde at gå med armbind – det er en af de såkaldte ’sande finner’, der foreslår det. Det samme lort, som folk fyrede af i 1930’erne, begynder at dukke op nu over hele Europa og i USA, og derfor kommenterer vi det i filmen. Det er en god pointe, men det er ikke den vigtigste i filmen.«
Hvad nu hvis
– ’Iron Sky’ refererer til og dyrker andre film. Er det en film lavet af filmfans for andre filmfans?
TV: »Det er i hvert fald en film lavet af filmfans. Vi morede os med at indlægge små referencer til film, vi selv elsker, hvad enten det er Den store diktator eller Der Untergang eller et eller andet meget mere obskurt. Der er også mennesker, som finder referencer i filmen, som jeg ikke engang selv var klar over fandtes, f.eks. til Crocodile Dundee.«
– ’Iron Sky’ leger også med ’hvad nu hvis’-genren, hvor man forestiller sig, hvad der ville være sket, hvis virkeligheden havde udviklet sig anderlede ...
TV: »En film, som mange mennesker glemmer, er Fatherland. Det er efter min mening en af de bedste ’hvad nu hvis’-film, der nogensinde er lavet. Den foregår i 1960’erne i et Tyskland, hvor nazisterne har vundet krigen, og den handler om en politimand, der begynder at undersøge, hvad der egentlig skete med jøderne. Efter krigen fortalte man, at de flyttede til Rusland, men hvor forsvandt de egentlig hen? Og han begynder at finde ud af den beskidte sandhed. Det er en virkelig god film. Der findes ikke nok af den slags. Det er en god genre. Der er også Drengene fra Brasilien.«
– Hvorfor er det en god genre?
TV: »Det er en god hjerneøvelse. Det får én til at tænke. ’Ja, det er rigtigt. Det kunne være sket.’ Det udfordrer ens hjerne. Det er også meget spekulativt, og fans kan godt lide at spekulere. Megen af vores interaktion med de fans, der fulgte Iron Skys tilblivelse, drejede sig om spekulationer af den slags, og vi brugte flere af dem i filmen.«
 
Iron Sky har dansk premiere i dag. Anmeldelse her i avisen

