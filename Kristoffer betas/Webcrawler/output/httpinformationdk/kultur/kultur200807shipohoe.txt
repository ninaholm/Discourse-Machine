Ship-o-højhus i Århus og Venedig
Kloden sulter og klimaet braser, men danske arkitekter højner både moralen og udsigten til verdens ende


 Bundgarnsmakrel, sølvglinsende, slangeagtige med persille og basilikum, måske frisk oregano proppet ind i den rensede krop. Stegt på grill eller pande. Men de skal være små, ikke fede. 
Så det haster, nu - mens tid er! 
Og sommeren går hurtigt. Snart bliver det september og Biennale i Venedig med Adriaterhavets mærkelige fisk. Det er arkitekturens omgang i år, og titlen lyder "OUT THERE - Architecture Beyond Building". 
Aaron Betsky, tidligere leder af det nederlandske arkitekturinstitut NAI, kuraterer Biennalens hovedtema og lægger med andre ord ikke skjul på, at han betragter arkitektur som andet og mere end byggeri.
Det, han overordnet vil præsentere, er ikke færdige monumenter, men tilløb til løsninger på, hvordan globale og sociale problemer tackles, så verdens befolkning kan føle sig hjemme.
På Biennalen i 2006 gjaldt det byerne. Denne gang skal opmærksomheden åbenbart tunes ind på mere overskuelige eksperimenter og arkitektoniske udsagn. 
Ude og hjemme
Dansk Arkitektur Center (DAC) kuraterer den danske pavillon i Venedig for Kulturministeriet.
Det ligger endnu ikke helt fast, hvad den skal rumme, selv om der kun er to måneder til åbningen. Men et fingerpeg kan man få ved at besøge udstillingen "Building Sustainable Communities - Danish architects and engineers for the Global Compact" lige nu på DAC i København.
Det er en ny dansk vandreudstilling, og dele af den vil indgå i showet på den danske Biennale-pavillon. 
Betingelsen for at komme med på plancherne og skærmene har været, at tegnestuerne dels projekterer markant i udlandet, dels har ladet sig indskrive i FN's moralsk oprustende virksomhedsoverenskomst Global Compact.
Tilslutningen koster ikke noget, men forpligter firmaerne til at aflægge årlig rapport om deres gøren og laden ude og hjemme. Det næste bliver vel, at man skal være både ikke-ryger og medlem af Dyrenes Beskyttelse for at praktisere under dansk flag.
Flere markante tegnestuer er ikke blevet spurgt, om de ville optræde på vandreudstillingen - nogen vel nok fordi de ikke har bygget så meget i udlandet. Andre har været uinteresserede i at deltage, fordi det koster tid og penge at levere materiale og levende billeder, eller også fordi tilslutningen til Global Compact kan forekomme lige lovlig selvfed, hvis tegnestuens agenda i forvejen er båret af bæredygtige initiativer og social omtanke.
Guld og grønt
Efter Guldløven til DAC for udstillingen under den danske udstilling på Biennalen 2006, er der et omdømme at leve op til. 
"Ecotopedia - walk the talk" lyder den nye danske overskrift året før topmødet i København 2009, som veneziansk invitation til international debat og videndeling om klimaudfordringen. 
I overensstemmelse med Biennalens 2008-hovedsigte vil det nu nok være klogt af DAC også at rette opmærksomheden mod andre interesser og erfaringer end de internationalt forretningsmæssige, som bærer vandreudstillingen. De deltagende arkitekt- og ingeniørfirmaers spejderære og kunstneriske ambitioner i øvrigt ufortalte.
Kort sagt: I Venedig bør det først og fremmest gælde arkitektur! - som ramme for bæredygtighed og sociale mønstre. 
Stort og småt 
Udstillingsobjekter skal have rumlig og formmæssig, ikonisk karakter, ellers drukner de i den altovervældende mængde.
En anden organisation til forvaltning af dansk formgivning i udlandet er Danish Crafts. Under mottoet "From Handcraft to Mindcraft" udstillede 12 designere på Triennalen i Milano i år, og lige nu syv, på årets EXPO i Zaragoza.
Det er små, men markante objekter som bærer showet, nye designeksempler og håndværksudkast. En del af dem endnu ikke i industriel produktion. Men danske formgivere finder netop deres udenlandske interessenter gennem Danish Crafts initiativer.
Over og under 
Hos DAC går der altid nemt højhus og masterplan i repræsentationerne. Og selvfølgelig kan begge dele også have arkitektonisk og ikonisk kvalitet, når der er tænkt over tingene og tegnet kompetent.
Et af det danske arkitektfirma 3xn's slagnumre lige nu er en ny bydel i Århus Havn med et 142 meter højt vredet hus som sømærke. 
Og i Københavns Havn har samme ekspansive tegnestue foreslået et andet opragende vartegn med funiculare hen over havnebassinet. Et højhus ved en havn har ifølge chefarkitekten Kim Herforth Nielsen fyrtårns-effekt. Det giver udsigt over både by og hav, og så kaster det sin lange skygge ud over vandet og ikke på land.
Ja, i bedste fald kunne man tilføje. 
3xn har for nylig også vundet konkurrencen om et stort nyt Danmarks Akvarium ved Kastrup Strand. Oppe fra en flyver vil bygningen ligne en skibsskrue eller hvirvelstrøm, som suger publikum ind til de udvalgte fisk under vandet.
Forhåbentlig bliver der også plads i akvarierne til både bundgarnsmakrel og den giftstikkende, velsmagende fjæsing, en mellemting mellem hornfisk og sild. 
På Bornholm spiser de syrlig rababerkompot til stegte sild. Høstsilden dukker op til september, ligesom Biennalen i Venedig. Og så kniber det med danske rabarber, hvis ikke de er syltet i tide. 


