Danskerne vil have billige bøger
Tusindvis af danskere søger efter gode bogtilbud på internettet. De traditionelle boghand-lere mener dog stadig, at de er i besiddelse af noget særligt, som ikke findes i cyberspace


 Danskerne vil gerne gøre et godt køb, når der skal købes bøger til sommerferien. Det viser tal fra Bogpriser.dk, en søgemaskine, som prøver at skabe et overblik over de bedste bogtilbud på inter-nettet. I foråret brugte omkring 130.000 danskere hver måned søgemaskinen, og populariteten toppede i maj, hvor 140.000 mennesker tilsammen søgte 200.000 gange. 
"Vi har set en kraftig stigning i trafikken på hjemmesiden, og jeg er overbevist om, at flere og flere danskere vil købe bøger over nettet," siger stifter og ejer af Bogpriser.dk, Kim Christiansen. 
Bogpriser.dk sælger ikke selv bøger, men indsamler oplysninger fra internetboghandlerne med det erklærede formål at øge gennemsigtigheden på bogmarkedet. Den tydeligste stigning i antallet af besøgende var efter, at bogpriserne blev frigivet i juli 2006. Før det havde søgemaskinen kun besøg af omkring 25.000 gæster pr. måned, fortæller Kim Christiansen. 
Stigningen er markant, og der er da også gode tilbud at hente: 
Søger man på bestselleren Uendelige verden af Ken Follet kan den i netboghandleren Saxo købes til 258,95 kroner inklusive fragt. Gyldendal sælger den til 329,90 kroner. Og vil man læse den på engelsk er det muligt at få den endnu billigere. Til sammenligning koster bogen 349,95 kroner hos Arnold Busck. Der er altså en forskel på godt 100 kroner på den dyreste og billigste bog. 
Direktør for Arnold Busck, Jørn Bach, mener alligevel, at den fysiske boghandel kan tilbyde en masse som internettet ikke kan. 
"Vi kan tilbyde tilgængelighed. Vores boghandler ligger der, hvor man i forvejen er ude og handle. Derudover kan vi tilbyde en faglig ekspertise, vejledning og hjælp. Og så kan vi tilbyde et spændene miljø, hvor man vil blive inspireret til at finde nye bøger. Det er en helt anden oplevelse at stå med en bog i hånden end det er at se den på nettet," siger han. 
Direktør for boghandlerforeningen, Olaf Winsløw, mener, at internetsalget er overvurderet: 
"Vi ved faktisk uendelig lidt om, hvor mange danske bøger, der sælges via nettet. Mit gæt er, at andelen af det samlede salg af danske bøger, som går via nettet, er nærmere 5 end 10 procent, som det tidligere er blevet sagt. For udenlandske bøger er tallet naturligvis en god del højere. Uanset internettets succes, så går det faktisk rigtig godt for de fysiske boghandlere," siger han. 
Glimrende til netsalg
Kim Christiansen fra Bogsalg.dk mener, at bøger egner sig ganske glimrende til netsalg. 
"Der er millioner af bøger tilgængelige på nettet, og går du ned i en boghandel, så finder du måske et par tusinde titler på hylderne. Det store udvalg er i sig selv en god grund til, at netsalget vil stige," siger han. 
Hos Arnold Busck er Jørn Bach enig i, at udbuddet på nettet er større. Her vil man til gengæld satse på andre tilbud, som nettet ikke kan hamle op med. 
"Vi vil have tilbud på bøger, som man kun kan købe hos os; særoplag, genoptryk og nyproducerede ting," siger han. 
Han afviser tanken om, at især yngre generationer vil snuse rundt i boghandlerne for derefter at tage hjem og købe deres bøger over nettet. 
"For at spare 20 kroner? Hvem gider at gå hjem på computeren for at spare 20 kroner? Det er ikke altid billigere på nettet, fordi der kommer fragt oveni. Og så skal man sørge for at være hjemme, når postbudet kommer, eller også skal man ned på posthuset og hente bøgerne," siger han. 
En forbrugeroplevelse
På Vesterbro i København ligger en lille boghandel ved navn Thiemers Magasin. Den er ejet af Christina Grønborg.
"Det vi kan, i modsætning til internettet, er at skabe et sted, folk har lyst til at være. Folk kommer og køber kaffe, mødes i bogklubber og til receptioner. Kunderne kan røre ved produktet, læse en enkelt side og tage magasiner ned fra hylderne," siger hun.
I boghandelen gives der, ifølge Christina Grønborg, grundig vejledning til læseheste, og til dem der ikke aner, hvad de skal vælge. 
"Nogle gange kan kunderne ikke henvise til andre bøger, de godt kan lide, og så spørger jeg for eksempel, hvilken film de synes er god og vejleder dem ud fra det. Det kan man ikke på nettet. Og så er der dem, der bare nyder at få inspiration. Det svarer lidt til at gå ind i Løgismose og give 65 kroner for en koldskål - det er en forbru-geroplevelse," siger hun og fortsætter: 
"Jeg tror ikke, at vi bliver berørt af internetsalget som for eksempel Arnold Busck. Rent økonomisk kan vi ikke konkurrere med kæderne, men vi har fået skabt et sted, der er anderledes".
Christina Grønborg tænker dog over konkurrencen, når hun vælger bøger. 
"Vi bestiller ikke så mange bøger hjem af blandt andet Ken Follet, fordi jeg ved, at den nok skal komme på udsalg alle steder. Der er mange internetboghandlere i dag, der skal profilere sig og vise, at de eksisterer, og det gør de blandt andet med en bog som den," siger hun. 


