Pæn sejlads i oprørte vande
Midt i en dramatisk dagbladskrise vokser Information og tjener - lidt - penge
Dagbladet Information holdt generalforsamling i går.


 164.841 stemmer, men noget færre aktionærer var repræsenteret, da A/S Information i går afholdt sin årlige generalforsamling med aflæggelse af beretning og regnskab. Og selv om det danske dagbladsmarked for tiden oplever høj søgang og truende skyer i horisonten, udeblev dramaet. For her på stedet, i passagen mellem St. Kongensgade og Bredgade, sejles der indtil videre sikkert op mod vinden.
Bestyrelsesformand Torben Möger Pedersen kunne således aflægge en »alt i alt optimistisk beretning« fra bladhuset, hvor oplaget nu på fjerde år vokser og udviklingen i omsætningen er positiv, om end tallene er beherskede. Årsresultatet for regnskabsåret 2008-09 var også positivt: godt en halv million kroner i overskud.
Det er ganske vist mindre end i de foregående år og lykkedes kun via en sparerunde i foråret, men det er præsteret i et år, hvor annonceomsætningen i de trykte medier generelt er faldet 25 pct. på grund af annoncørflugt til internettet kombineret med økonomisk krise, og hvor dagbladene under ét taber dramatisk oplag. Det samlede oplag er i dag 40 pct. mindre end for 10 år siden. Kun Information og to andre nicheaviser - Børsen og Kristeligt Dagblad - vokser.
Og flere trusler lurer:
»De danske dagblade modtager - udover momsfritagelse - omkring 350 mio. kr. om året i distributionsstøtte. Denne pulje er nu blevet åbnet for gratisaviserne. Det betyder, at der i værste fald vil være 50 mio. færre kroner til rådighed mellem de traditionelle dagblade,« sagde bestyrelsesformanden.
Et nyt medieforlig kan nemt gøre ondt værre. Hvis der som foreslået i en aktuel medieudredning skiftes fra at støtte nyheder på tryk til at støtte journalistisk produktion, så vil støttemidlerne også tilflyde digitale medier.
»Inden man lader sig forføre af en sådan 'platformsneutralitet', er det vigtigt at gøre opmærksom på, at 75 pct. af alle nyheder produceres af de oprindelige mediehuse med et trykt dagblad som fundament, mens den originale nyhedsproduktion fra selvstående websites stort set er ikkeeksisternde,« sagde Torben Möger Pedersen.
Chefredaktør Palle Weis holdt fast i problemstillingen med oplysningen om, at antallet af  såkaldt redaktionelle enheder - nye artikler, versioneringer, opdateringer m.m. - er mere end fordoblet på 10 år - uden vækst i antallet af journalister.
»Vi står midt i en uprioriteret nyhedseksplosion, hvor medierne - også de traditionelle - af frygt for at være sidst med det seneste, tænker i kvantitet som succeskriterium, mens sandheden er, at danskerne i dag husker klart mindre fra dagens nyhedsstrøm end for 10 år siden,« sagde Weis.
»Det er nærliggende at frygte, at medierne i deres snylteri på hinanden og deres frygtsomme jagt på omtale, annoncekroner og markedsandele mister nogt andet, nemlig troværdighed.«
Det er præcis der, Information har sin udfordring og chance, understregede Weis.

