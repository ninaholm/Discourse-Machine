Farvel til Krummes far
Krummes far, børnebogsforfatteren Thøger Birkeland (1922-2011), døde onsdag
Produktiv. Thøger Birkeland var blandt andet manden bag de populære børnebøger om Krumme og hans familie og liv, som også er blevet filmatiseret. Birkeland debuterede som børnebogsforfatter i 1958.


 Drengen Krumme er for længst blevet selvstændig: Han gik til filmen i 1990'erne (Krumme 1-3, instrueret  af Sven Methling), blev  foreviget i TV 2's julekalender (1996) og var senest hovedperson i Krummerne  Så er det jul igen (2006, instrueret af Morten Lorentzen). Ethvert nulevende barn med respekt for sig selv kan synge med på Krumme-san- gen med det inciterende refræn:
»Det er ikke så svært, når man først får det lært«.
Længe inden det kom så vidt, var bøgerne om den gæve 11-årige dreng Thøger Birkelands vej ind i mange danske børneværelser og klasselokaler.
Thøger Birkeland var uddannet lærer og virkede i mange år som sådan, også efter han var blevet etableret som forfatter. Birkeland lod sig inspirere af livet i skolen, af episoderne i skolegården og af børnenes replikker. Han var i sine bøger solidarisk med sine barnehovedpersoner, og han formidlede på en måde, så samtidens børn følte sig talt til. Det vidner forfatterskabets store popularitet i 1970'erne om.
I en tid, hvor børnelitteraturen ellers kunne være tung og politiserende, bidrog Thøger Birkeland med humor i både fortællinger og sprog.
Fik lov til at være børn
Thøger Birkeland debuterede som børnebogsforfatter i 1958 og skrev størstedelen af sine romaner i 1960'erne og 1970'erne. Han modtog en lang række priser, deriblandt Kulturministeriets Børnebogspris i 1962 og Skolebibliotekarernes Børnebogspris i 1980. Han spredte sig over forskellige børnelitterære genrer fra historisk roman til realistisk episodefortælling. Han blev i begyndelsen kendt for sine socialrealistiske skildringer, f.eks. Kommodeungerne (1966), men opnåede sit virkelige gennembrud med sine humoristiske bøger om Krummerne. Disse bøger foregår i et realistisk univers, men den sociale indignation er fraværende.
Den første af de syv bøger om familien Krumborg hed slet og ret Krummerne (1969, illustreret af Kirsten Hoffmann), og senere fulgte Stakkels Krumme (1971), Krumme og Pigerne (1972), Krumme på ski (1978), Krummelurerne (1980), Krumme og Yrsa (1981) og Krumme og Yrsa på bustur (1982).
I serien møder man hovedpersonen Mads, der kaldes for Krumme. Han er en del af en normaldansk kernefamilie med mor, far, storesøster og lillebror. Far er lærer, mor er pædagog, og børnene er efter tidens normer selvstændige og kompetente. Mor og far skændes indimellem, der er larm og ballade i lillebror, og storesøster har kærestesorg, men alt i alt er universet og familielivet ret hyggeligt, og konflikterne er til at overskue. Man kan løbe hjemmefra og komme hjem igen, når det regner.
Krumme-bøgerne foregår i en tid, hvor familien er en enhed, og hvor børns verden hverken er belastet af overvåget institutionsliv eller moderne teknologi. Derfor virker bøgerne lidt bedagede i dag og appellerer måske mest til forældres og bedsteforældres trang til barndomsnostalgi.
Der er dog ingen grund til at underkende Thøger Birkelands betydning som børnebogsforfatter. For børn, der voksende op i 1970'erne og starten af 1980'erne, udgjorde Bjarne Reuters, Ole Lund Kirkegaards og Thøger Birkelands bøger et befriende åndehul.
Hos Birkeland fik børn lov at være børn, og barndommen og familielivet blev skildret på en genkendelig måde. Der blev gjort grin med de voksne autoriteter, men uden man af den grund mistede troen på rigtigt og forkert.

