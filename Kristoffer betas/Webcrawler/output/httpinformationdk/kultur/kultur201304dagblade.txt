’Dagbladene vil hegne tiden ind’
Hvis public service overhovedet skal være relevant i fremtiden, er vi nødt til at lave netnyheder, siger DR’s generaldirektør, Maria Rørbye Rønn


 Diskussionen om forholdet mellem de kommercielle og de licensbetalte nyhedsmedier på nettet handler om fremtiden for det danske demokrati og borgernes oplysning. Så langt er DR’s generaldirektør, Maria Rørbye Rønn, enig med dagbladene.
Fra sit hjørnekontor på fjerde sal i DR Byen har hun den seneste tid fulgt med i bladchefers såvel som borgerlige politikeres angreb på public service-medierne.
Indtil for nylig holdt hun lav profil. Men da de kommercielle mediers brancheorganisation, Danske Medier, appellerede til Christiansborg om helt at forbyde DR at lave netjournalistik, besluttede hun sig for at tage bladet fra munden.
I en kronik i Berlingske med titlen ’Et svækket DR hjælper ikke dagbladene’ slog hun forrige tirsdag til lyd for sit synspunkt, at truslen mod det mangfoldige mediebillede og dermed demokratiet faktisk kommer fra dagbladene, hvis det lykkes dem at begrænse DR’s internetaktiviteter.
»Jeg blander mig i debatten nu, fordi Danske Mediers forslag om at indhegne DR udgør en markant trussel mod mediernes fælles ansvar for at oplyse befolkningen. Det er en forudsætning for demokratiet og den levende samfundsdebat, at DR også på nettet er med til at sikre befolkningen adgang til debatten om væsentlige samfundsforhold,« siger Rønn til Information.
DR skal levere kvalitet til alle
Et af kardinalpunkterne i Danske Mediers oplæg til næste års medieforhandlinger er, at DR’s nyhedsformidling på nettet slet ikke er public service. Argumentet er, at dagbladenes overvældende udbud af netnyheder er tilstrækkeligt til at sikre folkeoplysningen, og derfor bør dr.dk holde sig til at levere radio og tv. Alternativt må danskerne i fremtiden nøjes med statens medier, fordi DR har udkonkurreret de private aktører, lyder det.
Men den argumentation holder ikke, mener Maria Rørbye Rønn.
»DR kan kun løse de public service-opgaver, som politikerne har udstukket ved at følge med udviklingen i borgernes nyhedsvaner,« siger hun.
»Public service handler om at informere og oplyse og udfordre alle dele af befolkningen. Når alle betaler licens, skal DR også være noget for alle. Og for mange – især fra de yngre generationer – er nettet den primære nyhedskilde, så hvis public service overhovedet skal være relevant i fremtiden, er DR nødt til at følge med udviklingen og lave netjournalistik.«
Rønn pointerer, at det er en politisk beslutning, at Danmark skal have en medieaktør, som ikke er sat i verden for at tjene penge på indholdet.
»DR’s opgave er – i modsætning til de kommercielle aktører – at levere kvalitetsindhold til hele befolkningen, uanset om målgruppen er kommercielt attraktiv eller ej,« siger hun.
Men dagbladene har muligvis haft held til at rykke ved public servicedefinitionen. Folketingets kulturudvalg besluttede i denne uge, at der inden sommerferien skal afholdes en høring om public service-mediernes rolle i det danske samfund. Forholdet mellem DR og de kommercielle medier vil formentlig stå øverst på dagsordenen.
Inden det nye DR2 gik i luften i marts udsendte kanalen en manual til internt brug, der præsenterede kanalens nyhedsdel samt dens overordnede kriterier og stofområder. Noget tilsvarende findes ikke for dr.dk, men Rønn understreger, at det afgørende er, at DR’s nyhedsformidling på nettet har en bred kontakt med befolkningen samlet set.
»På dr.dk skal stoffet være væsentligt, relevant og af høj kvalitet. Der er stor forskel på dr.dk og de mere tabloide sites. Vi fokuserer sjældent på sladder og blå blink,« siger hun.
Ikke desto mindre bliver DR beskyldt for at tage brødet ud af munden på de kommercielle aktører på nettet med historier a la ’Mærsks luksusbåd sat til salg for 40 mio.’ Den slags kan umuligt falde ind under kategorien public service, siger kritikerne. Men Rønn er uenig. Hun pointerer, at dr.dk er nødt til at have en vis bredde, hvis den skal være interessant for alle: »Man skal passe på med at tale stofområder ned. Sladder falder selvfølgelig i en helt særlig kategori, men godt livsstilsstof kan sagtens være oplysende for borgerne.«
Nyheder er ikke noget, man ejer
Dagbladene klager ikke alene over konkurrenceforvridning, fordi de føler sig udkonkurreret på nettet af statens medier med licensmidler i ryggen. De beskylder også dr.dk – eller ’statens kopitjeneste’, som koncerndirektør i JP/Politikens Hus Stig Ørskov har døbt sitet – for at gå på strandhugst i de kommercielle mediers nyhedshistorier.
Men Maria Rørbye Rønn anerkender ikke præmissen. Hun henviser til en udredning fra Kulturministeriet, der viser, at dr.dk i 2010 kun blev overgået af Politikens website, hvad angår mængden af egenproducerede nyheder.
Hun påpeger desuden, at medierne alle dage har citeret og refereret hinandens nyheder. Fordi det er vigtigt at kunne sætte fælles dagsordner og følge op på hinandens historier.
»Man kan ikke være en levende, aktiv nyhedsformidler i dag, hvis man ikke er en del af den daglige nyhedsstrøm. Det er vigtigt, at man ikke begynder at definere nyheder som noget, man kun ejer, hvis man selv har fået den originale idé. Forestil dig, at pol.dk eller jp.dk kun bragte deres egne historier. Så ville vi aldrig får en folkelig forankring af de vigtige diskussioner,« siger Rønn.
Hun understreger, at det er en strukturel udfordring at få dagbladene til at fungere på nettet. Og den løses ikke ved at begrænse DR.
»Sagen er, at vi kommer fra en verden, hvor dagbladene udkom på print, og DR sad på radio og tv. Men tingene udvikler sig, og nu mødes vi alle sammen på nettet. Det kan man ikke kæmpe imod,« siger Rønn.
»Forslaget om at stække DR på nettet er et udtryk for, at dagbladene forsøger at hegne tiden ind. Og det kan jo ikke lade sig gøre.«
 

