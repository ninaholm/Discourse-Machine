Festuge eller Føtex
Holstebro har igen fejret sig selv med en festuge. Men måske er Holstebro bare bedst til hverdag
Hver morgen i Holstebro Festuge opbygges en ny -bygning- af kæmpestore halmballer. Her et nærmest middelalderligt mix af borgere, teaterforlk og artister.


 Skyerne styrter opad mod Limfjorden. Og den tomme gågade i Holstebro drejer og drejer. Men så stolprer styltedanserne fra Odin Teatret elegant forbi. Og sværme af balinesiske kvinder lyser op med deres guldkroner, mens de bærer brudegaver til Medea. 
Bag Den Røde Plads ved Musikteatret ligger Dansens Teaters sorte kube. Peter Schaufuss Balletten står der med messingbogstaver, så de må alligevel være blevet enige, ham og kommunen. 
Ved siden af er nogle gravkøer i gang. Kommunen har bevilget 40 millioner kroner til en 'teaterplads', og at dømme efter modellen inde i Musikteatret, så vil det kræve en del at få sparket liv i fliserne, engang når pladsen står færdig. Modellen oser mere af 'plads' end af 'teater'.
Gøende hunde
Lige nu er der ellers teater på byggepladsen. Hver morgen kl. syv i denne Holstebro Festuge opbygges en ny klassisk bygning med kæmpestore halmballer. 
Dagens bud er 'Colosseum', der indtages sindigt af Holstebro Folkedanserforening, hvorefter Ulfbog-Vembs Motorcykelklub fræser ind mellem spændeskoene. En lille, rundhovedet italiener rider rundt på et trææsel og jager sin lanse i arenaens tyr. Men tyren er også af halm...
Nede i Føtex er bagerdamen venligheden selv, og hos boghandleren kender chefen alle bøger på hylderne. Men det bliver det jo ikke mere festuge af.
Det hjælper, da aftenen rykker nærmere i denne langstrakte by. Går man forbi stationen, kommer man til nogle lastbilshaller, som skal blive til det kommende Hostrupcenter. 
For her spilles Kærlighedens lysende mørke - en Holstebro-lokal version af Romeo og Julie. For Hans fra Vinderup forelsker sig i Ilaya, pizzabagerens datter. Og så går der tørklædemisforståelser i Frans Winthers sørgmuntre totalteater. 
To langhårsblondiner rapper begavet inde i det enorme mørke. Gøende hunde halser tæt forbi tynde balletben, mens tilskuerne begejstrede vandrer til dødens forkammer med kisterock og slagterakrobatik. De kunne jo slet ikke vide, at det ville være så spændende... 
Sitrende polakker
Så falder tusmørket over byen. Inde i rådhusets forhal henter Zar-sangerne fra Polen toner dybt inde i kroppene. Så drejer de tonerne op og ned med hænderne på imaginære håndtag i luften, så hele rummet sitrer. 
Og så bryder det løs. Først med Weyse-guitarister på tagrygge mod nattehimlen. Og så med en 'ildkvinde' på gaden - en sigøjnerskønhed i røde gevandter og gyldne krøller. Hun tager metalhandsker på med ildkuglenegle, som hun kradser gennem aftenluften med løvindestrejf. Tilskuerne gyser - og rykker nærmere. De vilde flammer slikker op ad hendes hårløse arme, men hun ler bare. 
Og et øjeblik bliver Holstebro uovervindelig. Væk er hverdagen. Hu hej for ekstasen - og for Maren o æ wogn.

