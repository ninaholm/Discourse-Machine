Filmfolk må selv til lommerne
Filminstituttet kalder ministerens udspil til ny filmaftale for stærkt opmuntrende. Men branchen skal selv finde penge til de små biografers digitalisering


 De mindre biografer rundt omkring i landet og de såkaldte art cinemas i de store byer skal fremover kunne søge om særlig støtte til den digitalisering af udstyret, der vil være en forudsætning for at kunne vise film i frem- tiden.
Det fremgår af det udspil til en ny filmaftale, som kulturminister Per Stig Møller (K) præsenterede, da de politiske forhandlinger om aftalen blev indledt i går.
Men der er ikke afsat penge til digitaliseringen inden for rammerne af den aftale, som i perioden 2011-2014 i alt giver branchen og filminstituttet godt to mia. kr. Det er stort set uændret i forhold til den nuværende aftale.
Støtten til digitaliseringen af de små biografer skal administreres af Det Danske Filminstitut (DFI), som tilsyneladende selv skal finde pengene inden for den samlede økonomiske ramme.
Det spørgsmål ønskede filminstituttets direktør, Henrik Bo Nielsen, i går ikke at kommentere.
Fleksibilitet
Men generelt er han meget tilfreds med kulturministerens udspil.
»Jeg ser oplægget som et klart opgør med den detail- og processtyring, vi har måttet leve med de seneste år. Det finder jeg stærkt opmuntrende,« siger Henrik Bo  Nielsen til Ritzau.
Den høje grad af fleksibilitet, han hæfter sig ved, får især betydning inden for hele det system til støtte af dansk filmproduktion, som instituttet administrerer.
Der vil fortsat være to støtteordninger til spillefilm: En konsulentordning, der sigter mod film med stærke kunstneriske kvaliteter, og en markedsordning, der er møntet på film med udpræget kommerciel appel.
»Hvis dansk film fortsat skal tale til både det store publikum og ramme det kunstnerisk unikke, er det nødvendigt, at vi sætter filmstøtten fri,« siger kulturministeren i en pressemeddelelse. ritzau


