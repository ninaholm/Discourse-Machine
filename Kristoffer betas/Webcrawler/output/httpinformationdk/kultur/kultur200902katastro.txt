Katastrofalt dårlig sæson for Camp X
25 millioner kroner. Så meget satsede Københavns Teater på Teater Camp X, der nu viser sig at have afsluttet sæsonen med et underskud på 1,8 millioner. Den nye direktør for teatret skyder skylden på den gamle direktør og lover bedre tider forude


 Af Søren Dalager Ditlevsen
Teater Camp X skulle genskabe dansk teater og redefinere dets rolle, men publikum svigtede. Kun cirka en tredjedel af de forventede besøgende dukkede op til Camp X's forestillinger i sæsonen 07/08. 
Det resulterede i et underskud på 1,8 millioner.
Camp X's to teatre på Frederiksberg indgik ved oprettelsen en kontrakt med Københavns Teater, der skulle sikre, at forskellige kunstneriske og ikke mindst publikumsmæssige minimumskrav blev opfyldt. 
Et notat fra Københavns teater, som dr.dk/nyheder er kommet i besiddelse af, viser dog, at kontraktens krav om 30.000 besøgende pr. sæson langtfra er opfyldt. 
Kun 11.829 teatergængerevalgte at lægge vejen forbi de to teatre. Det svarer til, at kun 17,8 af 100 sæder var besat til forestillingerne.
"Camp X havde en katastrofalt dårlig sæson, det kan man ikke se forbi," siger direktør for Københavns Teater Steen Pade.
Ifølge den nuværende direktør på Camp X, Litten Hansen, ligger ansvaret for det dårlige regnskab hos tidligere direktør Mette Hvid Davidsen, der forlod teatret efter en intern konflikt i juni 2008.
"Det er et gammelt regnskab, som er blevet gravet frem, og det har ikke noget at gøre med teatret, som det ser ud nu," påpeger hun.
25 millioner næste år?
På nuværende tidspunkt mener formand for bestyrelsen i Københavns Teater Jan Maagaard, ikke, at der er grund til panik.
"Hvis der havde været ført dygtigt regnskab, havde man tidligere kunne se, hvad der skulle gøres. Men nu har vi fået en ny ledelse, som vi har stor tiltro til," siger han.
Camp X har nu blot 300.000 kroner tilbage på egenkapitalen. Hvis egenkapitalen trues, kan Københavns Teater ifølge kontrakten vælge at fratage Camp X deres enorme tilskud.
Sten Pade fra Københavns Teater påpeger, at der er "en intern forståelse mellem parterne" om, at man skal forsøge at leve op til målsætningerne, men med det in mente, at der på et tidspunkt skal forhandles en ny kontrakt på plads.
Direktør Litten Hansen har ingen planer om at leve op til kontrakten og kravet om minimum 30.000 besøgende, fordi hun ikke var ansat, da kontrakten blev indgået.
"Resultatkontrakten mener jeg ikke selv, at jeg skal leve op til, men jeg lover, at det næste regnskab bliver godt, og at der kommer plus på bundlinjen," siger Litten Hansen og pointerer, at de foreløbige tal allerede ser gode ud, og at teatrets gennemsnitlige belægning i øjeblikket er på over 50 procent.


