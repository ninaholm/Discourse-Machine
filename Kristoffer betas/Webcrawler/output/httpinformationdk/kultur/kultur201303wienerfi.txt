Wienerfilharmonikerne afslører skjulte naziforbindelser
Afsløringer om det berømte østrigske symfoniorkester viser, at mange nazister spillede i ensemblet, jødiske musikere blev deporteret til kz-lejre, krigsforbrydere modtog hædersmedaljer, og at den traditionelle nytårskoncert, som vi kender den i dag, egentlig var nazistisk propaganda
Wienerfilharmonikernes dirigent i 1938, tyskeren Wilhelm Furtwängler på podiet, taler med Østrigs nazisti­ske guvernør Arthur Seyss-Inquart (tv.), mens musikerne ser til. Foto: AFP/Wienerfilharmonikerne


 Wienerfilharmonikerne regnes for et af verdens bedste symfoniorkestre, og det er måske det bedst kendte.
Det skyldes ikke mindst den årlige nytårskoncert den 1. januar, som omkring 50 millioner fjernsynsseere fordelt over 73 lande ser hvert år. En koncert, der for mange er en munter tømmermændstradition, som bringer værker af komponister fra Strauss-familien hjem i stuerne – leveret af nogle af verdens bedste musikere.
Det er en kendt sag. 
Mindre kendt er det, at nytårskoncerten oprindeligt var et af naziregimets propagandatiltag. Før den blev indført i 1939, spillede orkestret nemlig sjældent værker af Strauss. Nytårskoncerten skulle medvirke til at promovere den forestilling om Wien, som den nazistiske propagandaminister, Joseph Goebbels, havde.
I sin dagbog skrev han, at den østrigske hovedstad skulle opleves som en by præget af »kultur, musik, optimisme og livlighed«.
Denne og en række andre opsigtsvækkende oplysninger er kommet frem, efter orkestret i går offentliggjorde detaljer om sin nazifortid. At offentliggørelsen skete netop i går, er ikke tilfældigt, for datoen markerer landets 75-års-jubilæum for indlemmelsen – Anschluss –i Nazityskland den 12. marts 1938.
De nye detaljer stammer fra en undersøgelse foretaget af tre anerkendte historikere, som har haft fri adgang til alle orkestrets arkivalier, efter det har været udsat for kritik for at skjule sin nazifortid.
Blev sendt i kz-lejre
 
Og undersøgelsen blotlægger en sympati med nazister, som fortsatte i smug i årtier efter krigen, men som i mange år er blevet forbigået i tavshed.
 
De nye afsløringer omfatter en liste over modtagere af orkestrets ordener og medaljer, som traditionelt blev uddelt til kunstnere, men som under nazismen blev givet til højtrangerende embedsmænd og militære ledere.
Det fremgår også, hvordan 13 musikere blev smidt ud af orkestret på grund af deres jødiske oprindelse eller jødiske familierelationer. Fem af dem døde i koncentrationslejre.
En stor del af orkestrets medlemmer meldte sig før Østrigs indlemmelse i 1938 ind i det tyske nazistparti NSDAP, som dengang var ulovligt. I 1942 var i alt 60 ud af orkestrets 123 musikere medlemmer af nazistpartiet. To af dem var medlemmer af SS.
Efter krigen blev blot fire fyret under afnazificeringen, og seks blev pensioneret.
SS-medlemmet Helmut Wobisch var blandt dem, der blev afskediget i 1945, men det lykkedes ham atter at komme med i orkestret som førstetrompetist i 1947. I 1953 blev han dets direktør og var det til 1968.
Wobisch forsøgte at skjule sin nazistiske fortid, og han brugte angiveligt den anerkendte amerikansk-jødiske dirigent Leonard Bernstein til at dække over sig.
Bernstein kaldte Wobisch »min kæreste nazist« som en kærlig vittighed, men han havde ifølge New York Times intet ønske om at dække over Wobisch.
Baldur von Schirach, Wiens nazistiske guvernør, der var vidne til, at titusindvis af jøder blev sendt til kz-lejre, blev idømt 20 års fængsel ved Nürnberg-processen.
I 1942 fik han af Wienerfilharmonikerne en særlig hædersbevisning – orkestrets såkaldte æresring.
På orkestrets hjemmeside skriver en af de tre forfattere bag undersøgelsen, Oliver Rathkolb, der er historiker ved Wien Universitet, at Baldur von Schirach modtog en ny æresring som erstatning, da han i 1966 blev løsladt fra Spandau-fængslet i Berlin. Den, som overrakte det nye hæderstegn, var angiveligt det tidligere SS-medlem og orkestrets daværende direktør Helmut Wobisch, hedder det i Oliver Rathkolbs artikel.
Et lille skridt mod åbenhed
Clemens Hellsberg, Wienerfilharmonikernes nuværende direktør, siger til Reuters, at orkestret nu vil træffe en demokratisk beslutning om, hvorvidt hæderspriserne, der blev uddelt til nazisterne, skal trækkes tilbage.
Hellsberg skrev i 1992 en portrætbog om Wienerfilharmonikerne med den tyske titel Demokratie der Könige (Kongernes demokrati, red.). Mange af de nye oplysninger stod ikke at læse i bogen, fordi – hævder han – han på daværende tidspunkt ikke havde adgang til »alle de relevante dokumenter«.
Da han søndag blev spurgt om, hvorfor det har taget så lang tid for orkestret at lægge oplysningerne frem, forklarede han, at Wiener Philharmonikerne i al stilhed havde gennemtrawlet sin historie gennem årtier. Og lidt efter lidt gik det op for dem, at de var nødt til at give en ordentlig redegørelse via internettet.
»Jeg voksede op i en anden tid, hvor bogen var det vigtigste medie. Men man må acceptere, at internettet er et andet medie, som vi er nødt til at leve med, og hvor vi må være repræsenteret,« siger han i en dokumentarudsendelse, der blev vist i går på det østrigske stats-tv, ORF.
Harald Walser, medlem af det østrigske parlament for De Grønne, har længe været kritisk over for Wienerfilharmonikerne, og hans kritik har medvirket til, at undersøgelsen er blevet lavet. Han hilser orkestrets beslutning om mere transparens velkommen, men han er ikke helt tilfreds:
»Det er et lille skridt i den rigtige retning,« siger Harald Walser til Reuters.
»Men vi har stadig langtfra tilstrækkelig adgang til arkiverne.«

