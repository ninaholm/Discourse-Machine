Kulturminister vil have bedre radio



 DR har så godt som monopol på landsdækkende radio herhjemme. Det vil kulturminister Carina Christensen lave om på. Hun overvejer at give den ene af DR's fire radiokanaler til en kommerciel radioudbyder. 
 Hvad er formålet med at udbyde den fjerde radiokanal til en privat aktør?
 - Jeg vil forbedre rammebetingelserne for de kommercielle radioer, så de på sigt kan komme ind og levere høj kvalitetsradio. DR sidder lige nu på 70 procent af radiomarkedet, mens de kommercielle aktører er enormt pressede. Derfor har vi talt om at udbyde den fjerde FM kanal igen i 2011, siger Carina Christensen.
 Modstanderne af dit forslag beskylder dig for at stå bag en hetz mod DR?
 - Det er ikke en hetz mod DR, som laver glimrende kvalitetsradio. Det er fordi, vi håber på at kunne skabe et alternativ til DR. Jeg gør det for at skabe bedre radio. Det hele handler om at skabe bredde og få andre stærke aktører på banen, der har den samme høje kvalitet. 
 Vil nye aktører ikke bare skabe en kanal, som ligger sig meget tæt op ad den nuværende kommercielle radio? 
 - Det er klart at en ny aktør, skal være ressourcestærk nok til at kunne lave de samme solide radioprogrammer som DR. Vi ønsker ikke at erstatte DR med dårligere radio.
 Eksperter siger at DR's radiobrand er blevet for stærkt til, at man kan vælte dem af pinden?
 - De sidder massivt på radiodækningen, og de nuværende kommercielle kanaler har ikke nogen chance for at konkurrere med DR rent økonomisk. Derfor skal vi skrue tingene anderledes sammen.
 Er det her et forsøg på at sige, at DR's radioudbud er i ubalance?
 - Nej, det er slet ikke meningen. Vi prøver bare at forsøge at lave en naturlig balance ligesom på tv-siden, hvor vi har TV2 og DR i stedet for de monopollignende tilstande.
