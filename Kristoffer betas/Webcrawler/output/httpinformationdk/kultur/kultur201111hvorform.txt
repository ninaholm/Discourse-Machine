Hvorfor må mørke ikke spille hvide roller?
I tv-serien 'Broen' er Saifs far grønthandler på Nørrebro, og han bekymrer sig om bandekriminalitet og familiens ære. I 'Borgen' er Amir personificeringen af den integrerede indvandrer, som når til tops i det politiske spil og har nosser til at sige fra. Men hvor er de brune sikkerhedsvagter, bibliotekarer, klimaeksperter, journalister og andre 'kedelige hvide roller' på dansk tv?
Indvandrertyper. Dar Salim spiller rollen som det positive eksempel på integration; politikeren med anden etnisk baggrund, som viser både karakter og mandsmod. Men på sin vis er det en rolle, der er lige så stereotyp som den kriminelle indvandrer, mener skuespilleren Hassan Preisler, der selv blev castet til rollen, men valgte at sige nej tak.


 »Hvis der skal ske noget, må vi fucking selv tage hånd om det, mand.«
Iklædt hættetrøje og dynejakke diskuterer Saif selvtægt med sin far, Muhammed. De står i faderens grønthandel på Blågårdsgade på Nørrebro, og i baggrunden lyder der afdæmpet arabisk musik. Man kan næsten dufte korianderen. Scenen er fra et aktuelt afsnit af DR's dramaserie Broen, et afsnit, som senere eskalerer i en konfrontation mellem politiet og nørrebroske indvandrere. Den iltre stemning lever helt op til fordommene om Saif, Muhammed og alle de andre rødder derude.
Vi har set den stereotype fremstilling af mænd og kvinder med anden etnicitet i alt fra Taxaog Rejseholdettil Ørnenog Den som dræber. Til gengæld skal man have luppen frem for at finde mørke i 'hvide' roller. Men er det ikke helt naturligt at skrue op for stereotyperne i fiktion? Fiktionen er jo uskyldig. Eller hvad? Hvis man spørger Rikke Andreassen, der forsker i kommunikation ved Roskilde Universitetscenter, bør den have et opdragende ansvar.
»De fleste etniske danskeres primære kilde til information om samfundet er medierne. Nyheder såvel som fiktion. Hvis de etniske minoriteter kun vises i roller som undertrykte eller kriminelle, har vi svært ved at danne andre billeder,« siger hun.
Hun mener ikke, at de danske public service-medier tager det alvorligt, at de laver fjernsyn for en befolkning, der består af mænd og kvinder, seksuelle minoriteter, handicappede, og som altså også er etnisk mangfoldig.
Ud over de mange eksempler på den småkriminelle indvandrerkliché med kioskge-sjæft på Nørrebro, tyk mellemøstlig accent og uoverskueligt mange fætre, er der en anden brun på dansk tv. Det er helten. En rollemodel, der er nået til tops i samfundet på trods af sin etnicitet. I Forbrydelsenhavde vi gymnasielæreren Rama, og i Borgenhar vi den afgående miljøminister Amir.
Skuespiller Hassan Preisler var til casting på netop Amirs rolle, men endte med at afslå, fordi han ikke kunne stå inde for skildringen af den farvede politiker. Casterne beskrev Amir som utroværdig, ikke-intellektuel og magtsyg — og så var han i øvrigt den eneste ikke-etniske dansker i serien.
»Jeg kunne ikke acceptere at tage rollen. Både fordi Amir, som de havde tænkt ham, var fremstillet meget fordomsfuldt, men også fordi det var den eneste farvede rolle. Jeg savnede balance,« siger han, men påpeger, at han kender Dar Salim, der spiller Amir, og at han ikke er i tvivl om, at Salim har lagt stor sjæl og professionalisme i jobbet. Han hævder ligefrem, at Salim har gjort Amir mere betydelig og mere kompleks, selv om han ikke har kunnet slippe uden om klichéerne om indvandreren som skørtejæger med et ømt punkt for store biler.
Karikatur uden modvægt
Men er det ikke naturligt at dyrke klicheerne i fiktionen? Det mener i hvert fald kirkeminister Manu Sareen (R), der blandt andet har skrevet en serie klichémættede børnebøger om nydanskeren Iqbal Farooq, hvor han selv er blevet beskyldt for at tegne klicheerne for tydeligt op. Sareen mener dog også, at klicheerne skal have modvægt, og således gør han et stort nummer ud af at overkarikere alle sine karakterer. Både politiet, den »fuldstændig sindssyge« skolelærer, den nationalistiske underbo, grønthandleren og altså indvandrerfamilien.
Samme alsidige fremstilling savner han i tv-dramaet.
»Når de etniske danskere karikeres, er der altid en modvægt. Når Dansk Folkeparti karikeres i Borgen, har vi modvægt i mainstreamdanskerne. Men det har vi sjældent, når indvandrere karikeres,« siger han og fortsætter:
»Det er vigtigt at have nogen at spejle sig i. Det betyder rigtig meget, at man føler sig gengivet rigtigt, især hvis man i forvejen føler sig som minoritet,« siger Sareen, der selv er født i Indien og opvokset på Amager.
Stereotyperne lever videre
10 procent af danskerne er af anden etnisk herkomst. I København er tallet 25 procent, og på de københavnske skoler taler vi om næsten en tredjedel af eleverne.
»Man skal afspejle den befolkning, man laver fjernsyn for. Derfor skal man caste etniske minoriteter i roller, hvor det ikke har nogen betydning, at de er etniske minoriteter. De helt almindelige 'hverdagsroller',« siger Rikke Andreasen fra RUC.
Det er sociolog og forfatter Aydin Soui enig i. Han beskæftiger sig med medier, medborgerskab og minoriteter, og han forklarer, at det faktisk går rigtig godt med integrationen i Danmark. Middelklassen blandt etniske minoriteter er eksploderet, og de ikke-etnisk danske kvinder uddanner sig bedre end de etnisk danske mænd.
»Hvis ikke dén virkelighed kommer til udtryk i tv-drama, er det et problem. Så lever stereotyperne videre, og det går ikke op for hr. og fru Danmark, at virkeligheden har ændret sig. Men det kræver, at både nyhedsmedierne og dramamedierne dækker udviklingen,« siger han.
Rikke Andreassen kan kun huske ét eksempel fra dansk film- og tv-historie, hvor en åbenlyst ikke-etnisk dansker er castet i en hverdagsrolle. Det er i Hella Joofs En kort, en lang.
»I en af filmens sidste scener sidder der en sort kvinde ved skranken i lufthavnen, og hun siger til hovedpersonen, at han lige kan nå flyet, hvis han skynder sig. Der bliver ikke spillet på hendes hudfarve, for det er fuldstændig lige meget, om hun er sort eller hvid,« siger hun.
Til gengæld skildrer filmen seksuelle minoriteter så fordomsfuldt, at det gør helt ondt, påpeger hun. Men det er en anden historie.
Saif og Muhammed fortsætter deres gerninger i Broennogle uger endnu, men det bliver uden skuespiller Hassan Preisler som seer. Han har taget konsekvensen og slukket for DR og TV 2's dramaproduktioner og i stedet flyttet sit tv-kiggeri til amerikanske kanaler og de danske kanaler, han mener, at Information vil kalde 'trash-tv'.
»Jeg tror simpelthen ikke på DR's og TV 2's tv-drama længere,« siger han. »Jeg synes, det er utroværdigt.«

