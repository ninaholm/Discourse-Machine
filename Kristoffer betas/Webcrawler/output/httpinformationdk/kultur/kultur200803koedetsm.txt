Kødets musik
Flere og flere lag bliver blotlagt, for hver gang Jomi Massage kommer med et nyt projekt. Selv i det skinbarlige menneskehylster, selve kødet, findes der gode fortællinger og uudtømte energikilder


 Med spredte ben og med arme der kører febrilsk nedover lårene, virker det som hun kæmper mod stolens statiske fangenskab. Halsen bliver vredet af led, mellemgulvet buldrer, og kroppen fremstår som en stor elastisk masse, der kan give sig alt efter lydens krav. De fysiske anstrengelser resulterer i toner, der finder nærheden i nuancerne mellem det brutale og det blide. Hun fylder hele rummet, Jomi Massage, som hun sidder der på den lille scene i Huset i Magstræde.
Det er noget af et særsyn denne aften at se Signe Høirup Wille-Jørgensen, der står bag alteregoet Jomi Massage, forsøge at sidde stille i en stol. Men man fornemmer at kampen med kroppens vildskab har et formål. I aften skal hun nemlig give plads til komponisten Eblis Alvarez, slagtøjsspilleren Paulo Villegas Olmos, pianisten Tanja Zapolski og saxofonisten Stefan Baur, der skal akkompagnere hendes kompositioner fra pladen From Where No One Belongs, I Will Sing... 
Gammel støj og ny støj
Pladen er oprindeligt en plade fra 2005, men er netop udkommet i en nyindspilning, hvor Jomi Massage og hendes hold af musikere, med hjemstavn i den klassiske kompositionsmusik, har givet de gamle numre nyt liv.
"Det har været vigtigt for mig at mærke den frihed, der opstod ved at lade numrene blive frie," fortæller hun om samarbejdet og tilføjer, at projektet har været et naturligt led i hendes musikalske udvikling.
"Da jeg startede med mit soloprojekt Jomi Massage, var det meget vigtigt for mig at finde ud af, hvad jeg kunne helt alene. Den her plade er et tegn på den gave, som mit tidligere arbejde har givet mig. Jeg befinder mig på et punkt nu, hvor jeg har fået opbygget en selvtillid og en tro på, hvad jeg formår, som jeg ikke havde, da jeg startede med Jomi Massage." 
Nyindspilningen virker mere afdæmpet og blid i sin musikalske konstellation, men selv i klassiske instrumenter findes den støj, som i sin tid var Signe Høirup Wille-Jørgensen indgang til musikken. Med rødder i bands som Murmur og Speaker Bite Me udforskede hun støjrocken. I hendes seneste soloprojekter har hun bevæget sig over i et univers, der inddrager elementer fra såvel rocken, jazzen og den klassiske musik - dog uden at miste den støjende nerve. 
Hendes musikalske åbenhed har bl.a. ført til samarbejde med Danmarks Radios Bigband og til den dag idag, hvor hun altså befinder sig i selskab med et uortodokst, kammerensemble, hvor elguitaren og bassen er blevet erstattet af klaver og saxofon. 
Til helhedsbilledet af Wille-Jørgensen hører også hendes samfundsrevsende kommentarer, der ofte akkompagnerer hendes musik. Gang på gang overrasker hun, som da hun optrådte i en dannebrogs-burka, eller da hun optrådte nøgen til Spotfestivalen i Århus.
Med denne bagage er man klar over, at den nye plade ikke bare er en genindspilning. 
Konsekvenser
Det blev kun til seks koncerter i denne omgang, da den nye plade skulle fremføres. Mere kunne kroppen ikke holde til.
"Når jeg spiller noget, er det en nyopdagelse hver gang, og det kræver altså både forberedelsestid og tid til at køle ned igen bagefter en koncert. For mig skal der være så meget på spil, at jeg bliver udmattet. Det er det bedste!," fortæller hun med opspilede øjne. 
"I min musik arbejder jeg med at få det kropslige med. Normalt er kroppen bare et hylster, eller en udstråling, men hvis du vil have nogen ting frem, som går udover det normale menneskelige sprog, hvis du vil have hele følelsesregistret med, så bliver du nødt til at tage kroppen med." 
I de fleste tilfælde må kroppen ofre sig for det musikalske udtryk. Hun forklarer, at efter en optræden må hun ligge ned i flere dage af bar udmattelse. Men for hende har det altid været naturligt at gå til det yderste, at overskride grænser og gøre ting, man ikke helt har styr på, for herigennem at forstærke følelserne.
"Min mor har altid sagt, at jeg aldrig gik, da jeg var lille. Jeg trampede. Alting skulle føles og forstås. Det er en krævende sanselighed, og det er sådan, jeg arbejder. Jeg har altid lavet musik, hvor der er noget på spil. Det handler først og fremmest om at kunne overraske sig selv. Jeg giver det først fra mig, når jeg synes, det jeg har lavet er genialt," siger hun med et grin, der understreger, at selvhøjtideligheden måske alligevel er relativ. Seriøsiteten er dog ikke til at tage fejl af. 
Maskefald
"Jeg har altid lidt fornemt insisteret på at kalde mig for kunstner eller komponist. Jeg er ikke musiker. Det er ikke noget, jeg behersker, det jeg laver, det er ikke bare et håndværk." 
Jomi Massage er oprindeligt et navn på et massageapparat. Senere blev det til et kunstnernavn, der kunne erstatte den besværlige syntaks i det borgerlige navn. I dag er Jomi Massage en inkarneret del af Signe Høirup Wille Jørgensen, hvilket konkret kommer til udtryk, når hun omtaler sig selv i skiftevis første og tredje person. 
"I sin tid opfandt jeg Jomi, som den her kvinde jeg kunne gå over i, der ikke besad nogen kritisk sans. Jeg arbejdede i starten med konceptet om, at jeg ikke måtte gå tilbage og ændre noget, hvis jeg havde lavet noget som Jomi. På den måde fik jeg presset mig selv. Det var et kæmpeskridt for mig at træde ind i den her figur, hvor jeg skulle lade egoet alene styre. Men der var også noget befriende og imponerende over den her kvinde, som bare kunne fortælle historier." 
Jomi Massage var en måde at skabe et musikalsk frirum og en måde at møde sig selv. "Men efterhånden er Jomi blevet en bekendt og en inkarneret del af mig," siger Signe Høirup Wille-Jørgensen afklaret. 
Camouflagen har været et gennemgående tema i Signe Høirup Wille-Jørgensens præsentation. På hendes pladecovers har hendes ansigt enten ikke været tilstede eller været dækket til af f.eks. en nylonstrømpe eller af den føromtalte, famøse burka. Camouflagen har været et bevidst valg, der skulle forhindre den umiddelbare identifikation af et kvindemenneske, der står og synger, og i stedet sikre at der blev lyttet til musik.
Det var derfor overraskende at se en profil af mennesket bag musikken på coveret til den nye plade. 
"Da vi valgte billedet til coveret, var jeg meget skeptisk. Jeg sagde til fotografen, at det ikke gik, fordi man kunne jo se mit ansigt. Men da vi så alligevel endte med at vælge det her billede, var det fordi, det stadig var et billede med en masse forvirring i. Så der er jeg tilfreds igen," siger Jomi akkompagneret af en klukkende latter. Efter lidt betænkningstid tilføjer hun: 
"Men samtidig er jeg nok nået til et punkt, hvor jeg synes, at tingene bliver klarere. Man kan måske sige, at jeg har gemt mig indtil nu, men kun fordi der skulle være noget til senere. Jeg har holdt lidt på kødet." 


