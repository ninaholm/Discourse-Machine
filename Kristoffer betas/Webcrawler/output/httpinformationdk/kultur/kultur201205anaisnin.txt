Anaïs Nin og ’sandheden’ om hendes liv
Fakta. Som Anaïs Nin selv og adskillige litteraturforskere har påpeget, er hendes dagbøger principielt fiktion af selvbiografisk tilsnit. Men det betyder ikke, at der ikke foreligger pålidelige fakta om hendes liv
Ego.  Nins historie om sig selv handler i den grad om (ubevidst?) selvfornedrelse koblet sammen med et overdimensioneret ego. Om hun var villig til at leve den fornedrelse ud med sin far, er for så vidt underordnet, fordi den fungerer så fremragende på et fiktivt plan.


 Det er måske ikke så mærkeligt, at der har sneget sig nogle fejlagtige oplysninger ind i Tine Byrckels artikel om Anaïs Nin, »Kvinden der skrev vrangen ud på sig selv.« For som hun selv og adskillige litteraturforskere har påpeget, er dagbøgerne principielt fiktion af selvbiografisk tilsnit.
Men det betyder ikke, at der ikke foreligger pålidelige fakta om hendes liv. Hendes far, Joaquin Nin y Castellanos, var født på Cuba, kom til Spanien som baby og betragtede sig som spansk. Hendes mor, Rosa Culmell y Vaurigaud, var af fransk-dansk-cubansk afstamning. Anaïs blev født i Neuilly, og familien flyttede rundt i Europa indtil 1914, hvor moren og de tre søskende flyttede til New York City, efter at forældrene længe havde levet adskilt. Det lykkedes først faren at få gennemført en skilsmisse i 1924, så han kunne gifte sig med Maruca Rodriguez, der tilhørte en rig cubansk familie. Det var absolut ikke kun Anaïs, men moren og alle tre børn, der blev udsat for Joaquin Nins voldelige adfærd og uregerlige temperament.
At kalde Nins forhold til June og Henry Miller for en menage a trois er lidt af en underdrivelse. På det tidspunkt var hun gift med Hugh Guiler, så det var mindst en menage a quatre, foruden at hun var involveret i et forhold til psykoanalytikeren Otto Rank. Senere kom der en periode, hvor hun ifølge dagbøgerne havde et forhold til fem mænd, psykoanalytikeren René Allendy, Antonin Artaud, sin mand Hugo, Henry Miller og sin far, som hun kaldte HIM i dagbogen med titlen Incest. Om det sidste er sandt, er en hemmelighed, som Nin tog med sig i graven. Til gengæld er det ikke rigtigt, at hun havde seksuelle forhold til Gore Vidal og Lawrence Durrell. Vidal var på det tidspunkt endnu ikke parat til at stå frem som homoseksuel og brugte sit venskab med Nin som camouflage. Og Nin siger selv, at der aldrig var nogen seksuel tiltrækning mellem hende og Durrell, men at deres tætte forhold handlede om at diskutere litteratur.
En myte
Ifølge Nin forskeren Deidre Bair er det sandsynligvis en myte opfundet af den voksne Nin, at dagbogsskriveriet begyndte med farens krav om at skrive hemmelige breve til ham. Til gengæld insisterede han på, at fransk skulle være hendes hovedsprog, hvilket bl.a. skyldtes, at han aldrig fik lært engelsk. I 1920 gik Nin helt over til at skrive på engelsk, men tænkte stadigvæk på fransk og spansk, hvilket kan ses af hendes ikke altid helt idiomatiske og undertiden rent ud knudrede engelske. De erotiske fortællinger er skrevet på engelsek, så at analysere dem ud fra en fransk oversættelse er en bizar blindgyde.
Ifølge William Faulkner-forskeren Constance Hill Hall fungerer incest i en litterær tekst næsten altid som en metafor for tragedie og ulykke:
»Almost invariably … incest in literature denotes disaster; catastrophy follows in its wake.« Otto Rank påviser det samme i sin pionerindsats fra 1926 Das Inzest-Motiv in Dichtung und Sage. Så ud fra den tankegang er det logisk, at Nin skriver om et incestuøst forhold til sin far, hvad enten det rent faktisk fandt sted eller ikke. Men at nævne »psykoanalysens teori« som en entydig størrelse, er da en eklatant simplifikation. For slet ikke at tale om, at ifølge denne altomfattende teori er »den eneste virkelige livsfarlige incest« et symbiotisk forhold til moren. Incest er et af de få universelle tabuer, der findes, som er lige livsfarligt i det virkelige liv og i litteraturen. At Nins beskrivelse af et incestuøst forhold mellem en far og en datter er »modbydeligt … for ethvert normalt konstrueret menneske« kan man hurtigt blive enige om. Men som Hill Hall siger, så er pointen med at inkorporere incest i en litterær tekst netop at indgyde afsky, men altså på et metaforisk og symbolsk plan. Nins historie om sig selv handler i den grad om (ubevidst?) selvfornedrelse koblet sammen med et overdimensioneret ego. Om hun var villig til at leve den fornedrelse ud med sin far, er for så vidt underordnet, fordi den fungerer så fremragende på et fiktivt plan.

