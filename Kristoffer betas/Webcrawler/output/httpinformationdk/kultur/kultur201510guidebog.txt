Guide til BogForum
BogForum er for alle. Uanset om du er til krig, mad, ytringsfrihed, feminisme, Gud, Carsten Jensen eller det hele på én gang, så har messen noget for dig


 For dig, der kan lide krig
De færreste kan lide krig sådan for alvor, men ligesom en række forfattere mener du, at vi må forstå krigens natur for at forstå os selv. Derfor sluger du alt, der har med krig at gøre – krigsreportager i avisen, fiktionsfilm om konflikter og ødelæggelse og dokumentarprogrammer om Besættelsen på DR2. Du er kommet til det rigtige sted, for forfatterne beskæftiger sig med krig mere end nogensinde før. Du skal se:
Lørdag kl. 11:30. Carsten Jensen, Anne Lise Marstrand-Jørgensen og Kristina Stoltz diskuterer de moralske spørgsmål i forbindelse med Danmarks krigsdeltagelse. Strand Scenen.
Lørdag kl. 16:30. Naser Khader i samtale og debat med Michael Ford, forfatter til Den 13. Kriger, om de aktuelle problemer i Mellemøsten. Bellascenen.
Søndag kl. 14:25. Rasmus Tantholdt og Andreas Fugl Thøgersen om Verden er stadig ny – møder med mennesker i krig. Gyldendal Tranescenen 1.
Mia Mottelson
For dig, der kan lide mad

Kulturel kapital er så sidste årti – du taler om kulinarisk kapital. Du kan recitere Joachim Sperlings indlæg om den gastroseksuelle mand fra Kforum.dk og namedroppe alle kongerigets skuespillere, ambassadører, teologer og fotografer, der er sprunget ud som kokke eller kogebogsforfattere. Derfor elsker du BogForums særligt indrettede MadScene. Du skal se:
Fredag kl. 14:30. Kristian Ditlev Jensen og Hella Joof bager »Guds yndlingsjydekager og laver højtbelagt smørrebrød« og giver smagsprøver. MadScenen.
Lørdag kl. 15:30. Ambassadør Rufus Gifford laver mad fra ’Den store amerikanske kogebog’. MadScenen.
Søndag kl. 11:30. Timm Vladimir laver retter fra sin bog Små retter, stor smag. MadScenen.
For dig, der kan lide ytringsfrihed

Du er vild med at diskutere, og din store helt er Flemming Rose. Selv om du siger, at hans avis er reaktionær, holder du den (og Information og Weekendavisen), og hver gang du kan komme til det, skammer du dig højlydt over, at ingen aviser turde genoptrykke Muhammedtegningerne. Du er imod Systemet Politiken og venstrefløjens »repressive tolerance«, og du forstår ikke, hvorfor ikke flere muslimer tør sige fra – ligesom Yahya Hassan. Du skal se:
Fredag kl. 12:00. Hans-Jørgen Schanz og Frederik Stjernfelt diskuterer, hvordan vores ideer om frihed og tolerance ændrer verden. Stand C2-003.
Fredag kl. 12:15. Flemming Rose i samtale med Adam Holm om bogen Hymne til friheden, Fag- og Debatscenen.
Fredag kl. 16:30. Kunstneren Nadia Plesner fortæller Adam Holm historien om, da hun udfordrede Louis Vuitton i kampen for sin ytringsfrihed. Stand C3-005.
For dig, der kan lide feminisme

Du er vild med at diskutere, og din store helt er Betty Dodson. Du græd, da den forhenværende regering sløjfede forslaget om såkaldt ’tvungen’ barsel – mest fordi ingen fattede, at den øremærkede barsel giver mænd ret til at blive set som personer, der helt naturligt forlader jobbet i seks måneder, når de bliver forældre. Du læser primært Information og til nød Politiken i håb om en artikel med en queerteoretisk læsning af et populærkulturelt fænomen. Du skal se:
Fredag kl. 11:00. Journalist og forfatter Gretelise Holm interviewes af Lone Kühlmann om hendes Håndbog for feminister (og deres modstandere). Stand C3-005.
Lørdag kl. 14:00. Pia Fris Laneth taler med Julia Lahme om bogen 1915 – Da kvinder og tyende blev borgere. Gyldendal Tranescenen.
Søndag kl. 15:10. Rikke Villadsen, Liv Strömquist og Emma Holten diskuterer køn, sex, feminisme og tegneserieæstetik. Stand E-001.
For dig, der kan lide Gud

Videnskabsministeren kom for skade at så tvivl ved big bang-teorien og samtidig tiljuble skabelsesberetningen, og det har gjort dig skamfuld over for din tro. I virkeligheden mangler vi alle noget at tro på, og Gud er mere end nogensinde til stede på BogForum. Kristeligt Dagblads Forlag såvel som Bibelselskabet arrangerer mange begivenheder, og du kan for eksempel kombinere kristendomskundskab med rap, narcissismekritik og rødvinsdruk. Du skal se:
Fredag kl. 12:30. Per Vers interviewes af Henrik Marstal om sin fortolkning af Kain og Abel-fortællingen på cd’en Lydspor fra Bibelen. Stand C1-005.
Søndag kl. 15:00. Sørine Gotfredsen taler med journalist Else Marie Nygaard om narcissismens dobbelthed i vor tid. C2-029.
Søndag kl. 16:00. Sommelier Nana Wad karakteriserer Bibelens hovedpersoner ved hjælp af forskellige vine og giver smagsprøver. Stand C1-005.
For dig, der kan lide Carsten Jensen

Det er kun et rigtigt BogForum, når Carsten Jensen har udgivet en ny bog, plejer du sige. I år er der endelig nyt fra den Carsten Jensen, og det betyder, at du får travlt, for du kan dyrke ham ved ikke færre end seks lejligheder. Du skal (blandt andet) se:
Lørdag kl. 14:15. Carsten Jensen i samtale med Kristina Stoltz om romanen Den første sten. Gyldendal Tranescenen 2.
Søndag kl. 10:45. Carsten Jensen i samtale med Anton Geist om romanen Den første sten. Gyldendal Tranescenen 2.
Søndag kl. 12:15. Carsten Jensen vælger tre fællessange med udgangspunkt i Den første sten. P2-vært Mathias Hammer sidder ved klaveret. DR Scenen.

