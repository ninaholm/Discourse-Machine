Fiktionen forbereder os på klimakatastrofen
Klimaforandringerne er vor tids farligste monster, og det miljøsvigtende menneske er den ægte skurk, viser sommerens filmsucceser som ’Godzilla’. Klimaet fylder mere og mere i en række fiktioner, der både virker som selvkritik og forbereder os mentalt på konsekvenserne af global opvarmning. Og fænomenet har fået et navn: cli-fi
Roland Emmerichs katastrofefilm ’The Day After Tomorrow’ fra 2004 falder under definitionen cli-fi. Det mener Gregers Andersen, der netop har afleveret ph.d.-afhandling om emnet. Forklaringer er, at filmen eksplicit anvender menneskeskabt global opvarmning i plottet. Pr-foto fra filmen


 Min generation voksede ikke op med Anden Verdenskrig, Vietman eller mordet på Kennedy. De billeder, der har indprentet sig i vores hjerner, og som vi har mareridt over, er ting som tsunamierne og orkanen Katrina,« sagde den 38-årige filminstruktør Gareth Edwards for nylig til ugemagasinet Time om sin blockbusterfilm Godzilla.
Det japansk oprindende søuhyre Godzilla og hans ækle medmonstre i forårets store amerikanske monsterhit er opfostret på atomaffald og sætter derved menneskets miljøsvigt i centrum for actionbraget.
»Klima og økologi er en mesterfortælling, der både direkte og indirekte og i mange former dukker op i vores kultur,« siger ph.d.-stipendiat Torsten Bøgh Thomsen fra Syddansk Universitet.
Og at klimaforandringernes konsekvenser er vor tids farligste monster, og at det miljøsvigtende menneske er den ægte skurk, er de senere år blevet et centralt tema i store vestlige fiktioner. Der er endda kommet et ord for en del af denne tendens: cli-fi.
»Det er det, der er nyt på torvet, det er højaktuelt og sælger,« siger Gregers Andersen, der netop har afleveret ph.d.-afhandling om emnet. Begrebet, der mere mundret kaldes ’klimafiktion’, er efter sigende introduceret i 2007 i kulturmagasinet Vice af klimaaktivist og journalist m.m. Danny Bloom, der blandt andet blogger om cli-fi på Hollywoodsitet The Wrap.
»Filmhold fra Hollywood tager ofte til Island for at filme klimakatastrofefilm on location«, skrev han eksempelvis for nyligt om optagelserne til Darren Aronofskys bibelske drama Noa. »Forvent flere optagelser på stedet de kommende år, når nu verden langsomt bliver varmere, og isen på polerne smelter sommer efter sommer. Dryp, dryp, dryp.«
At cli-fi vinder bredt frem netop nu, forbinder Times’ journalist Lily Rothman med nye videnskabelige erkendelser:
»Ganske vist har Godzilla ikke et Greenpeace-logo på ryggen«, skriver hun, »men global opvarmning er dog et belejligt filmemne denne sommer, hvor the National Climate Assessment slår fast, at man allerede nu kan se effekten af klimaforandringerne i USA«.
En trojansk hest
Miljøkatastrofefiktionerne tjener både som afspejling og kritik af vor tids mest presserende udfordringer. I Noa fra i år giver Russell Crowe den som den veganske naturelsker, Noa, der holder sig langt fra den grådige civilisation, der er ved at ødelægge naturen – indtil Gud rydder bordet. Filmens (store) kristne målgruppe frygtede sågar, at denne miljøperspektivering af syndflodsmyten ville skygge for mytens religiøse fokus. I sydkoreanske Joon-ho Bongs actionbrag Snowpiercer (2013), der fik amerikansk premiere i juni, kører et langtog med Jordens sidste overlevende rundt i en ny, menneskeforårsaget istid og symboliserer samfundets ’vogndelte’ hierarkier.
Filmens amerikanske distributør, Tom Quinn, har udtalt til Time, at en film som Snowpiercer kan fungere som en »trojansk hest« for de, der normalt ikke beskæftiger sig med miljøspørgsmålet. Med fiktionens evne for eventyr, action og overdrivelse kan man snige emnet ind i gabet på de uvidende.
Men fiktionerne er også et redskab til at forberede os på global opvarmning. Det mener Gregers Andersen, der i sin nyligt forsvarede ph.d.-afhandling, Klimaforandrede verdensforhold – den globale opvarmning i fiktion og filosofi, på Københavns Universitet har analyseret romaner, noveller og film fra 1977 og til i dag, der alle har den globale opvarmning som omdrejningspunkt.
Mentalt laboratorium
Han betragter klimafiktionerne som et ’mentalt laboratorium’, der giver vi mennesker mulighed for at forberede os på de forskellige scenarier, som klimaforandringerne kan medføre.
»Klimafiktionerne er et erkendelsesredskab,« siger han. »De handler ikke blot om, at vi skal gøre os klart, hvordan en klimaforandret verden måske ser ud, men også om, hvordan vi som art bliver i stand til at affinde os med, hvad det vil sige at leve i et radikalt forandret klima.«
Her er det vigtigt for vores forståelse af klimatruslen at tænke kulturens perspektiv og naturvidenskabens indsigt sammen, mener Andersen:
»Årsagen til denne trussel og derfor også dens afværgelse findes i nogle fælles menneskelige handlinger og forståelser, der er kulturelt betingede,« siger han.
I nogle af de værker, han har undersøgt, er klimaforandringerne en del af et videnskabeligt og politisk spil, som har til formål at føre befolkningen bag lyset. Andre viser fremtidige verdener, hvor konflikter om resurser på grund af den globale opvarmning skaber vold og splid.
»De gode klimafiktioner viser noget helt nyt om, hvordan klimaforandringer kan påvirke vores menneskelighed, vores eksistens,« siger Andersen.
»Mange postapokalyptiske fiktioner påpeger eksempelvis, at der kan være en sammenhæng mellem klimaforandringer og så vores medmenneskelighed. Jo hårdere ramt af klimatiske forhold vi bliver, desto mere brutalt og egoistisk behandler vi hinanden.«
Monstrøs natur
I værker, der bygger på det, Andersen betegner ’Domsfældelsen’, er vi vidne til en monstrøs naturverden, der voldeligt kaster det menneskelige misbrug af naturen tilbage mod mennesket. Et eksempel er Roland Emmerichs katastrofefilm The Day After Tomorrow fra 2004 om en drastisk ny istid. Klimatologen Jack Hall, spillet af Dennis Quaid, fremlægger forgæves sine opdagelser om global opvarmning for en vicepræsident, der affejer ham med et samfundsøkonomisk rationale:
»Mr. Hall, vores økonomi er præcis lige så skrøbelig som miljøet.«
Kort efter hævner miljøet sig, først med uhyggeligt snevejr i Delhi, hvorefter naturen manifesterer sig i monstrøse inkarnationer såsom dræbende kæmpehagl, tornadoer og isstorme, der ødelægger store dele af verden. Til slut, efter at vores helt Hall er blevet genforenet med sin brave søn, genoprettes forholdet mellem menneske og natur.
»Har du nogensinde set luften være så ren før?,« siger en astronaut om planeten fra rummet.
»Efter denne slutning kan beskueren beroliget forlade sofaen eller biografsædet velvidende, at filmens monstrøse klimaforandringer kun var et forbigående, men nødvendigt fænomen,« siger Andersen. Men samtidigt aktualiserer filmen et ellers abstrakt klimatrusselsbillede: »Filmen er anledning til at fremstille en overgang fra en tilstand af bekymring, der kunne udlægges som manglende fakta, til fakta: en fuldstændig uomtvistelig bekræftelse af den globale opvarmnings realitet og trussel mod menneskeheden.«
The Day After Tomorrow er stort set den eneste store Hollywood-film, som Andersen mener falder under definitionen cli-fi. Hans forståelse af genren, som han nu er ved at skrive en bog om, er reserveret fiktioner, som eksplicit anvender menneskeskabt global opvarmning i deres plot.
»Film og bøger, hvor verden er ved at oversvømme af alle mulige andre grunde end udledning af drivhusgasser, skal vi ikke regne som cli-fi. Der, hvor det bliver anvendeligt i den virkelige verden og i den specifikke situation, som vi befinder os i, er der, hvor naturvidenskab og kulturvidenskab taler bedst sammen,« mener han.
»Det er altså gavnligt, at fiktionen på baggrund af det videnskabeligt sandsynlige – altså de rapporter, som FN’s klimapanel kommer med – forestiller sig, hvordan verden kan komme til at se ud. Det er der, hvor der for mig at se er ekstra erkendelsespotentiale at hente.«
Økokritisk åbning
En anden tilgang til cli-fi er repræsenteret ved ph.d.-stipendiat på Kulturstudier på Syddansk Universitet, Torsten Bøgh Thomsen, der forsker i økologiske kulturteorier, heriblandt såkaldt økokritik, og som ønsker at udvide feltet for, hvad ’klimafiktion’ vil sige.
»Jeg mener, at kritikken og genren bør være smidig nok til også at kunne se den økologiske og klimamæssige relevans i værker, der har en mere symbolsk end direkte tematisering af menneske og miljø,« siger han. For Bøgh Thomsen er det frugtbart at tage værker alvorligt, der ikke nødvendigvis vil belære eller skræmme, men som har andre, mindre åbenlyse strategier:
»Man kommer let til at fremhæve én bestemt måde at repræsentere problemerne på som den ’rigtige’. Og det er ofte den videnskabeligt baserede, skyldspålæggende og belærende klimaforståelse, der fremhæves som ’korrekt’,« siger han.
»Men så bliver kunsten og litteraturen i mine øjne reduceret til PR-organ for klimaforskningen og til formidler af det, der på et givent tidspunkt tæller som viden.«
Mens det i den postapokalyptiske roman og film The Road, den dystopiske science fiction-thriller Elysium og førnævnte The Day After Tomorrow skæres ud i pap, hvordan menneskene lider under klimaforandringerne, så gør andre film det lige under overfladen, mener han: »Indirekte ser jeg økologi i en film som James Camerons Avatar, der kan anskues som en symbolsk gennemspilning af Vestens historiske udnyttelse af naturen og andre folkeslag.«
Hele zombie-genren kan man også få en klima-lektie ud af, siger Torsten Bøgh Thomsen:
»Når heltinden i science fiction-filmserien Resident Evil spejder ud over et postatomart ørkenlandskab raseret af zombier, ser jeg i zombiefiguren en kritisk henvisning til de bevidstløst overkonsumerende, selvkannibaliserende og omgivelses-destruerende, senmoderne vestlige samfund.«
Fantasistraffen
Desuden er det for Torsten Bøgh Thomsen også vigtigt at gentænke os selv og vores forhold til klimaet i et historisk perspektiv: »Film som Noa og Pompeji kan ses som forsøg på at fremhæve menneskets afhængighed af og indfældethed i naturen via nogle af Vestens mest markante grundfortællinger,« siger han.
»Noa illustrerer en anden og overset del af kristendommen, der ikke fokuserer på menneskets etiske forrang i forhold til alt andet, men tværtimod menneskets jævnbyrdighed med alt andet set i et større perspektiv. Og Hollywood-repræsentationen af den pointe er i mine øjne dybt cli-fi.«
I både Noa, Godzilla og mange andre klimafiktioner dør en hel del mennesker i svinget. Men måske kan et Godzillamonster, påpeger instruktør Gareth Edwards i Time, i sidste ende også hjælpe vi mennesker: »Jeg tror, at film som Godzilla er en slags fantasistraf for alt det, vi har gjort. Den rigtige straf modtager vi, hvis vi fortsætter ad samme vej. Film som denne her minder os om ikke at blive for magelige – om at vi virkelig bør prøve at rette op på noget af alt det rod, vi har lavet, før det er for sent.«

