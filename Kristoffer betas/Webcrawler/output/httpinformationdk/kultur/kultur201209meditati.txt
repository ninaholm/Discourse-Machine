Meditationer over en krisetid
Med sin fortælling om 1960’erne som en brydningstid, hvor succes er lig med evnen til at iscenesætte sig selv, leverer ’Mad Men’ en tankevækkende kritik af vores tidsånd i dag. Det skriver Informations anmelder i en ny bog om tv-serien som kulturelt fænomen


 Ved at skildre universelle temaer i billeder, der er som taget ud af en vintageudgave af Vogue, er den amerikanske tv-serie Mad Men blevet et kulturelt fænomen. Hovedpersonen Don Draper er ligefrem kåret som den mest indflydelsesrige mand i USA i magasinet askmen.com, foran præsident Barack Obama. Og meget tyder på, at det ikke kun er amerikanere eller mænd for den sags skyld, der lader sig besnære af seriens charme.
Mad Men har vundet talrige prestigefyldte priser, og netop nu er serien Emmy-nomineret til ikke færre end 17 statuetter.
Siden serien 19. juli 2007 havde premiere på den amerikanske kabel-tv-kanal AMC, har den sat sig eftertrykkelige spor i mediebilledet og i populærkulturen. Der er udkommet en håndfuld bøger med videnskabelige artikelsamlinger, hvor Mad Men diskuteres i relation til forskellige filosofiske problemstillinger, og hvor forskere har kigget nærmere på seriens fremstilling af feminisme og det antal gange, karaktererne udtaler ordet »nothing«.
Dens smagfulde genskabelse af 1960’ernes elegante interiører og tøjstil har inspireret toneangivende kollektioner fra blandt andre Michael Kors, Louis Vuitton og Prada og sat dagsordenen for en retrostil i boligmoden. Imens har Don Drapers præference for whisky-cocktailen Old Fashioned målbart øget det internationale whiskysalg med 22 procent ifølge The Scotch Whisky Association. I København er der åbnet en Mad Men-inspireret natklub, The Jane, mens café Sidebar i Aarhus jævnligt holder Mad Men-aftner.
Hvad er det, der gør, at denne famøse Don Draper er så fascinerende en figur for os i dag? Og hvordan kan det være, at Mad Men har så stor en gennemslagskraft for så mange mennesker på tværs af landegrænser og på trods af at den foregår for mere end 50 år siden?
Tidsbilledet anno 1960
Året er 1960, da vi første gang møder Don Draper i skikkelse af skuespilleren Jon Hamm. Han er i midten af 30’erne, kreativ leder på reklamebureauet Sterling Cooper, hvor chefstolen naturligvis er en Eames, sofaen en Florence Knoll, og hvor sekretærerne holder på formerne takket være Maidenform, når de fylder barskabet op med Canadian Club.
Her danner Sterling Coopers facade af glas og stål rammen om et tidsbillede, hvor cigaretrøgen bestandig siver til vejrs over skrivebordene, tre-fire Martinis udgør tilbehøret ved en forretningsfrokost, og hvor sexchikane og utroskab er selvfølgelige privilegier for succesrige mænd. Imens kvinder i store træk kan vælge mellem rollen som sekretær i storbyen eller som trofæhustru i forstæderne.
Men sociale normer er som bekendt under pres i denne legendariske overgangsperiode. Og det er det, der skaber dramaet og spændingerne i Mad Men. Imens sammenfletter serien sin fiktive handling med virkelige begivenheder som Marilyn Monroes død, Cubakrisen, mordet på John F. Kennedy, de første skridt mod den seksuelle frigørelse, feminismen, den tiltagende borgerrettighedskamp og den fortsatte optrapning af Vietnamkrigen.
Det er en tid, hvor reklamebureauerne i New York oplever hidtil uset gyldne tider i domicilerne på Madison Avenue. Den dengang berømte adresse gav inspiration til begrebet ’Mad Men’, der blev formuleret for at beskrive reklameverdenens celebre herrer. Og som vi får at vide i seriens allerførste indstilling, var det indlysende nok dem selv, der formulerede det.
»Du kan noget med ord,« erkender både venner og fjender i adskillige situationer over for Don Draper. Det er denne kunst, kunsten at skabe fortællinger, som han mestrer så virtuost, der har sikret ham den succes, han nyder i sit arbejde. Men også når det gælder privatlivet, viser det sig, da Mad Mens 1. sæson folder sin historie ud, og det kommer frem, at Don Drapers identitet er en bevidst selvfabrikation.
Som Mad Mens skaber, seriens enevældige hovedforfatter, Matthew Weiner, har formuleret det i et interview med Rolling Stone Magazine:
»Det store spørgsmål, som serien forsøger at besvare gennem Don, handler om identitet. Hvem er jeg? Det er såmænd bare det største tema i al vestlig litteratur. Og det er et spørgsmål, som Don Draper tillader sig at fortolke frit. Så frit, at det vil få store omkostninger for ham, hvis hans fiktive jeg bliver afsløret.
Serien handler i høj grad om selviscenesættelse, og også i denne disciplin er Don en mester. Med et udseende som Cary Grant – og en bogstaveligt talt stjålen identitet – navigerer han stil- og selvsikkert i en verden, hvor ny velstand og en hastigt voksende middelklasse fremkalder en nærmest religiøs dyrkelse af individualismen. Men som også er præget af en længsel efter identitetsmæssig retning.
»Folk er så desperate efter at blive fortalt, hvad de skal gøre, at de vil lytte til hvem som helst,« siger Don Draper og erkender, at det er dét, hans branche lukrerer på. En af hans professionelle bedrifter er således at få ideen til et nyt slogan for cigaretmærket Lucky Strike, efter at det er blevet bevist, at rygning er livsfarligt. Ingen må nu reklamere med, at cigaretter er sunde. Til gengæld har firmaerne friheden til at sige, hvad der passer dem, konkluderer Don. Så mens de seks konkurrerende brands på markedet er usunde, er Lucky Strikes ’toasted’. At alle cigaretter er ’ristede’ betyder mindre i den sammenhæng, for idet Lucky Strike iscenesætter sig som et eksklusivt mærke, vil det blive opfattet sådan.
Men hvordan kan en serie, der dedikerer det meste af et afsnit til, at en mand udtænker en ny reklamekampagne vække så stor interesse? »Der sker jo ingenting i den serie,« er i hvert fald en indvending, folk ofte møder Mad Men med. Og det er da også rigtigt, at her hverken er terrorisme, illegalt narkosalg eller opklaringer af mord på dagsordenen.
Der er noget mere subtilt, men ikke desto mindre betydningsfuldt på spil i Mad Men.
Lykken er duften af en ny bil
»Reklamer er baseret på én ting – lykke. Og ved du, hvad lykke er? Lykke er duften af en ny bil. Det er frihed fra angsten. Det er et stort skilt på siden af vejen, der råber til dig, at uanset, hvad du gør, er det okay. Du er okay,« siger Don Draper.
Den succesrige reklamemand er ham, der sælger budskabet om det perfekte produkt, og Don er også selv det perfekt (selv)iscenesatte produkt. Den perfekte mand af sin tid. Han er på sin vis resultatet af sin egen fineste præstation som reklamemand, en bestræbelse på at brande sig selv som en succes.
Alligevel er hverken Don eller hans Grace Kelly-klon af en hustru, Betty, tilfredse med tilværelsen eller deres privilegerede familieliv.
»Du har det hele,« får Don Draper at vide i flere sammenhænge af blandt andre sekretæren Peggy Olson, en anden af Mad Mens hovedpersoner. Hun får en i det mandschauvinistiske arbejdsmiljø unik chance for at gøre karriere, da hun forfremmes til tekstforfatter. Men det er ikke uden omkostninger for hendes privatliv. Ligesom de andre hovedkarakterer, må hun kæmpe indædt for at skille sig ud fra stereotyperne og forcere hierarkierne på 1960’ernes Manhattan.
Jamen er Mad Men da ikke en anakronisme? Svaret er nej. Snarere end en anakronisme er Mad Men inspireret af og reflekterer højaktuelle problemstillinger.
Et aktuelt tidsbillede?
Matthew Weiner begyndte at skrive serien, mens han fungerede som forfatter på den populære komedieserie Becker i Hollywood. Trods høje indtægter og et mangeårigt ægteskab med en anerkendt arkitekt, der har affødt dengang tre, nu fire børn, var han ikke tilfreds og gik og grublede over grunden til det. Det blev inspirationen til Mad Men, som han har fortalt, at han har skabt med det formål at forsøge at forstå sig selv og sin egen plads i tilværelsen. Som han har formuleret det i et tv-interview:
»Jeg begyndte at skrive på serien om natten. Den blev min elskerinde. Jeg havde fået den her idé. Jeg ved ikke, hvor det kom fra, at det skulle være en serie, der foregik i 1960’erne. Men det, jeg ville lave, var en serie, der handlede om én som mig – én, der var 35 og havde alt og var ulykkelig.«
På samme måde lever Don og Betty Draper op til deres tids idealer om succes. De har det hele. De er inkarnationer af det fuldendte glansbillede i overensstemmelse med 1960’ernes ideal for en kernefamilie. Men spørgsmålet i Mad Men er, hvad det vil sige at have det hele? Og hvad gør det ved os, når vi prøver at leve op til de glansbilledidealer, vores tidsalder hylder som forbilleder?
For Don Draper har det udefra set forbilledlige liv ikke medført sjælefred. Og da han i seriens første afsnit inviterer den sofistikerede jødiske forretningskvinde Rachel Menken på en drink for at beklage sin dårlige opførsel over for hende på ved et møde, de har haft tidligere på dagen, ser hun lige igennem ham:
»Jeg ved ikke, hvad det er, du tror på, når det kommer til stykket, men jeg ved, hvordan det er at føle sig fremmedgjort. At føle sig udenfor. […] Der er noget, der siger mig, at du også kender det,« siger hun til Don, der for en kort stund er stille.
Således indleder serien sin diskussion af det moderne menneskes ambivalente forhold til sine privilegier. Hvorfor er vi ikke lykkeligere, når vi har så meget? Mad Men er nemlig også historien om, hvordan verden blev moderne. Om de år, hvor meningen smeltede væk mellem nikotingule fingre på Madison Avenues designerklædte halvguder. Ligesom i tv-seriens faste intro, hvor de fysiske rammer bogstaveligt talt falder fra hinanden og går i opløsning for den stregtegnede mand, så stilfuld i sit jakkesæt og smalle slips, som bare falder og falder, dybere og dybere ned i en kløft, hvis vægge er beklædt med livsstilsreklamer i amerikansk retrostil.
Og det er en historie om, hvordan vi blev frigjort fra traditionerne, men samtidig mistede muligheden for at gå en på forhånd givet vej i tilværelsen.
Under alle omstændigheder tegner Mad Men et portræt af en brydningstid, hvor kønsroller, karriere og familieværdier er til diskussion. Imens glæden ved et lækkert brand og drømmen om at have det hele dyrkes med nærmest religiøs idealisering.
Måske er mange af os i realiteten ikke så forskellige fra Don Draper. Og måske kan vi endda lære noget nyt af Mad Men og tv-seriens karismatiske persongalleri.
I en af Mad Mens nøglescener i begyndelsen af 2. sæson læser Don højt for sig selv fra Frank O’Haras digtsamling Meditations in an Emergency:
»Nu venter jeg stille på, at min katastrofe af en personlighed skal synes smuk igen og spændende og moderne.«
Mon ikke de fleste af os har stiftet bekendtskab med en lignende følelse? I hvert fald tilbyder Mad Men os tankevækkende meditationer over en krisetid, vi kender ganske godt. Vores.
Denne artikel er Iben Albinus’ bearbejdede version af forordet til bogen ’MAD MEN MANIA – Whisky, sex og selviscenesættelse’, der udkommer den 12. september i anledning af tv-premieren på 5. sæson af Mad Men samme dato på TV3Puls.

