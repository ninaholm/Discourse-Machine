De mørke steder



 Efter mange år med mindre roller i store film eller store roller i dårlige film er Mickey Rourke på vej tilbage på toppen takket være hovedrollen som afdanket bryder i Darren Aronofskys 'The Wrestler'. I filmen spiller Rourke vel nærmest en version af sig selv - træt og forslået, men ude af stand til at stoppe med at lave det, han holder så meget af - og han bliver allerede nævnt som en oplagt kandidat ved næste års Oscaruddeling.
"Jeg havde ingen forventninger," siger Rourke til New York Times om Aronofskys film. "Jeg var bare glad for, at de ville lade mig arbejde igen. Jeg var ikke bekymret for at skulle bære en film for første gang i lang tid. Jeg var bekymret for, at Darren ville have mig til at besøge nogle mørke steder, og jeg vidste ikke, om jeg havde lyst til at arbejde så hårdt."

