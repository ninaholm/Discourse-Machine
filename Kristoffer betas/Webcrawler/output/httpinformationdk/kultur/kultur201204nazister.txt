Nazisterne overgiver sig aldrig
Med den nyligt udsendte ’Iron Sky’ har vi fået endnu en film, der bygger på den fiktive præmis om, at nazisterne alligevel klarede skærene i 1945. Også forfattere og historikere har leget med tanken om, hvad der var sket, hvis Hitler havde vundet krigen. Men hvorfor er nazisterne fortsat så interessante?
Kontrafaktisk. I ’Iron Sky’ er en gruppe nazister flygtet til Månen, hvor de har overlevet Det Tredje Riges fald. Filmen er langt fra den første af sin slags, men selv om der er tale om rent tankespind, siger kontrafaktiske film og bøger faktisk meget om den faktiske historie.


 Hvad ville der ske, hvis nazisternes raketprogram i al hemmelighed havde bragt den ariske elite i sikkerhed på bagsiden af månen, da Det Tredje Rige blev nedkæmpet i 1945? Et kulørt svar på dette lige så kulørte spørgsmål gives i den biografaktuelle finske spillefilm Iron Sky, der indskriver sig i rækken af historier, hvor nazisterne enten har vundet krigen eller i magtfulde hemmelige netværk planlægger deres comeback.
»Tanken om, at Hitler vinder, eller at lommer med nazister har overlevet krigen, findes i alle mulige varianter i populærkulturen,« siger Casper Tybjerg, lektor ved Institut for Medier, Erkendelse og Formidling. Nogle af historierne er relativt realistiske:
»Vi ved, at det rent faktisk lykkedes et stort antal nazister at flygte til Mellemøsten og Sydamerika, og vi ved, at tyskerne alvorligt overvejede ideen om at opbygge hemmelige grupper, der skulle fortsætte kampen efter de allieredes sejr.«
Andre historier er langt mere fantasifulde. De baserer sig på den omfattende mængde litteratur, der gennem årene har sat nazisterne i forbindelse med dyrkelsen af okkulte og videnskabelige emner:
»Der findes også angiveligt faktuelle bøger, som diskuterer muligheden for, at nazisterne havde en hemmelig base i Antarktis, hvor de udviklede flyvende tallerkener. Der er en hel verden af mere eller mindre afsindige konspirationsteorier, og derfor kommer ideen til Iron Sky ikke ud af ingenting,« siger Casper Tybjerg.
Anerkendte historikere har i årevis beskæftiget sig med at opstille scenarier, hvor enkelte slag eller hele krigen endte anderledes, end den gjorde. Den kontrafaktiske historieskrivning forsøger at undersøge de realistiske alternative udfald af situationer, hvor en enkelt afgørende detalje kunne have ændret historiens gang.
Realistisk alternativ
Den slags situationer var der mange af i Anden Verdenskrig, og derfor er den særligt interessant, siger Rasmus Dahlberg, der er historiker og forfatter til flere bøger med kontrafaktisk historieskrivning:
»Anden Verdenskrig var en krig mellem to lige stærke parter, og udfaldet balancerede længe på en knivsæg. Der var så mange situationer, hvor et slag kunne have endt anderledes. Hvad nu hvis D-dag eksempelvis var blevet aflyst på grund af dårligt vejr? Så havde du måske interviewet mig på tysk.«
Kontrafaktisk historieskrivning er ifølge Rasmus Dahlberg er et spejl, hvori man kan se den faktiske historie tydeligere: »Hvis vi siger, at Churchill var en vigtig person i verdenshistorien, så siger vi samtidig, at historien var gået anderledes, hvis han ikke havde levet. Det får os til at overveje, hvad der har betydning, og hvad der ikke har,« siger han og tilføjer, at kontrafaktisk historieskrivning de seneste år er blevet stueren hos historikere, der tidligere opfattede genren som kuriøs underholdning.
Historiker Jakob Sørensen, redaktør på den kontrafaktiske historiebog Besættelsen – hvad nu hvis?, erkender, at det er en slags underholdning:
»Men lidt dybere ligger der også en mulighed for erkendelse. Vi tror, historien forløber som perler på en snor, men livet består af en mængde af tilfældigheder, der samlet set udgør historien. Det kan kontrafaktisk historieskrivning hjælpe os med at forstå.« Jakob Sørensen understreger, at kontrafaktisk historieskrivning aldrig kan blive reel videnskab, men højst kvalificeret gætværk.
Noget er da også mere lødigt end andet, siger Rasmus Dahlberg: »Der findes en bog, der leger med tanken om, at sydstaterne havde AK-47’ere i Den Amerikanske Borgerkrig. Man har placeret nutidig våbenteknologi i en fortidig krig, og det kan vi ikke bruge til ret meget,« siger han og tilføjer, at netop det teknologiske aspekt er en del af forklaringen på, at vi finder Anden Verdenskrig så fascinerende:
»Første Verdenskrig er for kedelig – selv Den Røde Barons tredækker er bygget af snore og lærred. Og Den Kolde Krig er for avanceret – den handler om satellitter og atomubåde og raketter. Men Anden Verdenskrig foregik i en tid, hvor man udviklede ret avancerede våben – men samtidig kan vi stadig forstå dem.«
Ikke doktordisputats
– Men hvis den kontrafaktiske historieskrivning stræber efter at være realistisk, er det så ikke irriterende, når en film som ’Iron Sky’ pludselig viser nazister på Månen?
»Nej, for filmen spiller med åbne kort, fordi den er så vanvittig. Problemet er større der, hvor man postulerer, at man gengiver en historisk begivenhed. For eksempel i Flammen og Citronen, som historikere kritiserede for at være overdramatiseret. De blev særligt provokeret af, at filmen blev lanceret som realistisk,« siger Jakob Sørensen, der nævner den nyligt udsendte Hvidstens Gruppen som et eksempel på det modsatte.
Heller ikke Rasmus Dahlberg er nervøs for, om film som Iron Sky er med til at miskreditere kontrafaktisk historieskrivning: »Så vidt jeg ved, er den film ikke indleveret som doktordisputats. Og der er jo også lavet langt mere seriøse kontrafaktiske populærfilm om nazismen, for eksempel Fatherland, der stille og roligt beskriver Det Tredje Rige op til fejringen af Hitlers 75-års fødselsdag, hvor Beatles skal spille i Berlin.«
– Kan man overhovedet kalde ’Iron Sky’ kontrafaktisk, når den ikke lever op til den realisme, som hovedparten af kontrafaktisk historieskrivning stræber efter?
»Ja, for den tager jo udgangspunkt i en grundlæggende kontrafaktisk hypotese: Hvad nu, hvis de var flygtet til Månen? Filmen behøver ikke tage højde for, om det kunne være gået sådan. Den nøjes med at spørge: ’Hvad nu hvis, det var gået sådan?’«
»Og selv om den er 99,9 procent sjov og ballade, så skal jeg alligevel ind og se den, selv om den sikkert er røvdårlig.«

