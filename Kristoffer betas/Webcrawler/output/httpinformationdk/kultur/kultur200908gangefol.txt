'Nogle gange er folk bare lidt for enige'
Det er sjældent Informations artikler, der får Thomas Ole Brask Jørgensen til computeren for at skrive indlæg. Det er selve debatten, der tænder. Særligt rygklapperi kan få ham til tasterne
Thomas Ole Brask Jørgensen er i gang med at skrive sit speciale, så debatindlæggende på information.dk fungerer som en kærkommen oversprings-handling for ham.


 »Der er umiddelbart ikke noget, der lige får mig op af stolen, for der er jo ikke så mange, der har kommenteret endnu,« siger Thomas Ole Brask Jørgensen, mens han scroller ned over Information.dk.
Informations journalister kan godt pakke sammen, for det er debattørernes kommentarer, der er interessante for Thomas Ole Brask Jørgensen.
Fra sin lille lejlighed på Østerbro i København har han siden december sidste år skrevet flere indlæg, end han kan huske. Som specialestuderende har han god tid til overspringshandlinger i form af debatindlæg.
»Jeg har ikke noget overblik over, hvor mange indlæg jeg har skrevet. Det er svært at holde styr på. Hvis der er en, der kommenterer på mit indlæg, skal jeg jo lige kommentere igen, og så udvikler det sig tit til en diskussion,« fortæller den 29-årige studerende.
Han smiler, for han ved, at bølgerne ofte kan gå højt, når diskussionerne går i gang.
Selv om han i forhold til mange andre af avisens debattører ikke har været med særlig længe, er han allerede et af de mest kendte navne på information.dk. Flere af de inkarnerede debattører ved, hvem han er, og har efterhånden fundet ud af, at han har borgerligt liberale synspunkter. Den viden læser de ofte ind i hans kommentarer.
»Socialister vil helst bekræftes af socialister i medierne. Så stemmer deres syn på omverdenen nemlig overens med den subjektive virkelighed, som gengives i medierne,« skrev Thomas Ole Brask Jørgensen som kommentar til artiklen »'Jeg ville være en skide god scriptwriter'«, hvor Søren Espersen (DF) anklager DR for politisk ubalance.
En kommentar, der satte gang i den 75 indlæg lange diskussion. En kvindelig debattør, der tidligere havde stiftet bekendtskab med Thomas Ole Brask Jørgensen på siden, sagde efter et par indlægs diskussion frem og tilbage, at når »man kommer med så rabiate holdninger, som jeg har oplevet fra dig, så må man vel forvente en vis protest«.
Men selv om bølgerne i denne debat gik højt, har han oplevet værre. For nogle gange kan folk blive personlige og gå over stregen.
»Jeg gider ikke bruge tid på dem, der bliver for personlige, og i øvrigt udstiller deres egne indlæg dem næsten mere, end jeg kunne gøre i et modsvar,« siger Thomas Ole Brask Jørgensen, der dog en enkelt gang fik for meget og anmeldte en debattør til Informations webmaster.
»Det var for meget. Han brugte ord, som jeg ikke engang vil nævne her. Webmasteren slettede da også omkring 16 af hans indlæg. Den pågældende er vist heller ikke debattør på siden mere.«
Ligevægt
Thomas Ole Brask Jørgensens lejlighed ligner enhver anden ungkarlebolig. Enkelt indrettet uden alt for mange ting på de hvide vægge. Den bærbare computer står ud mod en lille terrasse med udsigt over den grønne gårdhave. På natbordet ligger bogen Dune, som er en af de mange science fiction-bøger, som Thomas Ole Brask Jørgensen har en speciel passion for.
»Dune handler om en fremtidsverden, hvor forskellige grupper konkurrerer om magten,« forklarer han og pointerer, at det der gør den interessant, er, at den i beskrivelsen af denne magtkamp kommer ind på flere typer konflikter, både politiske og religiøse.
Der er nu ikke meget science fiction over Thomas Ole Brask Jørgensens tilgang til debatten.
»Hvis jeg ser, at en anden debattør skriver noget, der er faktuelt forkert, synes jeg ikke, det skal have lov at stå alene. Så kommenterer jeg, og gør opmærksom på fejlen,« fortæller Thomas Ole Brask Jørgensen, der først rigtig begynder at kommentere sent på dagen, fordi det er der, der er flest andre, der kommenterer.
»Ved 16-tiden kommer folk hjem, og så kommer der for alvor gang i den.«
Noget, der også kan få Thomas Ole Brask Jørgensen til tasterne, er debatter, hvor folk »klapper hinanden på ryggen«, som han formulerer det.
»Når det er de samme mennesker med de samme holdninger, der bare bliver ved med at give hinanden ret, er det jo ikke en debat. Det lille fællesskab af enige folk bidrager ikke til den alsidige diskussion. Så går jeg ind og kommenterer den anden side af den sag,« siger han og understreger, at det ikke kun er 'røde' holdninger, han som borgerlig liberal argumenterer imod.
»Jeg kan lige så godt kommentere på en debat, der bliver for ensidigt borgerlig,« siger Thomas Ole Brask Jørgensen, der ofte skriver artikler på den libertarianske hjemmeside Liberator.dk.
Konsekvenser
Thomas Ole Brask Jørgensen scroller videre ned over Information.dk, og hans øje fanger overskriften »Regioner fik behandlinger op til 62 procent billigere end Løkke-aftale«. Straks ridser han debatten op med argumenter både for og imod. Ivrigt gestikulerende debatterer han med sig selv - og han har ikke engang læst artiklen endnu. Thomas Ole Brask Jørgensens lyst og evne til at diskutere ligger i blodet.
»Mine venner ligger politisk set ret spredt, så vi diskuterer rimeligt ofte. Det er ikke kun på nettet, at det foregår,« siger han og fortæller, at han også debatterer på Berlingske.dk og Politiken.dk.
Han har en klar ide om, at det at debattere også giver mening i det større perspektiv.
»Der er et behov for, at folk ind imellem ser tingene i et andet perspektiv, både samfundsøkonomisk og med hensyn til personlige værdier. Jeg tror, at jeg kan rykke ved dem, der er tvivlere i en bestemt debat,« siger Thomas Ole Brask Jørgensen og pointerer, at der selvfølgelig også er folk, som er helt umulige at overbevise om noget som helst.
»Det kan gøre mig ret gal, når folk bliver ved med at holde på påstande, selv om de logiske argumenter viser, at de er forkert på den.«
For et par måneder siden brugte Thomas Ole Brask Jørgensen over to timer på at finde faktuelt bevis på, at en anden debattør havde taget fejl i sin påstand.
»Han indrømmede faktisk, at han havde taget fejl. Jeg var overrasket, for det er ikke noget, der sker særlig ofte. Folk kan være helt ekstremt stædige.«


