Musikere kickstarter albums med fandonationer
Den amerikanske musiker Amanda Palmer har rejst 1,2 millioner dollars fra sine fans til sit nye album. Det er et af de stærkeste eksempler på nye tider i musikbranchen


 »WE. FUCKING. DID IT. $1,000,000 OF PURE FUTURE ARTMUSIC ASSKICKING.«
Jep, der var grund til at lufte versalerne på Twitter for Amanda Palmer – eller Amanda Fucking Palmer, som hun kalder sig. Den 29. maj passerede hendes kampagne på crowdfunding-sitet Kickstarter en million dollars. Og da kampagnen lukkede to dage senere, havde 24.833 støtter forpligtet sig på 1.192.793 dollars. Hendes mål var 100.000. Altså næsten 1.200 procent finansiering af mix, promotion, tryk og distribution af Palmers nye album.
I en tid, hvor finansieringsmuligheder inden for musik endevendes, er tilfældet Palmer alligevel bemærkelsesværdigt. Ikke nok med, at hun har præsenteret det hidtil største Kickstarter-projekt inden for musik (den gamle rekord var 200.000!), hun har også gjort det med en brug af sig selv og sin krop, som har knyttet hendes fans stadig tættere til hende.
I 2009 rejste hun 19.000 dollars på 10 timer blandt andet ved udlodning af ejendele, herunder en glasdildo (»med en subtilt snusket forhistorie«) og et slå-op-brev fra en kæreste i 7. klasse.
Hendes Kickstarter-kampagne rummer også en række belønninger: Alt fra gratis download af albummet, ved støtte på én dollar, til hvad der lyder som en bizar dag, hvor Palmer vil male donoren, nøgen eller påklædt. Eller også kan de bare fingermale sammen eller primalskrige, som hun foreslår. Det sker ved mere end 10.000 dollars, hvilket to støtter har doneret.
»Man er nødt til at behandle sine fans som guld (...) de er ens megafon, og de er kraftfulde spredere af budskabet,« sagde hun for nogle dage siden til L.A. Times.
Her er altså en dame, der bruger sig selv mere end almindeligt, har fjernet et væld af filtre mellem privat og offentligt og deler en del mere med sit publikum, end nogle venner ville. Hendes Twitter-aktivitet kan være hektisk, og hun kan starte dagen med at tweete »Good morning comrades.«
Og så har hun forstået at indlejre en både kultur- og kropspolitisk dimension i sin emanciperende virksomhed: Det startede for alvor, da Roadrunner Records – som hun efter en kamp slap fri af i 2010 – ønskede at fjerne et videoklip, hvor man kunne se Palmers mave, som de fandt for tyk. Det lod hun omgående verden vide, og fansene startede en indsamling af fotos af deres egne maver. Hun barberer sig heller ikke under armene og er ikke bange for at vise det (den gik ikke for Julia Roberts). Og da hun for nogle dage siden passerede en million dollars, uploadede hun et billede med ordene »One Fucking Million« malet på sin nøgne overkrop inklusiv behåring. Hurra! Hendes egen krop, hendes egen million dollars.
Betal hvad du vil
Der er også andre muligheder for at finansiere sit virke som musiker – eller i hvert fald knytte sine fans tættere, selv hvis man har en major label-kontrakt.
Einstürzende Neubauten gjorde det helt tilbage i 2002 med det, der blev til Supporter Album #1 og flere følgende albums, som fans crowdfundede og er kommet med forslag til. I 2007 bad Radiohead folk om individuelt at fastsætte beløbet for deres nye album, In Rainbows. Undergrundsrapperen Lil B har pr. dags dato udgivet omkring 1.500 sange gratis og er blevet et undergrundsidol. Kollegerne i Odd Future bygger mytologi og fanskare med gratis mixtapes og sære videoer. Azealia Banks satte musikverdenen på den anden ende med den frække sang og video »212« – efterfulgt af et væld af nye samarbejder, tweets, videoer og siden pladekontrakt. Canadiske The Weeknd har genereret stjernestatus og femcifrede dollar-beløb for live-optrædener ved at udgive tre albums gratis i 2011.
Mike Skinner, tidligere The Streets, kører fabelagtige blogs og sit eget YouTube-show. Amerikanske OK Go er blevet berømte på deres stramt koreograferede musikvideoer på YouTube, som overskygger deres indie-pop. Den engelske singersongwriter Imogen Heap har involveret sine fans i A&R og sangskrivning, altså fulgt deres forslag og inkorporeret tekster og lyde i sine sange. Danske L.O.C. har skaffet sig en lukrativ sponsoraftale med TDC, hvorfra man kunne downloade hans nye album kvit og frit. Og Rihanna tweeter personligt og idiosynkratisk og har nu 20 millioner followers. Til sammenligning har Madonna kun et stykke over 100.000.
For det er også et generationsspørgsmål. Public Enemy, der er på crowdsourcingpladeselskabet SellaBand – og fra samme generation som Madonna – måtte for nylig nedskalere deres støtteambitioner fra 250.000 til 75.000 dollars. Hvilket så også lykkedes og nu finansierer hele to albums.
Uden fans, der forstår og påskønner en ny tids økonomi, er der helt anderledes begrænsninger, og et andet problem er, at mange mindre kunstnere slet ikke oplever samme succes. På Kickstarter er gennemsnittet 5.000 dollars for et finansieret musikprojekt.
Dér nyder Palmer en uhørt aristokratisk position, som hun måske skulle bruge til at få spredt pengene lidt mere – og således bakke yderligere op om den kulturelle revolution, som hun ikke er bange for at gøre sig til bannerfører for.
»Dette er musikkens fremtid,« lyder det i hendes kampagnevideo. »Det er sådan, vi fucking gør det. Vi er mediet. Jeg elsker jer.«

