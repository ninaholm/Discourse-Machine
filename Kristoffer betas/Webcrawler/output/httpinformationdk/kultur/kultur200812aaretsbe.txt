Her er årets bedste plader
Julen er tilbageblikkets tid. Diverse musikmagasiner giver for tiden deres bud på årets bedste udgivelser. Den tilbageskuende rock hos amerikanerne Fleet Foxes og Kings Of Leon dominerer.


 Traditionen tro betyder julen, at musikmagasinerne gør status over det
forgangne års bedste albums. Information har samlet favoritterne fra nogle af de mest toneangivende. 
Redaktionen på den amerikanske veteran, Rolling Stone Magazine har med legendariske David Fricke i spidsen kastet sin kærlighed på TV on the Radios funky electrorock. Ifølge bladet har Brooklyn-gruppen lavet årets bedste album ”Dear Science”. 
TV on the Radio - "Golden Age"
Noget overraskende synes redaktionen, at det 67-årige rockikon Bob Dylan har lavet årets næstbedste album med endnu en af hans bootlegudgivelser ”Tell Tale Signs – The Bootleg Series Vol. 8”. Dette er dog også faldet nogle læsere for brystet.
”Han kunne have et album, hvor han bøvsede alfabetet, og I ville belønne ham med en 4 ½-stjernet anmeldelse,” protesterer en læser på magasinets hjemmeside. 
Gaffa og DR
Hos det danske musikmagasin Gaffa har de rigeligt hypede skotter i Glasvegas tilsyneladende ikke nået at komme med på listen, eller også har redaktionen vejet dem og fundet dem for lette, trods magasinets hype af bandet. 
Til gengæld er bladet begejstret for Kings of Leon, der i år vendte tilbage med et mere storladent og lidt for poleret udtryk på stadionrockeren ”Only By The Night”. 
”Bandet appelerer bredere end før, men rammer stadigvæk det rastløse ungdomslivs stemninger bedre end de fleste,” skriver Gaffa.
De har, ifølge Gaffa, lavet årets bedste album efterfulgt af Seattle-bandet Fleet Foxes og svenske Lykke Li. Bedste danske udgivelse er ifølge Gaffa Choir Of Young Believers debutalbum ”This Is For The White In Your Ears”.
Danmarks Radios musiksite mener, at Silkeborgenseren Peter Sommer med sit noget mere vrængende rockede udtryk på ”Til Rotterne, Til Kragerne, Til Hundene” har præsteret årets danske album.
”Væk er den bløde troubadour og ind på scenen er trådt en vred og vedkommende rockmusiker,” skriver DR.
Mojo og Uncut
Fleet Foxes optræder hyppigt i toppen af listerne med deres selvbetitlede debutalbum, der lyder som musik fra deres forældres ungdom. Den melankolske folkrock trækker vellykket veksler på Crosby Stills Nash and Young og Beach Boys og hiver samtidig hjembyen Seattle ud af grungens skygge. Gruppen topper listen hos det engelske magasin Mojo og ligger nummer to hos landsmændene på Uncut.

Fleet Foxes - "White Winter Hymnal"
NME
På det britiske New Musical Express bedre kendt som NME, er det en årets Roskildefavoritter, amerikanske MGMT, der tager føringen med deres vanedannende sammensurium af genrer og samples på albummet ”Oracular Spectacular”. 
Q Magazine
Britiske Q Magazine er ligesom flere andre magasiner begejstrede for Kings Of Leon og Fleet Foxes, der indtager henholdsvis første- og andenpladsen. I top ti finder man dog også den walisiske soulfe Duffy og de socialrealistiske støjrockere i skotske Glasvegas.
Pitchfork
Det amerikanske mekka for alternativ rock, Pitchfork, har foreløbig kun offentliggjort deres liste over årets bedste sange. Måske en kommentar til at albummet er ved at miste sin betydning. Valget er faldet på sangen ”Blind” med neodiscogruppen Hercules And Love Affair, der på albummet af samme navn får hjælp af den androgyne, Antony Hegarty, kendt fra Antony and The Johnsons. Pitchfork er dermed, som blandt andre danske Soundvenue, med til at slå til lyd for at discoen er vendt tilbage.
Hercules And Love Affair - "Blind"
Last.fm
Spørger man lytterne selv, hvilken musik der var det bedste i det forgangne år, er det ifølge Last.fm’s brugere Coldplay. Den sociale webradio tøver ikke med at give sine brugere ret. Last.fm, der har revolutioneret måden at opdage ny musik på, kalder gruppen verdens største for tiden.

