Vulkanen Etna er blevet kulturarv
Unesco sætter den italienske vulkan Etna på listen over kulturarv, der skal passes på.


 Italiens vulkan Etna er en af verdens mest aktive vulkaner, og nu er den tilmed kommet på listen over bevaringsværdig kulturarv, som mennesket skal passe på.
Det er FN-organisationen Unesco, der bestyrer listen, og Etna er kommet på under Unescos møde i Phnom Penh i Cambodia.
Etna er 3300 meter høj, og der findes fortællinger og oplysninger om Etna hele 2700 år tilbage.
Etna er centrum i en af verdens ældste historisk dokumenterede vulkanaktiviteter, siger Unesco i sin begrundelse.
Etna ligger på den østlige del af Sicilien.
- Videnskabelig betydning og kulturel og uddannelsesmæssig værdi af global betydning, siger Unesco i sin begrundelse.
Etna er ikke det eneste stykke natur, der nu er kommet på listen over verdens kulturarv. Det samme er blandt andet ørkenreservatet El Pinacate og Gran Desierto de Alta Biosphere Reserve i Mexico.
Også 16 trækirker i Polen og Ukraine er nu global kulturarv.
Unesco holder i øjeblikket et 10 dage langt møde i Phnom Penh, og det ventes, at organisationen under mødet vil tilføje 31 steder til listen over verdens kulturarv.
På listen er der i øjeblikket 962 steder, herunder blandt andet Roskilde Domkirke og Kronborg.

