Min kultur: Mads Brügger

 Mads Brügger, programchef på Radio24Syv


 
– Hvilken kulturel udendørsaktivitet vil du gå til i sommerferien?

	»Rødhårede er jo en slags vampyrer, så jeg går gerne i biografen, når solen skinner stærkest. I juli vil jeg se The Wolverine i 3D – men den dejlige danske undertitel Jærven i Japan.«

– Hvad er den bedste/sjoveste/klogeste kulturelle udendørsaktivitet, du har været til?

	»At bygge en tømmerflåde og efterfølgende sejle den ned ad en flod i Värmland i Sverige. Jeg er netop vendt hjem derfra som en blanding af jægersoldat og klubpædagog. Jeg kan bremse en tømmerflåde i fart, samtidig med at jeg smører en skrigende fem-årig ind i jungleolie.«

– Hvilken bog vil du læse i sommerferien?

	»Ansporet af tømmerflådeturen, læser jeg Twains udødelige Huckleberry Finn højt for mine to sønner, og jeg må sige, at det var lidt vanskeligt at skulle forklare børn, hvad ordet nigger betyder. Nærmest hvert andet ord i bogen er nigger.

– Hvilken bog, du har læst, vil du anbefale andre at læse i sommerferien?

	»Den brasilianske forfatter Moacyr Scliars Kafkas Leoparder, som udkom for nylig fra Forlaget Hjulet. Det er en lille bog, men efterklangen varer længe.

– Hvilke aviser, magasiner og tidsskrifter læser du til daglig?

	»Politiken, Berlingske og Herald Tribune.«

– Hvad hører du af radio om sommeren?

	»Radio24syv er i gang med en kæmpe sommeroffensiv, og jeg lytter med døgnet rundt. Mens alle andre medier kører på vågeblusset, skruer vi helt op for kasserollen. Forleden læste jeg, at Socialdemokraternes medieordfører, Mogens Jensen, stadig ikke synes, at Radio24syv er hans kop te. Det har han fuldstændig misforstået; Radio24syv er slet ikke en kop te, det er en kæmpemæssig flyversjus.«

