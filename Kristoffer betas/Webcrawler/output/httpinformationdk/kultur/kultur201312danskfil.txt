Dansk film dumper i mangfoldighed
Dansk film var i 2013 hvid, heteroseksuel og mandsdomineret med få kvinder, der meget sjældent taler til hinanden om andet end mænd. Information tester årets 19 danske spillefilm for repræsentation af køn, race, seksualitet, kroppe, klasse og demografi
 
	Illustration: Marie Boye/iBureauet


 
	Den danske films dominerende figur er en hvid, heteroseksuel mand. Han kommer sandsynligvis fra Sjælland, men ikke nødvendigvis fra hovedstaden. Han kan både slå sine dramatiske folder i arbejderklassen, i middelklassen og i overklassen, og som oftest i vores moderne samtid. Og så kan han, modsat dansk films kvinder, være overvægtig fra tid til anden, især hvis han er spillet af Nicolas Bro eller af Rasmus Bjerg. Han har muligvis en sindslidelse, men han har aldrig et fysisk handicap. Og så snakker han gerne med andre mænd om meget andet end det modsatte køn. Det gør kvinderne til gengæld ikke. Med undtagelse af Lars von Triers Nymphomaniac.

	Information har, med inspiration fra den omdiskuterede feministiske filmtest, Bechdel-testen, der i Sverige i år er gjort til forbrugervejledning i flere biografer, kigget årets 19 danske spillefilm igennem for deres repræsentation af køn, men også af race, seksualitet, krop og klasse.

	Bechdel-testen er opkaldt efter den amerikanske tegneserieskaber, Alison Bechdel, som i 1985 lod en feministisk figur i en tegneseriestribe om at formulere følgende tre krav til en film:

	1. Filmen skal indeholde mindst to (navngivne) kvinder.
	2. De to kvinder skal tale sammen.
	3. Og de skal tale sammen om noget andet end mænd. Den test dumper overraskende mange film.

	Kritikere og filmskabere har på det seneste flittigt diskuteret, hvorvidt testen er en effektiv måde at udpege ulighed mellem kønnene på, eller hvorvidt den forfladiger synet på films faktiske kvaliteter.

	Blandt årets 19 danske spillefilm dumper Nicolas Winding Refns Only God Forgives for eksempel testen, selv om Kristin Scott Thomas i den stærke birolle som Julians (Ryan Goslings) stride mor to gange taler med et andet hunkønsvæsen. Først skælder hun en kvindelig receptionist ud, men receptionistens navn er os ukendt og dermed er første krav ikke opfyldt. Anden gang fører Crystle en samtale med Julians date under en middag. Dialogen går som følger:

	Crystle: »Fortæl mig, Mai, hvilket felt arbejder du indenfor?«

	Mai: »Jeg er entertainer.«

	Crystle: »Entertainer? Og hvor mange pikke kan du så underholde med din lille sædcontainer?« Hernæst snakker Crystle mere direkte om Julian. Information skønner, at samtalen, set i sin kontekst, handler om Julian og mænd. Den består derfor ikke Bechdeltesten. Faktisk består kun seks af årets 19 danske spillefilm.

	Brun ener

	Information beskrev i en række artikler i 2012, hvordan ASA Film fik støtteafslag af Det Danske Filminstitut til børnefilmen MGP Missionen med bl.a. den begrundelse, at »film med et cast med anden etnisk baggrund ikke har vist sig at være specielt salgbare i provinsen.« Filmen blev trods alt til noget, fik nogenlunde anmeldelser, klarede sig ret fint i biografen med over 100.000 solgte billetter. Mens mange af årets film foregår i provinsen, så er det den eneste med en hovedrolle af anden etnisk baggrund.

	Årets 19 danske spillefilm testet for køn, krop, race og klasse

Jagten (Thomas Vinterberg):

	40-årig, hvid mand fra middelklassen i provinsen udsættes for et lille sjællandsk samfunds pædofilianklager, men støttes jovialt af hvid ven fra overklassen. Han har enkelte samtaler med kvinder, men kvinderne interagerer ikke med hinanden. Billetsalg: 672.512

	✓ Består:
	Perkertesten: Lucas (Mads Mikkelsen) dater en kvinde af anden etnisk baggrund end dansk.

Min søsters børn i Afrika (Martin Miehe-Renard):

	Hvid middelklassefamilies børn fra Storkøbenhavn tager med deres enlige, hvide onkel til Afrika på ferie og passer eksotiske dyr. Billetsalg: 414.662

	✓ Består:
	Bechdeltesten: Tante Flinth (Mille Dinesen) sludrer med sin niece i løbet af filmen, dels om mænd, men også om at slippe væk fra naboens børneflok.
	Perkertesten: I Afrika taler familien med den flinke, mørke safarihjælper, Nelson (Josef W. Nielsen), som til onklens komiske overraskelse er pæredansk.

Alle for to (Rasmus Heide):  

	Tre hvide, heteroseksuelle mænd fra arbejderklassen sysler med et bankkup i København. Billetsalg: 392.118.

	✓ Består:
	Tykketesten: Rasmus Bjergs rolle som Timo.

Otto er et næsehorn (Kenneth Kainz):

	To hvide drenge af lavere middelklasse i uspecificeret provinsby prøver at håndtere et gult næsehorn. Billetsalg: 190.226.

	✓ Består:
	Tykketesten: Bl.a. den gamle politimester er tyk. Der optræder også en parodisk tyk kvinde i en bagerbutik, men hun har intet navn.

Skytten (Annette K. Olesen):

	Hvid, single politikvinde fra middelklassen forfølger hvid mands terroraktiviteter i København, alt imens hun skal adoptere et barn fra Afrika. Billetsalg: 45.675.

	✓ Består:
	Bechdeltesten: Mia (Trine Dyrholm) taler med sin søster om adoption og work-life balance.

Nordvest (Michael Noer):

	To hvide unge arbejderklassebrødre fra København infiltreres i et bandeopgør mod en gruppe indvandrere. Hovedpersonen dater en indvandrerpige og handler med østeuropæiske prostituerede, hvis navne vi ikke kender. Billetsalg: 104.196.

	✓ Består:
	Perkertesten: I Københavns Nordvest-kvarter både dater, samarbejder og slås filmens to hvide brødre med danskere af anden-etnisk herkomst.

I lossens time (Søren Kragh-Jacobsen):

	Hvid middelklassekvinde og præst prøve at hjælpe en kvindelig psykolog med at hjælpe en hvid, psykisk syg arbejderklassefyr. Billetsalg: 91.474.

	✓ Består:
	Bechdeltesten: Præsten Helen (Sofie Gråbøl) taler med en kvindelig psykolog Lisbeth (Signe Egholm Olsen) om den indsatte unge mand, men også om bl.a. Lisbeths forskning generelt.
	Handicap-testen: Filmens centrale dreng er psykisk syg og afsoner på en forvaringsanstalt.
	Tykketesten: Drengens gamle morfader, spillet af Börje Ahlstedt, har en del fedt på sine gamle sideben.

Only God Forgives (Nicolas Winding Refn):

	Hvid amerikansk mand i det kriminelle overklassemiljø i Bangkok må hævne sin hvide brors død ved at slå en asiatisk mand ihjel. Billetsalg: 26.424

	✓ Består:
	Perkertesten: Hovedpersonen befinder sig i Bangkok og er altså omgivet af ikke-hvide karakterer.

The Weight of Elephants (Daniel Joseph Borgman):

	Hvid arbejderklassedreng i fattig provins i New Zealand prøver at leve med sin skrøbelighed og angst. Billetsalg: 1542.

	✓ Består:  Ingen tests.

Player (Tomas Villum Jensen): 

	Hvid overklassemand hænger ud med anden hvid overklassemand i ferieparadisiske Nice. Billetsalg: 100.966.

	✓ Består:
	Tykketesten: Rasmus Bjerg er en smule buttet i rollen som revisor Michael-Helge.

MGP Missionen (Martin Miehe-Renard):

	Jysk kristen dreng og københavnsk, muslimsk pige fra arbejderklassen sniger sig til Jylland for at deltage i et talentshow. Billetsalg: 104.538.

	✓ Består:
	Bechdeltesten: De to børns bekymrede fædre og mødre mødes i København, da deres børn er forvundet derfra.
	Perkertesten: Sawsan (Malika Sia Paul) er muslim og andengenerationsindvandrer.

Spies & Glistrup (Christoffer Boe):

	En tyk, mandlig bornholmer og mandlig københavner etablerer virksomhed, men vokser i deres egomani fra hinanden. Den ene mand er godt gift, den anden køber sine kvinder. Ingen af disse kvinder taler til hinanden. Billetsalg: 330.107.

	✓ Består:  
	Tykketesten: Nicolas Bro spiller Mogens Glistrup, hvis store korpus man bl.a. ser halvnøgent i et badekar, mens han kysser sin hustru.

Det grå guld (Shaky González):

	Et ældre, hvid, heteroseksuelt par fra arbejderklassen planlægger et bankrøveri for at få råd til et sted at bo. De taler med en kvindelige Billetsalg: 27.212.

	✓ Består:
	Tykketesten: I filmens ene hovedrolle spiller Lars Knutzon en gammelmandstyk ægtemand.

Antboy (Ask Hasselbalch):

	Hvid middelklassedreng i provinsen forsøger, sammen med en hvid dreng og en hvid pige, at bekæmpe en hvid og overvægtig skurk med særlige loppekræfter. Billetsalg: 174.084.

	✓ Består:
	Tykketesten: Nicolas Bro spiller den runde skurk, Loppen.

Kvinden i buret (Mikkel Nørgaard):

	Hvid middelklassemand og politibetjent samarbejder med assistent af anden-etnisk baggrund end dansk på at genåbne en hvid overklassekvindes suspekte selvmordssag. Billetsalg: 716.560 (årets mest sete danske film)

	✓ Består:  
	Handicaptesten: Mikkel Fønsgaard spiller en psykisk syg bror til en kidnappet minister.
	Perkertesten: Fares Fares spiller hovedpersonens trofaste assistent, Assad.

Olsen Banden på dybt vand (Jørgen Lerdam):

	Tre hvide mænd over 40 år fra arbejderklassen planlægger et kup. Billetsalg: 200.066.

	✓ Består:
	Tykketesten: Kjeld (Poul Bundgaard) har mave.

Tarok (Anne-Grethe Bjarup Riis):

	Hvid, jysk arbejderklassefamilies liv centreres i årtier om en sort konkurrencehest. Billetsalg: 104.538.

	✓ Består:
	Bechdeltesten: Hovedpersonens hustru fører en enesamtale med hovedpersonens mor om familiens dårlige økonomi.

Sorg og glæde (Nils Malmros):

	En hvid middelklassemand tænker tilbage på et liv med en hvid kvinde af lavere middelklasse og taler med en hvid, mandlig psykiater om årsager til drabet på hvid baby. Billetsalg: 235.742.

	✓ Består:
	Handicaptesten: Hovedpersonens hustru, Signe, er diagnosticeret maniodepressiv.
	Tykketesten: Psykiater Birkemose spilles af Nicolas Bro, der er en smule overvægtig.

Nymphomaniac (Lars von Trier):

	En hvid middelklassekvinde på 50 år, Joe, tænker tilbage på sit erotiske liv med en lang række hvide mænd fra alle klassetrin og med to sorte mænd og med en enkelt ung, hvid kvinde.
	Billetsalg: Filmen havde først premiere 25. december.

	✓ Består:
	Bechdeltesten: Joe taler med sin elskerinde, den unge P.
	Homotesten: Joe og den unge P indleder et seksuelt forhold i filmens anden del.
	Perkertesten: Joe har sex med to afrikanske emigranter.
	Tykketesten: Nicolas Bro spiller en af Joes mest kompatible elskere.

