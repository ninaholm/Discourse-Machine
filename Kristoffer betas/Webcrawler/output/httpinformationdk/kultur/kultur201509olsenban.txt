Klovn Forever - anmeldelse: Olsen Banden kørt ind med penis
Velkommen til en verden, hvor drenge og piger kun kommunikerer, når de skal knalde eller skændes. En verden, hvor fisse er den eneste flugtrute væk fra voksenliv og intethed. Velkommen til ’Klovn Forever’
 Tidligere handlede folkekomedier om at fuske sig til et økonomisk bedre liv. I dag handler de bare om fisse


 For fem år siden var der to mænd, der troede, at verden var opdelt i piger og drenge, at det handlede om at leve i en ansvarsfri drengerøvsverden og kun lege med pigerne, når man skulle stikke noget ind i dem. For nogle dage siden var jeg til pressevisning på Klovn Forever, og, voila, alle var vi tilbage i selvsamme verden. Klovns verden. Drengene mod pigerne.For længe siden var Casper Christensen en anarkistisk komiker. I afslutningsafsnittet af Casper & Mandrilaftalen på DR læste han op af komikertruppens manifest: »Den tid, du bruger foran skærmen, den bør du i det mindste få tilbagebetalt med lidenskab. Hvis lidenskaben mangler, hvis du har det lidt for rart og lidt for hyggeligt, hvis fjolserne på skærmen ikke anstrenger sig for dig, og hvis ikke du skal anstrenge dig bare en lillebitte smule selv, så fuck dem.«Læs også: Hvordan synes I selv, det er gået?Det var i 1999. Fem år tidligere havde han et standupshow, hvor han undervejs spurgte, hvem der havde set Nattevagten, der dengang netop havde haft biografpremiere. Nogle rakte hånden op. Så spurgte han, hvem der havde tænkt sig at se den. En del rakte hånden op. Og så afslørede han, at det er Ulf Pilgaard, der er morderen. Altså ødelagde den unge Christensen hele Nattevagtens suspense med en gigantisk spoiler. Sikke et tarveligt røvhul. Sikke en fantastisk anarkist.I mellemtiden er Casper Christensen blevet forretningsrejsende i et lavkomisk, men ekstremt succesfuldt brand i selskab med Frank Hvam. Det malkes så desværre »lidt for rart og lidt for hyggeligt«, hvis man spørger denne anmelder, i Klovn Forever. Men de tager da heldigvis filmen højtideligt, faktisk så højtideligt, at de havde fået ansatte fra PR-bureauet til at vente på os anmeldere efter pressevisningen og stikke os et papir i hånden, hvori de beder os om ikke at nævne tre scener i filmen »af hensynet til at give publikum den optimale filmoplevelse«. Altså lidt ligesom hvis man fra begyndelsen af Nattevagten ikke vidste, at Ulf Pilgaard var morderen.Og så alligevel slet ikke. For Klovn Forever er – i modsætning til Nattevagten – så forudsigelig i sine grænseoverskridelser, at den første scene, som ønskes hemmeligholdt, er lige så forventelig som amen i kirken. Den anden scene, der ønskes hemmeligholdt, følger som en drengerøvs-logisk konsekvens af den første, og den tredje er hamrende ligegyldig i forhold til suspense. For ganske vist får det omgående konsekvenser, at Frank bliver slikket i røven af en hund. Men det har meget lidt med det videre forløb at gøre – og ligefrem overrumplende er det vel heller ikke, at den slags narrestreger udfolder sig i Klovn-universet? Så betragt det i stedet som en hyldest til Frank Hvam og Casper Christensen de yngres anarki frem for som en ødelæggende spoiler, at jeg nu har afsløret en af scenerne i Frank Hvam og Casper Christensen de lidt ældres seneste film.Klovn Forever er et hermetisk lukket eksperimentarium for to mænd, der nægter at udvikle sig. Den vanligt jovial-pessimistiske konklusion er, at boys will be boys, for evigt på jagt efter omgående behovstilfredsstillelse. Så lad os dunke hinanden lidt på ryggen, skal vi ikke? For hold kæft, hvor de dillere bare gør alt for at dunke for vildt løs i et eller andet. Skal vi ikke bare klaske os på lårene? Tjoh, hvis det var morsomt, kunne vi da godt.Noget må revneDer er gået fem år siden den sidste – den første – Klovn-film, både i virkeligheden og i fiktionen. Fiktionens Casper er blevet skilt fra Iben (Hjejle), Frank er blevet far med sin hustru Mia (Lyhne). Førstnævnte er i permanent løbetid, en småkomisk, lavtragisk Don Juan. Sidstnævnte praktiserer sit vanlige, passive, tyste forræderi – både mod egne lyster og sin hustru – en ambivalent resignation ind i ingenting.Noget må revne, og det gør det. Casper flytter til L.A., Frank følger efter for at redde venskabet. Herfra træder vi – som det er sædvane i Klovn – ind i pinlighedens og ydmygelsernes evangelium, hvor Frank ikke bare jokker i spinaten, men falder i med hele sit kødfulde korpus. Og dén rolle spiller Hvam formidabelt, alt imens Christensen aldrig rigtig testes som skuespiller – for han er altid i stand til at sno sig uden om ubehageligheder i livet, altså i hvert fald i fiktionens verden.I Klovns univers er kvinder enten forhindringer for mændenes selvrealisering eller brug-og-smid-væk-hjælpere i kampen for selvsamme selvrealisering. Mia og Iben er selvsagt i førstnævnte kategori, for dem har hovedpersonerne jo allerede kneppet rigeligt. Og især Mia karikeres helt op i et hjørne i Klovn Forever. Hver gang Frank og hun ankommer til et sted, siger hun »Arj, hvor er her fint!« eller lignende. Og hun omtaler konsekvent sin krop i aseksuelle, nærmest kommunale termer såsom »skede/numseregionen«. Altså er hun en smalltalkende party pooper for enhver rask dreng med ild i jernet.Intethed og fisseI filmens første scene sidder Frank og Casper bænket i en tom Frederiksberg Have i dybt gråvejr. Frank nyder, at der er fred fra mennesker, Casper beklager den kvindelige halvdels fravær. Den ene søger tomheden, den anden vil fylde den med monomani. Den ene vil egentlig bare gerne tilbage i livmoren, altså som foster, (illustreret af flere swimmingpool-scener, hvor Frank gemmer sig under vandet), den anden vil kun have pik dunket op i den retning. De er yin og yang, som det understreges på filmplakaten.Klovn Forever handler, når den er bedst, om voksenlivets pres på gamle venskaber. Ansvarets trussel mod de symbioser, der ikke er kernefamiliens. Dét uskyldstab beklages ganske inderligt i begyndelsen, og her er filmen glimrende. Men snart kammer den over i en slags Olsen Banden kørt ind med penis. Mia (og Iben) over for Casper og Frank er Yvonne over for Egon & Co. Altid i gang med at dirigere dem tilbage til normaliteten og voksenlivet. Ja, som en slags ekko af Egons evige retur til Villa Gitterly i slutningen af Olsen Banden-filmene så kører duoen til sidst i Klovn Forever i deres rullestole ned ad hospitalsgangen for at stikke sig selv ind i nogle nye piger, denne gang sygeplejersker.Engang handlede folkekomedier om at fuske sig til et mere økonomisk komfortabelt liv. I dag handler de bare om fisse. Eller måske rettere: om intethedens stadig mere destruktive tilstedeværelse i den ironiske generations voksenliv.’Klovn Forever’. Instruktion: Mikkel Nørgaard. Manuskript: Casper Christensen og Frank Hvam. Dansk. Biografer landet overPodcastLyt til de tre mænd bag Klovn Forever: Frank Hvam, Casper Christensen og Mikkel Nørgaard. Som taler med Informations stadig rystede filmredaktør, Christian Monggaard, umiddelbart efter forpremieren i Grandteatret.Klovn Forever er en på én gang skør og rørende film om venskab, midtlivskrise, sex og en USA-rejse, som kun Casper Christensen og Frank Hvam kan udtænke det.I den første, meget succesfulde Klovn-film gjorde de Gudenåen usikker, nu tager de blandt andet til Los Angeles, der formentlig aldrig bliver sig selv igen efter at have været udsat for de to grænseoverskridende danskere.Advarsel: Interviewet er optaget umiddelbart efter visning af filmen. Hvis du ikke har set filmen endnu, så vær forberedt på at der snakkes om hele filmens forløb - også slutningen. 
