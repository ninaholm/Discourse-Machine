Hun tilførte kvindebevægelsen energi
Forfatteren, debattøren og ikke mindst rødstrømpen Suzanne Giese er død. Hun blev 66 år
Susanne Giese i 2010. Hun døde lørdag 66 år gammel.


 Suzanne Giese var så heldig at være ung på et tidspunkt i historien, hvor ungdommen blev vævet sammen med den danske kvindebevægelse i 1970’erne.
For kvindebevægelsen var ikke blot forrige århundredes måske mest succesrige og vigtige bevægelse.
Suzanne Giese, som døde lørdag efter kort tids sygdom, blev en ledende skikkelse i rødstrømpebevægelsen.
For Suzanne Giese begyndte det hele kort efter aktionen på Strøget den 8. april, hvor en række rødstrømper – iklædt parykker, ballonbarme og bh’er uden på tøjet – gik op ad Strøget for til sidst at smide hele udklædningen på Rådhuspladsen i skraldeposer med påskriften »Hold Danmark ren«.
Suzanne Giese læste interesseret om aktionen i avisen, og da hun kort efter så et opslag på Arkitektskolen om, at der ville blive afholdt et offentligt rødstrømpemøde på skolen, mødte hun op sammen 200 andre af samme køn i Kunstakademiets store sal.
»Derfra står aftenen den dag i dag i et helt særligt lys for mig, for den var skelsættende ikke bare for mig – den banede simpelthen vejen for et nyt liv, en ny identitet, et nyt syn på livsvilkårerne og på kønnet – intet mindre. Det er ikke tit, man oplever en sådan jordskredsagtig begivenhed, der sker måske én eller to gange i dit liv, måske aldrig. For mig er der et før og et efter den dag, ja den føltes nærmest som en genfødsel,« som Suzanne Giese skrev for to år siden i erindringerne Med verden i lommen.
Tre år senere stiftede Suzanne Giese sammen med sin daværende mand, Claus Clausen, forlaget Tiderne Skifter, og som redaktør sørgede hun for, at landets bogreoler aldrig løb tør for kvinde- og kønspolitiske bøger.
Men ud over at udgive andres bøger skrev Suzanne Giese selv en række romaner, kronikker og essays. Der især – men langtfra alle – havde kvindebevægelsen og feminisme som sit omdrejningspunkt. Med verden i lommen« fra 2010 beskrev vejen fra yndig pige fra Østerbro til ikonet for den kompromisløse rødstrømpebevægelse. Heri skrev hun, at rødstrømperne ikke bad om lov til at gøre noget andet end deres mødre, de gjorde det bare.
Vi skal pumpe energi i det
»Vi still ede krav om en omfattende ligestilling, som endnu ikke havde været til stede, og det gjaldt alt fra ændring af ægteskabsloven til ligeløn og fri abort, afskaffelse af enhver form for diskrimination på arbejdsmarkedet, i institutionerne, ja, selv i Folketinget, alle vegne hvor kønnene færdedes. Vi krævede fædrene tilbage til familien … Vi kritiserede kulturlivet for at diskriminere kvindelige kunstnere. Og vi skrev artikler og bøger og gik på gaden for at demonstrere i ét væk, så de politiske magthavere aldrig glemte os. I det årti og de efterfølgende trådte kvindekønnet ud af usynligheden, tavsheden og medgørligheden og ind på samfundsscenen og opnåede på kort tid en indflydelse og en magt som aldrig før. I 70’erne støbtes formen til fortællingen om den moderne kvinde«.
Suzanne Giese har skrevet om den moderne kvindes kvaler med både at kravle op ad karrierestigen og samtidig være der, når ens børn kravler rundt på stuegulvet.
Og hun har bidraget til bogen Kvindekampens døtre, hvor hun sammen med en af sine to voksne døtre så tilbage på rødstrømpebevægelsen og dens betydning for såvel mænd som børneopdragelse.
Bente Hansen husker i dag Suzanne Giese fra den gang i 1970’erne, hvor de kæmpede sammen på barrikaderne i kvindebevægelsen.
»Suzanne hørte til ildsjælene og var blandt andet med til at starte kvindefestivalerne i Fælledparken, som blev en kæmpesucces i mange år. Hun havde det der drive, en energi, hun var god til at sprede. Hun sagde: ’Vi skal have nogle cykelpumpearrangementer, så vi får pumpet energi i bevægelsen’,« fortæller Bente Hansen.
Suzanne Giese blev 66 år.
 

