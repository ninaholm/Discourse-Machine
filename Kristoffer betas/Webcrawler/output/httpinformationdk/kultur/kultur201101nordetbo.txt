N-ordet bortcensureres fra Huck Finn
200 forekomster af 'et stødende racistisk udtryk' er udrenset i ny udgave af Mark Twains berømte værk om en vagabonderende drengs oplevelser ved Mississippi-floden i midten af 1800-tallet, men det tiltag gør bogen helt uforståelig, mener kritiker


 En ny amerikansk udgave af Mark Twains klassiske roman Huckleberry Finns eventyr vil inden længe udkomme i en bemærkelsesværdigt redigeret version: Alle forekomster af det racistiske udtryk 'nigger' vil være slettet fra teksten.
Ordet forekommer over 200 gange i Huckleberry Finn, der blev udgivet for første gang i 1884, foruden i dens forløber fra 1876, Tom Sawyers eventyr . I den nye udgave vil alle forekomster af n-ordet blive erstattet med ordet 'slave'. Også forekomster af ordet 'indianer' vil i teksten blive erstattet med andre udtryk.
Hvidglødende af vrede
Forlaget bag den nye udgave kalder den for »et modigt skridt«, som sker efter anbefaling fra redaktøren på udgivelsen, Mark Twain-forskeren Dr. Alan Gribben fra Auburn University, Montgomery. Gribben besluttede sig efter at have undervist i Twains bøger i årtier. Her følte han en voldsom modvilje vælde op i sig, hver gang han skulle læse passager af teksten højt, hvor racistiske ytringer lægges i munden på bogens unge hovedpersoner. »N-ordet var dengang som i dag nedværdigende,  det er mere modbydeligt end næsten enhver krænkelse, der kan rettes mod andre racegrupper,« siger han. »Og konsekvensen bliver, at for hvert tiår, der går, forstærkes effekten af denne fornærmelse snarere end at aftage.«
Twain selv var en indædt kritiker af Amerikas racisme. Han donerede penge til en række borgerrettighedsorganisationer, deriblandt det fremspirende NAACP, og kritiserede ironisk også selv de fordomme, som ytres i både Huckleberry Finn og den senere roman Puddn'head Wilson. Kontroverserne over hans sprog er ikke af ny dato: The Adventures of Huckleberry Finn er således placeret på femtepladsen på American Library Associations liste over de mest »forbudte eller omstridte« bøger i USA i 1990'erne.
Men alene tanken om at ændre på sprogbrugen i en litterær klassiker for at øge dens popularitet forarger flere andre litterater. Dr. Sarah Churchwell, lektor i amerikansk litteratur og kultur ved University of East Anglia, siger, at det gør hende »hvidglødende af vrede«.
»Man kan ikke bare sige: 'Nu vil jeg omformulere Dickens, så hans tekst bliver forenelig med mine undervisningsmetoder'. Twains bøger er historiske dokumenter, og det forkætrede ord har en fuldstændig afgørende betydning, fordi det bliver et udtryk for hele slaveriets voldskarakter. Pointen i bogen er jo, at Huckleberry Finn begynder som en racist i et racistisk samfund og hører op med at være racist og forlader dette samfund. Disse redigeringer betyder, at bogen ikke længere kan afspejle hovedpersonens moralske udvikling.«
Geff Barton, rektor for King Edward's School i Bury St. Edmunds, kalder ideen om ændringen »lettere løjerlig«.
»Det er deprimerende, at vi ikke længere kan tiltro unge læsere at få øje på teksters kontekster. Skal vi nu også til at undervise i en steriliseret udgave af Købmanden i Venedig? Man skulle hellere  granske spørgsmål om, hvordan sprogbrugen forandrer sig med konteksterne og kulturen.«

© The Guardian og Information Oversat af Niels Ivar Larsen

