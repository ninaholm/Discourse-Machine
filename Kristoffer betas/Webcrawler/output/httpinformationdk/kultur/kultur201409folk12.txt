FOLK



 Otto Leisner
Det er nu, du skal slå til, kære læser, hvis du vil sikre dig 3.000 onkelagtigt vandede og aldeles ufarlige vitser: Det afdøde tv-ikons nøje katalogiserede vittighedssamling bortauktioneres hos Lauritz.com. Sidste bud falder kl. 16.30.
Bent Winther
50 år? Ikke helt gammelt nok til at blive kaldt ’Den Gamle Redacteur’ ... Men lad os på dagen lykønske en kyndig politisk analytiker, hvis ledersignaturer i fem år klædte denne side i dagbladet med den røde prik.
Gérard Depardieu
’Det sker, at jeg keder mig og drikker 12-14 flasker vin om dagen, før jeg går over til pastis, champagne, øl, vodka og whisky’, udtaler den 65-årige franske gigant til Le Figaro. Fra sit skattely i russiske Mordovien.
Kim Jong-un
’Folkemasserne er lykkelige, thi de nyder godt af sande menneskerettigheder’, lyder konklusionen i en 50.000 ord lang rapport – den første fra Nordkoreas nye institut for menneskerettigheder, skriver det tyske magasin Focus.

