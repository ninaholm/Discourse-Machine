Bodil godt sat sammen
På lørdag uddeles de danske filmkritikeres Bodil-priser. Festen er galla, men håndværket bag figuren bliver snart outsourcet


 Tilbageringning fra figurstøber Jan Hansen, Royal Copenhagen, for at svare på spørgsmål om sit lange liv med porcelænskvinden:
– Hvad har du med hende Bodil?
»Det er mig der støber hende, glatter hende og gør hende pæn. Hun er sat sammen af ni dele ...«
– ... men en høj flot kvinde?
»30-35 cm, cirka. Jeg har aldrig målt hende.«
– Jeg troede det var en dyd at være støbt i ét stykke?
»Nej nej, vi har en kongeørn i 12 stykker, og H.C. Andersen i 15!«
– Hvordan gør du, helt konkret?
»Jeg hælder porcelænsmasse i formene, som trækker vand i ca. 13 minutter. Så hælder jeg den overflødige masse ud, og skærven står i halvanden time, så den er nogenlunde stabil. Og så sætter jeg delene sammen og limer med en anden slags pocelænsmasse, og glatter overgangene, armene på skuldrene for eksempel ...«
– Så er hun klar til brænding?
»Forglødning, og første brænding. Derefter bliver hun glaseret med den hvide glasur og brændt igen. Men det er ikke mit job.«
– Du slipper hende når hun har fået varmen første gang! Hvor længe har du haft fornøjelsen?
»Siden 1991, et par år efter at Bing & Grøndahl var blevet fusioneret med Den kongelige Porcelænsfabrik. Jeg kom til B&G i 1979, hvor jeg lige var gået ud af folkeskolen og søgte på en annonce, og startede så som porcelænsmaler med Julerose-stellet. Siden støbte jeg kopper og tallerkener, derefter figurer, Sneuglen og Blå Fisk, og så Bodil. Jeg har ikke egentligt papir på, hvad jeg kan.«
– Du har aldrig truffet billedhuggeren Svend Jespersen som var far til Bodil sammen med tegneren Ebbe Sadolin?
»Nej det var før min tid.«
– Men du kender Bodil ret godt, gennem mere end tyve år. Har du aldrig haft hende med hjemme?
»Nej! Det må man ikke. Heller ikke dem der bliver mislykkede. De bliver slået i stykker!«
– I har lavet en stor portion i år ...
»Ja 38 tror jeg ...«
– ... fordi det meste af Royal Copenhagens figurproduktion snart bliver sendt til Thailand!
»Ja, ikke altsammen. Else og de andre småfigurer bliver nok her i Danmark. Men jeg går ud af produktionen om et års tid ...«
– Hvor gammel er du?
»54, og det bliver nok ikke helt nemt at finde et job i samme branche. Men måske noget formarbejde i plastic.«
adw@information.dk

