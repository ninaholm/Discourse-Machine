Eksperternes råd
For at blive ledt i den rigtige retning i vores Instagram battle har vi fået eksperter til at vurdere vores nuværende private profiler og komme med gode råd


 
Sigrid Nygaard, billedredaktør på Dagbladet Information, 32 år, 8 følgere på Instagram

	Jeg kan sagtens se, hvorfor Catarina vinder over Katrine. Catarina er klar i sin billedstil, hun gør det pænt, ligetil, produktivt og konsekvent og fuldfører Instagram-stilen. Det virker godt, selv om jeg ikke personligt bryder mig om det udtryk. Da Katrine stjal Knut, forblev hendes billeder derimod grumsede og grimme. Billederne har klart mere humor og er sjovere, men de er blevet for indspiste til at få mange følgere, og så skal de være flottere og tages udenfor med lys og stemning. Catarina skal fortsætte sin stil. Katrine skal tænke mindre idé og mere filter-smukt.

Nathalie Camilla Larsen, partner i det sociale mediebureau Wh_oddjob, 25 år, 219 følgere

	I er stærke til at bruge hashtags, men kunne også have lavet et hash-tag for selve battlen, som samler
	alle billederne. Og så mangler man at få forklaret konkurrencereglerne. Når I skriver på engelsk, så udfordrer I nærheden. Der vil være mere energi i at bruge danske hashtags.

	@FakeKnut har et godt udgangspunkt med nuttethed, sol, strand og vand i flotte farvekombinationer, det er visuelt lækkert, og det er fint med fortællingen om rejsende Knut .

	@Danishpunani er lidt snæver, fordi den forsøger at tage skriftmediet ind i billedmediet.

	Den mangler visuel skævhed, kunstneriske billeder og den sjove historie. Og så skal der være mere aktivitet. Instagram lægger sig jo op ad »instantly«-følelsen.

	Kidnapningshistorien er en styrke, men her får konkurrenten Fake­Knut jo også masser af nyt materiale.

	Husk også at gøre opmærksom på jer selv på andre platforme såsom Twitter.

