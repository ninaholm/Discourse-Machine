Sangerinden, der frygter at stå i stjerner til halsen
En ungdomskultur præget af narcissisme og snæversyn har fået sangerinden Sys Bjerre til at gøre oprør på sin egen dæmpede facon. Det ligner protestsange, men også kun næsten
’Jeg er bekymret for den enorme narcissisme, der hersker nu. Vi koncentrerer os sindssygt meget om at skabe et image, og der er stort fokus på, hvordan man ser ud, og ikke så meget på, hvad man kan eller er god til,’ siger Sys Bjerre.

Sys Bjerres gamle klaverlærer sagde, at hun var protestsanger. Det afgjorde han, efter at have hørt hendes sang »Afrika og min dårlige samvittighed«, der siden blev åbningsnummeret på sangerindens første album. Som titlen antyder, handler sangen om verdens uretfærdighed, klasseskel og selvoptagethed – temaer, der dengang optog Sys Bjerre meget. Og det gør de egentlig stadigvæk.»Det må være overvældende at vokse op i en verden, hvor alt i den grad er tæt på. Vi har det så godt, at man ikke kan lade være med at have dårlig samvittighed over, at andre har det virkelig dårligt. Hvad med miljøet? Hvad med isbjørnene, der sveder?« spørger Sys Bjerre og trækker knæene op under sig i sofaen.Hun er iklædt en blomstret kjole, og på hovedet sidder en rød pilleæskehat, som blonde krøller titter frem under.»Og hvad med, at man gerne vil have en ny taske? Der er så overvældende mange ting at tage stilling til.«Et blidt oprørfor jeg er den lim/ der holder sammen på verden/ jeg ved den er min/ jeg ved hvad der klæder den/ alt imens isbjørne sveder/ og folk dør af grin/ står jeg i stjerner til knæene/ og kan altingI sangen »Kære Kina« fra det nye album Sys kommenterer sangerinden den yngre generation og teenageres stressede forhold til sig selv i en omskiftelig omverden. Hvor ville det dog være meget lettere, hvis verden hang sammen, så man bare kunne bore hul igennem jorden til Kina. Ligesom i børnesangen.Men verden er mere kompleks end som så, og det forsøger Sys Bjerre at formidle. Hun agiterer ikke og er ikke protestsanger, men alligevel kalder sangerinden nogle af sine sange for reelle protester. Hvor man i 1970’erne skrev sange på vegne af dem, der havde løsningen, så har vi i dag blot problemerne at være fælles om. Sys Bjerre kan identificere problemerne, men ikke løsningerne, og derfor synger hun om det nære – dét, vi alle sammen kan forholde os til.Netop derfor indeholder Sys Bjerres nye album talrige kommentarer til den kulturelle udvikling herhjemme. Selv kalder hun det et blidt oprør. Det er ikke i alle sangene, at der bliver protesteret, og der er også håb og humor:»Men tit forfulgt af en lille protest.«Boller og drikker drinksHele dagen har håndværkere larmet ude foran sangerindens lejlighed, men nu har fyraften givet ro til at tale om Sys Bjerres stille oprør.»Jeg håber ikke, at vi taber den yngre generation på gulvet ved at blive ved med at fodre dem med hjernedødt fjernsyn, hvor folk bare boller og drikker drinks i et eller andet sommerhus,« siger Sys Bjerre og fortsætter:»Jeg kan ikke lade være med at kigge på den generation, der er yngre end mig og blive bekymret. Jeg er bekymret for den enorme narcissisme, der hersker nu. Vi koncentrerer os sindssygt meget om at skabe et image, og der er stort fokus på, hvordan man ser ud, og ikke så meget på, hvad man kan eller er god til,« siger den 27-årige sangerinde.Hun forsøger altid at filtre sig selv ind i sangene for at fortælle sit publikum, at de er fælles om at skulle navigere i en besværlig virkelighed. Hvor mulighederne er mange og valgene endnu flere.»Man føler, man står i stjerner til knæene og kan alting, men i virkeligheden står man i stjerner til halsen og kan ingenting,« konstaterer Sys Bjerre.Manglende oprigtighedMåske er det et forsvar mod den store kompleksitet og den medfølgende usikkerhed – eller måske er det udtryk for den narcissisme, der gør det uacceptabelt at blotte sig med risiko for at tabe ansigt.Men er der noget, der går Sys Bjerre på, er det den manglende oprigtighed. At enhver kritik eller kommentar kan – og bliver – skyllet ned med ironi.»Jeg bliver træt af den ironiske distance, som vi har til alting – specielt i København. Og hvad vi ikke kan sidde og brokke os over: ’Hipstere er skideirriterende,’ siger vi og sidder med vores gedeskæg. Det er en skvatagtig tilgang.«Af samme grund er Sys Bjerre meget bevidst om, hvordan hun optræder på scenen. De fysiske udfoldelser skal understøtte hendes teksters temaer, og det kræver en omtanke, hun i øvrigt savner på den danske musikscene.»Jeg håber bare, at man stopper op og tænker ’hvorfor?’, når man står med bare bryster på scenen. For det er ikke en kvalitet i sig selv at have flotte bryster og lade sig eksponere. Der er masser af show i Danmark, hvor det i virkeligheden handler om at provokere for provokationens skyld, og vi kan ikke rigtig komme længere ud nu. Så skal vi til at have børn, der sniffer coke på scenen,« siger sangerinden, der på sin seneste turné blandt andet havde kunstigt græs og liggestole med på scenen.Så det er ikke, fordi der ikke må være et show. Det skal bare være meningsfyldt. Og det er eksempelvis realityprogrammer sjældent. Derfor siger Sys Bjerre også altid nej tak til at deltage. Af frygt for at komme til at udvande sig selv.»Jeg går ingen steder hen, jeg går ikke til premierer, jeg går ikke på klubber, jeg har aldrig været ’ugens brandert’. Jeg er jo bare lidt kedelig.«Sys Bjerres nye album ’Sys’ udkommer på mandag.
