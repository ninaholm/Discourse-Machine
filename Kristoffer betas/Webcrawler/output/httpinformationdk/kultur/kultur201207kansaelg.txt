Vi kan ikke sælge virkeligheden som noget simpelt
Hvad er mest demokratisk: en græsk finansminister, der udskriver folkeafstemning, eller en europæisk centralbankchef, der vælter Berlusconi af pinden, spørger den spanske filosof Daniel Innerarity. Han mener, at løsningen på krisen er at forny begrebet om national suverænitet
En ny protestbevægelse i Spanien består af indignerede ældre mennesker, der kalder sig ’bedsteforældre-hippierne’ (yayoflautas). De samles i protester ved banker i selvlysende veste og ved tomme boliger for at gøre opmærksom på især deres børns og børnebørns vanskelige forhold under den dybe økonomiske krise.


 En antieuropæisk følelse breder sig i Spanien. Det skyldes, at EU’s redningspakke til de spanske banker, der skal få pengene til af flyde, foreløbig kun giver udsigt til små afkast. For spanierne er prisen tilmed høj.
Regningen for redningspakken er makroøkonomiske reformer, der skal nedbringe statsunderskuddet, men som det var tilfældet i Irland, Grækenland og Portugal vil reformerne næppe sætte skub i landets vækst.
Nu spørger flere spaniere sig selv, om redningspakken kommer til at frarøve dem deres økonomiske og demokratiske suverænitet.
Ifølge den spanske filosof Daniel Innerarity, professor i politisk filosofi og forfatter til bogen Vidensdemokratiet (2011), er den spanske protestbevægelse ’de indigneredes’ kritik af de overnationale instansers legitimitet berettiget. Men løsningen er ikke at vende tilbage til de små demokratier, som ’de indignerede’ mener.
»Det er en forældet idé at mene, at det demokratiske kun er det direkte, det synlige og det nære i små samfund modsat større samfund, der per se opfattes som udemokratiske, kaotiske og ugennemsigtige. Vi bliver nødt til at ændre den modstilling og konstruere en demokratisk model, der stemmer overens med mere kompleksitet, hvis vi ønsker at bevæge os fremad.«
»Mere EU giver højdeskræk, og enhver samtidsborger har en følelse af, at vi ikke kan bruge de nye overnationale rum, indtil vi har fundet tilsvarende funktioner til de opgaver, som den nationale stat tidligere udførte.«
Europas opgave er derfor at gøre de overnationale institutioner mere demokratiske. De europæiske institutioner er ikke problemet, men derimod løsningen på de udfordringer, vi står over for, mener den spanske filosof.
»Den store udfordring er at finde ud af, hvordan man i komplekse samfund opnår repræsentation på en mindre direkte måde end det forhold, jeg har til min lokale borgmester i min kommune. Vi bliver nødt til at finde ud af, hvordan vi kan retfærdiggøre, at Mario Draghi (præsident for den Europæiske Centralbank, red.) repræsenterer os på en indirekte måde, uden at det bliver en undskyldning for manglende ansvar, som det er tilfældet i dag. Hvis ikke vi udvikler systemer, der kombinerer legitimitet og effektivitet i de komplekse samfundsordninger, forhindrer vi muligheden for fremskridt,« mener Innerarity.
Barriere
Den diskurs om national suverænitet, som ikke alene den spanske, men alle europæiske befolkninger er blevet bombarderet med i de sidste årtier. udgør en barriere for udvikling af demokrati på tværs af landegrænser. Besættelsen af at beskytte den nationale suverænitet er et symptom på krisen i det europæiske projekt og bliver en undskyldning for ikke at handle. Formelt set er der paralleller til konflikten i ex-Jugoslavien, hvor et forældet beslutningssystem og de nationale demokratier forhindrede en hurtig løsning på en alvorlig konflikt.
»I Jugoslavien lærte vi, at FN’s indblanding var berettiget alene ud fra en betragtning om beskyttelse på grund af massemord. Det er nødvendigt at finde en lignende juridisk løsning til økonomisk indblanding i de nationale stater i Europa. Det mangler vi stadig at formulere«.
»Når det, der er på spil, er kapitalgoder, som er forbundet til alle – fordi vi alle deler den samme skæbne i kraft af euroen – så bliver vi nødt til at erstatte de nationale økonomiske formler med mere komplekse formler, hvor de overnationale instansers indblanding er berettiget.«
Det kræver derfor en ny måde at tænke demokrati på – som noget, der går ud over landegrænser.
»Der er en klar modsætning i Europa lige nu, hvor økonomiske kontrolorganer stadig ligger i hænderne på nationalstaterne, selv om krisen er overnational. Opfindelsen af euroen er en teknisk opfindelse, som vi troede, man kunne vedligeholde uden en tilsvarende politisk innovation. Nu har vi lært, at der med euroen følger et tvunget samarbejde, der rækker ud over de suveræne nationalstater. Tillader man ikke det, forbliver euroen uholdbar fiktion. Det er ikke muligt at have en fælles mønt uden et fælles kontrolorgan.«
Bevægelser overvurderes
Den manglende demokratiske innovation i de europæiske institutioner får de spanske indignerede til at kræve, at Europa vender tilbage til mindre demokratier. De mener, at EU styres af de internationale markeders ordrer, og det gør de politiske beslutninger elitære og demokratisk illegitime. Ifølge Daniel Innerarity er den udlægning en al for bekvem intellektuel analyse:
»Det er meget simpelt at sige, at de ugennemsigtige eliter står i modsætning til de demokratiske befolkninger. Lad os lige huske, at det ikke forholder sig sådan, at politikerne begår fejl, mens at os, der protesterer, ved præcis, hvad det er, der skal til. Det er åbenlyst, at politikerne tager fejl i en lang række spørgsmål, men vi befinder os i nogle omgivelser, hvor beslutningsprocesserne er meget mere komplekse, end dengang Rosseau og Locke var med til at definere det moderne demokrati«.
De indigneredes slogan er, at politikerne »ikke repræsenterer dem«, og de kræver derfor folkelige konsensusløsninger. Ifølge Daniel Innerarity, er forestillingen om et direkte demokrati imidlertid en utopi.
»Sociale bevægelser producerer selvmodsigelser, når de forsøger at indtage den rolle, som de politiske partier – hvor ufuldstændige de end er – besidder. Protestbevægelser kan ikke erstatte politikere. Det er i øvrigt en fejl at tro, at befolkningen er en transparent enhed.«
Derfor er der ikke behov for mindre formidling, men derimod en forbedring af den formidling, der foregår gennem de europæiske instanser.
Ubalance
Innerarity påpeger desuden, at de repræsentationsproblemer, EU står over for, i princippet ikke adskiller sig fra de udfordringer, de nationale stater står over for.
»Demokratiet har altid bestået af en uligevægtig balance mellem repræsentation og deltagelse. I de nationale stater har der også altid været særlige emner og kontekster, der har krævet deltagelse, mens andre har krævet uddelegering. En vis grad af afstand mellem befolkning og politikere er uundgåelig. Det store problem lige nu, er, at afstanden ikke er berettiget, og dét er udfordringen.
»Det store spørgsmål er: Hvem er mest demokratisk? En græsk finansminister, der udskriver folkeafstemning midt i en alvorlig krise, eller en Mario Draghi, der nok har opført sig meget elitært, men trods alt har væltet Berlusconi af pinden? Det handler om at finde en løsning, der ikke er for kynisk, og hvor afstand til de politiske repræsentanter ikke bliver for stor, samtidig med at systemet heller ikke må blive for populistisk. Politikere må aldrig bare følge vælgernes umiddelbare krav, for de kræver en bearbejdelse i det repræsentative demokrati.«
Et intelligent demokrati
Det virkeligt revolutionære er derfor ikke at lytte til den folkelige indignation, men derimod at skabe nogle mere intelligente systemer, der ikke forsøger at reducere kompleksiteten i de demokratiske beslutningsprocesser, hævder Innerarity. Hvis ikke man gør det, opfordrer man befolkningerne til at forblive på et stadium mellem konformisme og uproduktiv indignation.
»Så længe vi borgere ikke forstår, hvad der er på spil, fortsætter vi med at dyrke den hobby, hvor de autoritære eliter befinder sig på den ene side og befolkningerne, forført af populistiske demagoger, på den anden side.«
Den største udfordring i den forbindelse er at redefinere økonomi som videnskab:
»Et af de ideologisk aspekter, som er roden til krisen, er, at økonomi i stigende grad er blevet reduceret til en eksakt videnskab. Vi er blevet forført af ideen om, at vi lever i en risikofri verden, der kan kontrolleres. Derfor snakker man nu om på både business schools og de økonomiske fakulteter, hvordan man kan få omformuleret økonomi til igen at være en både human, social og politisk videnskab. Altså en unøjagtig videnskab, som de fleste andre videnskaber, hvilket – i øvrigt – er dem, der har taget allermindst fejl i løbet af krisen.«
»Økonomien bliver nødt til at etablere nye kriterier, der ikke kun omfatter økonomisk rentabilitet på kort sigt, men også økologisk bæredygtighed, social balance, social samhørighed og politiske muligheder. Disse kriterier bør være grundlag for gode økonomiske og politiske beslutninger. Problemet er, at vi i de sidste par år har reduceret de kriterier til et spørgsmål om indtjening på kort sigt.«
Politikernes ansvar
Ansvaret for de seneste års forsimplede analyse af de økonomiske problemer har den politiske klasse. Det er derfor politikernes opgave at ændre disse diskurser, hvis de vil afværge, at de europæiske befolkninger vender sig mod et demokrati, der går ud over nationalstaten.
»Det store problem, vi har lige nu, er, at eliternes diskurser til befolkningerne appellerer til populisme, til den mest umiddelbare forståelsesevne, og det betyder, at det ofte er svært at forstå, hvad der foregår i de her komplekse samfund. Det der sker med den offentlige gæld og redningspakker til banker er svært at forstå, men vi bliver nødt til at gøre det mere forståeligt i al dets kompleksitet – og ikke sælge det, der i virkeligheden er komplekst, som noget simpelt«.
 

