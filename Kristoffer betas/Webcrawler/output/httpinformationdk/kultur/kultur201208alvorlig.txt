Alvorlig trussel



 – Sommerferien er forbi, Christian Monggaard, og efter tre ugers afslapning burde du vel være i topform og klar til at kaste dig over arbejdet.
»Jamen det er jeg da også. Fuld af energi.«
– Alligevel brokker du dig. Forleden skrev du på Twitter, at du var på vej ned i saltminen igen – hvor saltminen altså er Dagbladet Information.
»Jo jo, men det var jo bare for sjovt. Og det er da også hårdt at vende tilbage til arbejdet, når man nærmest har ligget i dvale i flere uger.«
– Man kunne jo også argumentere for, at du er meget privilegeret med det arbejde, du har. Du ser film det meste af dagen og så skal du blot skrive nogle få ord om dem bagefter.
»Ro på. Det er hårdt arbejde at se så mange film og skulle forholde sig kritisk og begavet til dem bagefter. Og jeg skriver altså ofte meget langt«
– For langt, vil nogen mene. Og kritisk og begavet – er det det, du kalder de småskriverier, du indimellem optræder i avisen med?
»Jeg er da tit i avisen. Og småskriverier! Må jeg være fri. Jeg bruger sgu da lang tid på at tænke over filmene og formulere mig om dem. Filmkritik, som er det, vi bedriver på Information, er et håndværk, man skal lære, ja, det er en kunst, man skal have sans for.«
– Og det mener du, at du har? Du siger, at du tænker meget og længe over de film, du ser, men du skriver da hele tiden om filmene på Twitter få minutter efter, du har set dem. Det er vel ikke ligefrem eftertanke! Du har vel knap nok nået at tænke en sammenhængende tanke om filmene på det tidspunk t!?
»Hov hov. Vi lever i en hurtig medieverden, hvor det er vigtigt at være fremme i skoene, så man ikke bliver sat af allerede fra begyndelsen. Med Twitter kan man være med, eftertanken kommer, når jeg skriver til avisen – og jeg ændrer yderst sjældent mening undervejs. Jeg ved som regel godt, hvad jeg synes om en film, lige når jeg har set den. Og så bryder jeg mig i øvrigt ikke om din tone. Det forekommer mig, at vi har talt sammen før. Hvis ikke du holder op med at genere mig, så gør jeg altså alvor af min trussel og får dig fyret.«

