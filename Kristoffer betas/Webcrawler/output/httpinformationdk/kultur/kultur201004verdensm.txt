Verdensmusikkens Godfather
Sagt af George Harrison, mens Yehudi Menuhin har udnævnt Ravi Shankar, der i dag fylder 90, til vor tids Mozart


 Øst er Øst, og Vest er Vest, og aldrig kan de to mødes, lyder en berømt sætning fra en ballade, af den britiske forfatter Rudyard Kipling, der voksede op i Indien. Sandt, men en sandhed med modifikationer, for der er mødepunkter. Musik fra Østen er aldrig for alvor slået an i Vesten og vice versa. Lut- og sitarmusik opleves af vesterlændinge som kedeligt og alt for langsomt, mens man i Østen finder for lidt fordybelse og for meget larm i vestlig rockmusik.
Undtagelser er blandt andet The Beatles og Ravi Shankar, der havde et mødepunkt tilbage i slutningen af 1960erne, hvor beatmusikken havde sin guldalder. Både The Beatles og Ravi Shankar fik et stort publikum på hinandens halvdel af globen. Navnlig opstod der et musikalsk venskab mellem den nu afdøde Beatle, George Harrison, og Shankar, der inspirerede hinanden gensidigt.
Hvad digteren Tagore Rabindranath havde betydet for udbredelsen af indisk litteratur i Vesten, kom Ravi Shankar til at betyde for musikken.
Avanceret maskot
Ligesom Tagore er Shankar født i en velhavende, indisk brahminslægt. Han blev grundigt skolet i indisk musik, hvor store mestre og guruer lærer traditionen videre til yngre elever, gav sin første koncert i 1939, blev et stort navn i Indien, før beatbandet The Byrds følte sig fascineret af hans musik. Ravis Shankar blev inviteret til festivalen i Woodstock i 1969 og blev derefter nærmest at regne for en avanceret maskot blandt rockmusikere, der lyttede intenst.
George Harrison tog ligefrem timer hos ham, og sammen satte de to en storstilet koncert i værk for at samle penge ind til otte millioner flygtninge fra Pakistan til Indien. Siden har Ravi Shankar været dygtig som fundraiser i forskellige sammenhæng.
George Harrison har udtalt: »Ravi Shankar is the Godfather of World Music«.
Hans bedrifter og udmærkelser har været talrige i hans i dag 90-årige liv, hvor han er still going strong. Mest bemærkelsesværdigt med vestlige øjne er det nok, at han er blevet æresmedlem af the American Academy of Arts and Letters.
Ghandi-filmen
Ud over samarbejdet med George Harrison har han ofte arbejdet med violinisten Yehudi Menuhin, men han har også dyrket en mere moderne komponist som Philip Glass (samt elektronisk musik), ligesom han har arbejdet sammen med japanske virtuoser og skabt filmmusik til blandt andet Ghandi.
Yehudi Menuhin har sagt følgende rosende ord om ham: Ravi Shankar har bragt mig en vidunderlig gave, og gennem ham har jeg føjet en ny dimension til min musik. For mig kan hans geni og humanisme kun sammenlignes med Mozarts.
Datteren Norah Jones har fået sin egen karriere som sangerinde i USA med jazzet popmusik.


