Storsvindleren
Milliardkup. I en sandsky af rockere, kändisser, gangstere og toppen af dansk erhvervsliv efterlod erhvervskometen Stein Bagger sig i denne uge en af Danmarkshistoriens største svindelsager. Op mod en milliard kroner kan være forsvundet med den feterede og charmerende IT-direktør, da han pludselig blev væk, og sandheden om en af landets største skatteydere begyndte at komme til overfladen. Tilbage står strømmen af investorer, andre virksomheder, banker og almindelige mennesker og man må spørge, hvorfor lader vi os forføre?
Erhvervspsykopat? Den tidligere bodybuilder Stein Bagger forsvandt pludselig i sidste uge og hemmelighederne om hans forretninger begyndte at komme til overfladen. Han har indskrevet sig i historien af finanssvindlere, der med karisma og en skarp tunge fik toppen af erhvervslivet til at tro på det umulige.


 Stein Bagger var fitnesstræner på Østerbro. Det var før han i mandags blev kendt som Danmarkshistoriens største svindler, men indtil for ganske nyligt stod han efter sigende op klokken 4 hver morgen, arbejdede et par timer og trillede så fra lejligheden i Tuborg Havn over til Fitness.dk for at træne. Hårdt. 
Bagger er tidligere bodybuilder, og selv om det efterhånden er en del år siden og at han skiftede til IT-branchen, kunne det stadig ses, når han trænede. Tyrenakke, karseklip, brede skuldre og rolige robotbevægelser. Vellidt og veltalende kom han let i snak med folk i centeret, så efterhånden opstod en del venskaber på kryds og tværs af faggrænser. Her blev han venner med folk som den tidligere professionelle cykelrytter og nu gallerist, Jens Veggerby, HA-rockeren Brian Sandberg og den succesfulde ejendomsmægler Anette Uttenthal. Sandberg blev senere Baggers personlige bodyguard, og Uttenthal giftede han sig med, men selv om man må gå ud fra, at HA-rockeren og Anette Uttenthal dermed stod Stein Bagger ret nært, virkede de begge lige forbløffede, da han i sidste uge pludselig forsvandt, og hemmelighederne om hans forretninger begyndte at komme til overfladen. 
Siden har anklagerne fyldt landets medier: Overfald på medinvestorer, trusler, psykopat, bestikkelse, forbindelser til svenske gangstere, skuffeselskaber og svindel for hundredvis af millioner. 
Stein Bagger har indskrevet sig i historien af finanssvindlere, der med karisma og en skarp tunge fik toppen af erhvervslivet til at tro på det umulige.
"Han er jo en guttermand. Sød, venlig og karismatisk. Han har så mange plusser, som går lige i folk, og så viser det sig, han har taget røven på os alle sammen," siger Jens Veggerby i dag til Ekstra Bladet. 
***
På tværs af flere af de erhvervsskandaler Danmark har oplevet i de seneste 20 år, går de samme træk igen: Svindlere med slips, der ved første øjekast har en imponerende evne til at bygge luftkasteller, og samtidig har en fascinerende karisma, der i lang tid overskygger luftkastellerne. 
I halen på den karismatiske svindler følger så en slipstrøm af investorer, andre virksomheder, banker, almindelige mennesker og i flere tilfælde folk fra mere lyssky brancher. 
Alle følger de frivilligt med. På jagt efter hurtige penge, fascinerede af svindlernes svimlende tale og forblændet af luftkastellerne, der bagefter - i bagklogskabens lys - altid ser mere skrøbelige ud end den fineste kinesiske porcelæn.
Den største skandale af dem alle i nyere dansk erhvervshistorie er Nordisk Fjers konkurs i 1991. På overfladen så alt godt ud. Mens fattigfirserne havde været hårde ved de fleste andre danske virksomheder, præsenterede Nordisk Fjer med arbejdende bestyrelsesformand og adm. direktør Johannes Petersen i spidsen det ene fornemme resultat efter det andet. 
Men fornemt var det kun på overfladen. Et bestyrelsesmedlem i IT Factory, som Information har talt med, henviser til Nordisk Fjer, når han taler om Stein Baggers resultater; kun ringbindene var ægte i Nordisk Fjer. Alt andet var falsk.
Johannes Petersen havde igennem lang tid kunstigt pustet virksomhedens regnskaber op med fiktive handler, der blev indgået med koncernens egne datterselskaber. 
Ikke helt, men næsten den samme model som IT Factorys adm. direktør mere end 15 år senere skulle anvende til at generere kunstig omsætning og kredsløb af penge i evig strøm mellem rigtige og fiktive selskaber. 
De havde mere tilfælles, Johannes Petersen og Stein Bagger. Begge var de manisk optaget af at adskille informationer og holde dem skjult. Johannes Petersen skiftede revisionsselskaber som Henrik den VIII skiftede dronninger. 
Stein Bagger stod på ingen måde tilbage for Johannes Petersen, når det kom til kontrol med de informationer, der gik ind, ud og rundt i hans virksomhed. 
På få år brugte IT Factory først revisionsselskabet Deloitte, så et andet, KPMG, og samtidig var han - med bestyrelsesmedlem Henning Børgesens ord - helt hysterisk med, hvad folk omkring ham fik at vide.
"På dårlige dage blev medarbejderne overfuset i IT Factory af Stein Bagger. Sådan var det bare. Især hvis en medarbejder havde talt med Stein Bagger og fået gode nyheder, som den pågældende medarbejder så fortalte videre til en anden kollega. Så kunne Stein gå helt amok," siger Henning Børgesen.
Han fortæller samtidig, hvordan han som bestyrelsesmedlem ved flere lejligheder blev narret af Stein Bagger til at tro, at andre medlemmer af IT Factorys topledelse var i udlandet, så han ikke kunne få dem i tale. 
At adskille folk og informationer, mener erhvervspsykologen Arne Grønborg er meget karakteristisk for chefer, der er så bedrageriske og har så lidt empati, at det nærmer sig psykopatiske træk. Det er typisk, at regler bliver lavet om og at al kommunikation til ledelsen skal gå i gennem den person. 
De træk havde de til fælles Johannes Petersen og Stein Bagger, men dem, der har kendt dem godt, er også enige om, at deres karisma for begges vedkommende, ved siden af den mørke, opfarende og manipulerende del, var deres mest udtalte karaktertræk. Når det kom over dem, havde de vindende væsner, kunne tale solen sort og sælge sand i Sahara på deres velplejede tiltalende ansigter.
"Stein Bagger kunne være utroligt charmerende, intelligent og fremagende til at præsentere projekter i forsamlinger," fortæller Henning Børgesen.
***
Stein Bagger er opvokset i Frederiksværk i Nordsjælland. Han er søn af forfatteren, journalisten og det tidligere bestyrelsesmedlem i DR, Rolf Bagger, men de to så sidst hinanden for 30 år siden. Da var Stein 11. Selv har Stein Bagger en datter på otte år med ekskonen Martina Bagger, der i dag bor i Monaco. Der hersker en del usikkerhed om hans uddannelsesbaggrund, men selv hævder han at have to bachelorgrader, en MBA og en phd. - fra et universitet ingen medier har kunnet lokalisere. Sikkert er det dog, at han op gennem 90'erne stod i spidsen for en række mindre virksomheder i it-branchen, og at han i 2001 blev hyret som direktør for det på daværende tidspunkt sønderskudte IT Factory. Firmaet gik efter godt et år med Bagger ved roret konkurs, men sammen med JMI-invest, der ledes af den tidligere direktør for computerfirmaet CSC Asger Jensby og har komikeren Finn Nørbygaard som medejer, købte han IT Factory med det caribisk registrerede selskab Agios United.
Og så begynder det at gå stærkt. Med Stein Bagger som direktør leverer firmaet år efter år det ene mere imponerende regnskab efter det andet, og en vækstrate, der er ti gange højere end det gennemsnitlige it-firma. Både i 2007 og 2008 tager IT Factory prisen for det mest veldrevne it-firma i Dagbladet Børsen, og for blot en uge siden blev Stein Bagger hædret af det samme dagblad i selskab med revisorfirmaet Ernest & Young, som årets vækstvirksomhed. 
"Entreprenøren og hans medarbejdere har udviklet en forretningsmodel næsten helt uden for konkurrence, og siden starten for få år siden er virksomheden bare vokset og vokset med mangedoblinger på næsten alle parametre," lød det fra juryen med Axcel-direktør Christian Frigast og Børsens chefredaktør Leif Beck Fallesen i spidsen. Selv beskriver Bagger sig som en arbejdsbi, der værner om sit privatliv, og i øvrigt anser han bogen The Art of War af den kinesiske filosof Sun Tzus for sin personlige bibel. 
Men andre journalister har været mere skeptiske overfor Stein Baggers bedrifter. Blandt andre Computer World og IT-journalisten Dorte Toft, der gennem hele opturen har undret sig højlydt over IT-Factorys enorme vækstrate. Allerede i december sidste år får hun en anelse om at noget er helt galt.
"Spis brød til, kære venner. Milliarderne er jo foreløbig kun på papiret (-). Vi er inde i en periode, hvor der igen tales om for høje vurderinger af it-selskaber, og vi har tidligere set, at investeringsbanker bliver ganske omtågede. Og jo, jeg ved, at der er en forunderlig stor vækst i både omsætning og overskud fra IT Factory," skrev hun på sin blog, der blev livligt debatteret. Under de mange indlæg kunne man blandt andet læse, at medarbejderne i IT Factory selv var skeptiske og nogen ligefrem mistænkte dem for at svindle. Senere skrev Dorte Toft:
"Næsten hele omsætningen ligger i udlandet, og herhjemme kendes selskabet måske mest for taxaer, der kører rundt, tapetseret med IT Factory-reklamer, selvom ITF er en business-to-business forretning. Men ifølge Børsens finanskilder kan det danske softwarehus på grund af den ekstreme vækstevne være helt oppe mod fem til otte milliarder kroner."
***
Nordisk Fjer-skandalen endte tragisk med Johannes Petersens selvmord, men allerede året efter, inden bølgerne fra den første sag rigtig havde lagt sig, blev en høj flot fyr ved navn Klaus Riskær Petersen dømt for mandat-svig i Københavns Byret, og for at have overført lidt mere end to millioner kroner fra sit investeringsselskab Accumulator Invest til sin valgkampagne i forbindelse med et valg til Europa-Parlamentet. 
Riskjær havde et moderselskab, Krecpco Holding, der optog lån i Accumulator Invest, og Riskjær optog aktionærlån i Krecpco Holding. Pengene strømmende rundt mellem selskaberne i det, der på overfladen så ud som et finanseventyr, men som også var et ulovligt luftkastel, der faldt sammen ved den mindste granskning. Som i tilfældet med Stein Bagger, var Riskær dog også omgivet af folk fra finanssektoren og det helt almindelige legitime erhvervsliv. Folk som udenlandsdanskeren og finansmanden Alex Brask Thomsen, der lånte Riskær millioner. Fordi de troede eller ønskede at tro på projektet. 
Eller rettere projekterne. For ifølge erhvervspsykolog Arne Grønborg er et vigtigt kendetegn - og heri også en del af fascinationen - ved forretningsfolk og erhvervssvindlere som Stein Bagger, at de taler meget om projekter, der sjældent bliver særlig konkrete. 
Ser man på produkterne i IT Factory, er der meget få produkter, der her og nu kan tilføre en kunde værdi. Blandt kommentatorer har der derfor også været talt om, at IT Factory var som eventyret om kejserens nye klæder. Men selv det er måske endda en underdrivelse. Der mangler ikke bare klæder, men simpelthen en kejser. IT Factorys forretningsgrundlag var skrøbeligt, for virksomheden havde ingen selvstændige produkter, og dem der var, var altid under udvikling. De penge, IT Factory reelt tjente, fik virksomheden hjem ved at videresælge it-programmer udviklet af IBM. Det ukonkrete element er nødvendigt for at holde projektet kørende og få folk til at hoppe på. Ifølge Arne Grønborg er det også et kendetræk ved toplederen med psykopatiske træk.
"Jo løsere strukturerne er, jo nemmere har han ved at snakke sig uden om tingene," siger Arne Grønborg, og tilføjer:
"Han har det ikke godt med det helt konkrete produkt, for så er der ikke så meget at rafle om. Men når det drejer sig om tal, kan han lettere puste tingene op og skabe et overfladebillede af, at han er fantastisk som leder og forretningsmand." 
Også Steen Hildebrandt, professor i organisations- og ledelsesteori ved Handelshøjskolen, Århus Universitet, hæfter sig ved talmagien i Baggers projekt. 
"Hvis man vil være bagklog, så har der været mange advarselslamper. Man har været ekstremt fokuseret på tal, men vi glemmer, hvad der er bag ved tallene. Tallene og procenternes logik bliver vi forført ind i, så vi glemmer at se på, om der er fysiske realiteter bag. Hvor er de konkrete mennesker og transaktionerne bag?" siger Steen Hildebrandt. 
***
Der var ingen, der stoppede IT Factory. Selv om IT-journalisten Dorte Toft undrede sig højlydt og Computer World var i gang med at lede efter Stein Baggers ph.d.-titel, fortsatte IT-Factory sin kometfart. 
Dorte Toft blev truet med et sagsanlæg fra Baggers advokat og i mellemtiden blev IT Factory en af hovedsponsorerne for Bjarne Riis cykelhold. Det blev i øvrigt dækket på tætteste hold af Dagbladet Børsen, der onsdag udkom med et forproduceret magasin, hvor avisen har været med Bagger, Saxo Banks Kim Fournais og Bjarne Riis til pressemøde i Italien. 
Men der er langt fra det begejstrede pressemøde med Bjarne Riis og Bagger til det pressemøde bestyrelsesformand Asger Jensby bød ind til i mandags. Her kunne Jensby betuttet fortælle, at IT Factory var gået konkurs. At Bagger var forsvundet, og at han sandsynligvis havde taget op mod en milliard med sig i lommen. 
Bagger var taget på en kombineret forretnings- og fornøjelsesferie til Dubai i de Arabiske Emirater med sin kone og to andre par - heriblandt Klaus Riskærs ekskone, Anne-Mette Riskær. 
Torsdag den 27. november om eftermiddagen forlod Stein Bagger selskabet for at deltage i en telefonkonference, og efter planen skulle han mødes med resten af selskabet kl. 19 til middag. Men han mødte aldrig op. 
Og så går det for alvor stærkt i udviklingen i IT Factory. Anette Uttenthal ringer først til sin advokat og to dage senere melder hun sin mand savnet til politiet. Hun finder dog senere ud af, at hans pas stemples ud af Emiraterne næste eftermiddag i Abu Dhabi. Herefter er Bagger sporløst forsvundet, og det eneste man kan finde frem til er, at der omkring det tidspunkt afgik flyvere til Paris, Geneve og Chennai i Indien, hvor IT Factory i øvrigt har en afdeling.
I mellemtiden er der hjemme i Danmark passeret en række mystiske begivenheder. Allan Vestergaard, der er tidligere Nordea-medarbejder, tager kontakt til Asger Jensby og forklarer, at han ejer 50 procent af Baggers selskab Agois United. Allan Vestergaard fortæller også, at han i mandags blev slået ned med en hammer ud for sin bopæl i det nordlige København, hvilket havde bragt ham i livsfare. 
Asger Jensby har aldrig hørt om Vestergaard og er mildt sagt overrasket over, at der skulle være nogen medejere af Agois United, så han ringer til sin advokat Michael Ziegler, der er på ferie på Barbados. Tilfældigvis er Ziegler også Anette Uttenthals advokat og fortæller Jensby at Bagger er meldt savnet. 
'Et tip' fortæller Jensby at nogen er i gang med en fjendtlig overtagelse af IT Factory, så han tager straks ud på IT Factorys kontorer i Hellerup for, sammen med den ansatte Lars Brammer, at foretage en grundig revision af firmaet. Under denne 'revision' finder Jensby og Brammer et mystisk nøglekort, der viser sig at være til et hemmeligt kontor på kursuscenteret Schäfergården, som ligger få hundrede meter væk fra IT Factorys kontordomicil. 
Og her går realiteterne for alvor op for Jensby. Alt var falsk. Salgsordrerne. Serienumrene. Leasingaftalerne. Selskaberne i udlandet. De mange dokumenter med bestyrelsesformand Asger Jensbys underskrift på. Det hele var falsk. Forfalsket af Stein Bagger, og muligvis en eller flere medsammensvorne. 
I alt finder de forfalskede fakturaer for mere end 500 millioner kroner, men stopper optællingen i afmagt og melder sagen til politiet. 
Bagger har tilsyneladende oprettet falske firmaer i udlandet, der har indkøbt IT produkter hos IT Factory. Men samtidig har IT Factory, med Asger Jensbys forfalskede underskrift, taget kontakt til et leasingfirma, for at få dem til at finansiere indkøb af produkter hos det samme falske firma i udlandet, der lige har købt sig ind hos IT Factory. Men regningen fra de udenlandske firmaer er større end det, som firmaet har købt ind hos IT Factory for, så det falske firma ender altså med et overskud, der kan lænses. 
Dermed kan den falske partner i udlandet overholde sine forpligtelser over for IT Factory og levere fiktive it-produkter tilbage for eksempelvis 50 millioner, men har til gengæld fået 80 millioner fra leasingfirmaerne, herefter kan det fiktive firma lænses for 30 millioner. 
Alt dette fortæller en rystet og noget fåmælt Asger Jensby på et velbesøgt pressemøde mandag morgen, og siden har sagen buldret løs i pressen. Her bliver Stein Bagger anklaget for at have samarbejdet med tidligere finanssyndere fra Sverige, der igen har arbejdet sammen med gangstere, Asger Jensby anklages for sjusk og det samme gør revisionsfirmaet KPMG, der har forestået IT Factorys regnskab. 
Der er stadig inden der ved, hvor Stein Bagger opholder sig, eller om der er sket ham en forbrydelse. Det sidste anses dog for usandsynligt. 
***
Men hvorfor vil vi gerne forføres, når erfaringerne fra en række erhvervsskandaler burde have lært os lektien?
Ifølge Arne Grønborg ligger den psykopatiske opførsel meget langt væk fra det, omgivelserne normalt kunne forvente.
"Vi ved fra undersøgelser, at der i Danmark er et meget højt tillidsniveau i relationerne. Hvis du siger et eller andet til mig, så tror jeg på, at du ved, hvad du snakker om. Hvis folk er gode til at fortælle løgnehistorier, så vil vi langt hen ad vejen tro på dem. Ledere med psykopatiske træk er så gode til at fortælle, at vi har svært ved ikke at tro på dem. I og med at vi har den store tillid til hinanden, bliver det svært, for vi er ikke vant til, at nogen misbruger os. For de flestes vedkommende skal det være bevist flere gange, at man ikke kan stole på folk, før man reagerer," siger Arne Grønborg og peger på, at der hele tiden er elementer til stede i finansverden, som også er komponenter i IT Factory-skandalen. I kølvandet på den internationale finanskrise er der f.eks. blevet rejst kritik af, hvorvidt der er blevet stillet de rigtige spørgsmål. Mange troede, at investeringer i obligationer var sikre:
"Men så var der lige pludselig nogle særlige obligationer, der ikke var så sikre alligevel, og der har man haft tilliden til, at revisorer eller andre burde have råbt vagt i gevær."
De psykopatiske ledere har en evne til at lamme og forføre, mener Steen Hildebrandt, og aktpågivenheden bliver sat ud kraft, men det er samtidig den eneste forsvarsmekanisme. 
Dernæst er det sådan, at de mest primitive psykopater i en organisation normalt bliver siet hurtigt fra, siger både Steen Hildebrandt og Sanne Udsen, forfatter til bogen, Psykopater i jakkesæt. Det samme gælder for en svindler. Han vil normalt ikke blive til noget i en erhvervsvirksomhed, fordi der er for mange regler, som han hurtigt vil forbryde sig imod, og afsløringen vil komme prompte. 
Derfor er forførerens retorik også nødt til at være stor og forblændende. I IT Factory talte de om, at de skulle være blandt de ti største skatteydere på en meget kort årrække. En kilde siger desuden til Information, at i en salgsvirksomhed som IT-Factory er sælgerne meget modtagelige for forførende retorik. De skal have ja-hatten på for at have den rette psykologi som sælgere.
Samtidig går man på en knivsæg med hensyn til ansættelse af folk med succesfulde lederevner. 
"Det er klart, at ledere med psykopatiske træk er udvalgt helt specifikt ud fra de evner, vi her taler om: engagement, evner til at kommunikere og begejstre. Men de er ikke udvalgt ud fra, at de skal gå over grænsen. Men det er bare præcis, de kriterier, man har lagt vægt på, da man valgte dem til at være i spidsen for denne type virksomheder. Det er der ingen tvivl om," siger Steen Hildebrandt, der mener, at de mest erfarne og professionelle rekrutteringsfirmaer er bevidste om, at der i enkelte tilfælde kan være en bagside ved de succesfulde lederes træk. 
Hildebrandt peger desuden på tidsånden som en medspillende faktor for IT Factorys angivelige svindelnummer. 
"Det er helt klart, at vi har levet i en ekstrem opgangstid, som på mange måder har været ekstrem usund. I en periode hvor alting er muligt, hvor alle fester og alle er en lille smule berusede, bliver man sløv. Hvis der er nogle enkelte advarselslamper, så er det 'nå ja, der er fest og ballade.' Det her er en spejling af tidsånden," siger Steen Hildebrandt. 
***
I går blev Stein Bagger endeligt sigtet for milliardbedrageri og for at have forbindelse til overfaldet på Allan Vestergaard. Hvis Stein Bagger nogensinde kommer til Danmark, skal han inden for 24 timer stilles for en dommer. Det fremgik torsdag af en kendelse i Retten i Lyngby, hvor Stein Bagger blev fremstillet i grundlovsforhør in absentia. Indtil videre har konkursadvokaterne nok at gøre med at danne sig et overblik over, hvad der er falske, og hvad der er reelle varer i IT Factory.
"Det kommer til at tage mindst en uge at danne sig et overblik," sagde en af kuratorerne i går til DR, mens han sad med næsen begravet i papirer. 


