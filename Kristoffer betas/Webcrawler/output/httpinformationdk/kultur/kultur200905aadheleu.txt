'Anden' åd hele ungdomsrabatten til teatrene
Anders 'Anden' Matthesens succes på teatret Gasværket solgte så mange Reumert-billetter med ungdomsrabat, at der nu ikke er flere tilbage til andre forestillinger. Scenekunstudvalgets formand, Mikkel Haarder Munch,vil have lavet støtteordningen om. Gasværkets direktør kalder tankegangen for gammeldags
Anders Matthesens komedie -Anden på coke- var så populær blandt det unge publikum, at den støvsugede alle subsidierede teaterbilletter i København.


 Anders 'Anden' Matthesens fik med sin forestilling Anden På Coke så mange unge til at gå i teatret, at ungdomsrabatpuljen kaldet Reumert, som deles af de Københavnske Teatre, blev fuldstændigt tørlagt allerede i februar. 
Derfor har de andre forestillinger i hovedstaden ikke kunne lokke de unge med de billige Reumert-billetter i den sidste del af sæsonen.
Det er problematisk, at forestillinger som Anden På Coke, der i forvejen er populære hos de unge, kan være en del af Reumert-ordningen, mener Mikkel Haarder Munch, der er formand i Scenekunstudvalget. Sceneudvalget definerer, hvad der kan betegnes som teater, og dermed hvad der kan være tilskudsberettiget.
"Det var ikke det, der var tanken med Reumert-ordningen," siger Mikkel Haarder Munch.
"De store forestillinger, der kan bære sig selv økonomisk, har ikke brug for støtte. Det kan udhule ordningen, at noget, der er så kommercielt, også får støtte," siger han.
Pengene til Reumert-rabatten på teaterbilletterne kommer fra Kunststyrelsen, der hvert år giver ca. to millioner kroner (til ca. 45.000 billetter) til de københavnske teatre, så de kan tilbyde ungdomsrabat på deres forestillinger. Pengene smides i en pulje, som de københavnske teatre bruger af, efterhånden som hvert teater får solgt billetterne. Men i år tørlagde Østre Gasværk altså puljen, før sæsonen var slut, og det lader til, at et lignende problem vil opstå til næste år igen.
Ingen støtte til stand-up
Nørrebro Teater er et af de teatre, der har mest stand-up. Men hvis det står til Mikkel Haarder Munch, skal ordningen laves om, så støtten så vidt muligt går til teater frem for stand-up.
I næste sæson har teatret tre stand-up-forestillinger, med bl.a. Frank Hvam, Linda P. og Michael Wulff. Hvis man fortsat kan købe Reumert-billetter til disse forestillinger i næste sæson, lader det altså til, at de populære stand-up-show til næste år igen vil æde en stor del af Reumert-tilskuddet. 
"Det er problematisk, at alt, hvad der laves på et stort teater i øjeblikket, også bliver betegnet som teater og dermed er tilskudsberettiget. Det skal laves om," siger Mikkal Haarder Munch.
 Teaterdirektøren på Mungo Park, Martin Lyngbo, mener heller ikke, at man uden videre bare kan definere alt som teater.
"Det er en vigtig principiel diskussion. Der er en risiko for, at selve teaterbegrebet udhules. Potentielt kan dette være et angreb mod teatret som en identificerbar kunstart," siger Martin Lyngbo og påpeger, at scenekunstens møde med de mere folkelige genrer, på den anden side også er med til at fremme scenekunstens udvikling.
Gammeldags tankegang
Gasværkets direktør, Jon Stephensen, mener, at det ville være at skyde sig selv i foden ikke at støtte den nye type teater som f.eks. det Anders Matthesen har lavet.
"Andens show må betragtes som ny dansk dramatik. Når man begynder at bestemme, hvad der er fint, og hvad der ikke er fint nok, bliver teaterverdenen til sin egen værste fjende," siger Jon Stephensen, der mener, at Mikkel Haarder Munchs tankegang hører fortiden til, og at man skal passe på ikke at lukke af for udviklingen i dansk teater.
"På lang sigt vil det være givende at støtte de her forestillinger, da det får de unge til at gå mere i teatret. Det skal ikke være som i gamle dage, hvor man fik vredet armen om for at gå med sine forældre ind og se et tungt klassisk stykke, og derefter aldrig satte fod i teatret igen."


