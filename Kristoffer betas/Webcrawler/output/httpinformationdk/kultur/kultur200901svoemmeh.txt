Svømmehaller, undertøjskataloger og hekserier
En gang scorede jeg en sød etnolog i byen. Han arbejder i dag på et fotomagasin og har bedt mig og en af mine venner om at skrive en artikel om et billede af et barn. Det leder tankerne tilbage på barndommen. Og sex
Begær. Slåskampe i sengen på en kammerats værelse kan være blandt de første seksuelle erfaringer.


 Cosybar er en bøssebar i København, for dem der ikke kender stedet. Og dér er der så et dansegulv med spejlglas på hele den ene væg, så man kan se sig selv og andre, der danser, eller kigger på dem, der danser eller bare drikker øl. Gennem de spejle scorede jeg en gang en sød etnolog, som kørte mig hjem på bagagebæreren hele vejen til Frederiksberg. I dag ser vi mest hinanden på Facebook, og her før jul spurgte han så, om jeg og en ven, jeg har, som hedder Mads, ville skrive en artikel om et foto af et barn til et fotomagasin, han arbejder på. Et foto, der øjensynligt skulle sætte tanker i gang om normalitet, kategorier og køn og seksualitet. Det ville vi godt, og vi satte os til at se på fotoet af det her barn. Hvordan fotoet ser ud, er sådan set ikke så vigtigt her (og man kan se det i Filter, som magasinet hedder, inden længe). Det, som fotoet satte i gang, er langt mere interessant. For mens vi så på det og talte om det, så åbnede det op for en strøm af minder, erindringer og fragmenter fra vores egen barndom. 
Ikke bare børn
Mads og jeg er vokset op ret forskellige steder, både hvad angår geografi, klasse og alle mulige andre parametre. Men en masse ting går igen. Ikke mindst, når det drejer sig om at være bøsse som barn. For mens der kværnes løs om homoseksuelle, der gerne vil have børn eller har fået det (jeg er selv en af dem, og kværner også selv til tider), om forældres og andres skræk for 'det homoseksuelle barn' eller om de normer, kategorier og institutioner, der er med til at dele børn og deres handlinger og begær op i normalt og unormalt, så er det dælme sjældent, at man hører eller (selv) skriver noget om det at være homoseksuelt barn. Og om det begær, den længsel, eksperimenteren, der kredser om det liv - set netop med barnets øjne, oplevet netop gennem barnets sanser. Det er i forvejen forbundet med tabu og panik, at børn skulle have en seksualitet (eller identitet som andet end 'børn' i det hele taget), og når der sættes 'homo-' foran, bliver det åbenbart kun værre og sværere.      
Leg og fantasi
Nå, men det satte vi os så for at skrive om alligevel. Og frem kom en række erindringer. Blandt andet den om katalogerne med herreundertøjsmodeller. Som dumpede ind ad brevsprækken, blev studeret, klippet ud, gemt og brugt som en del af de første homoseksuelle erfaringer og handlinger. Mens jeg havde været til Daells Varehus havde Mads, der er fra provinsen, været mere til dem fra Intersport. Og mens jeg stort set tændte på de fleste modeller, så længe de var afklædte, så havde Mads en række særlige modeller, han holdt mere øje med. 
Det blev også til historien om den første homoseksuelle seksuelle erfaring bestående af lidt petting i klordampene på et toilet i den lokale svømmehal en gang i femte-stjette klasse med en dreng, man aldrig så igen. Om slåskampe i sengen med en kammerat på hans værelse, der altid endte i udløsning og derefter tavshed. Og om hekselege hos en drengeven, der blandt andet indbefattede, at heksen tog temperatur på sit offer. Indtil legen blev indstillet af vennens mor. 
En nøgtern konstatering
Uden at dette skal være en weltschmertz-beretning fra yderkanten af heteroseksualiteten, så er der bare meget tavshed, gemmerier og ting, der bliver sat stoppere for, når jeg ser på de her historier. Ikke fordi jeg tror, at mine heteroseksuelle medbørn havde det så meget mere fedt, eller fik afløb for deres lyster eller behov under meget friere rammer, men sådan var det bare. Og er det helt sikkert stadig i dag. Jeg tror heller ikke, at det vil gavne usandsynligt meget med statsfinansierede og  -kontrollerede opdragelsesforsøg på den danske forældre- eller pædagogstand, selvom det modsat måske heller ikke ville skade. 
Men man kunne også blot starte med en helt enkel og nøgtern konstatering: nemlig at børn også kan være bøsser. Og dermed også kan tænde på bøssesex.  
Sune Prahl Knudsen er journalist

