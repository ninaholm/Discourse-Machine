’Det er for firkantet at sige, det er lattens skyld’
Århus by default. Stokroserne kommer, og de har ligusterhækken med. København er ved at udvikle sig til en selvglad, grå og provinsiel gågade uden det liv og den mangfoldighed, der karakteriserer en by. Den er blevet et postkort og et museum over en by, der ikke længere eksisterer


 Nu kalder ejendomsmæglere og tilflyttere langs havnefronten
Bryggen for Københavns Manhattan
Og hvis ikke det er provinsielt
Så ved jeg sgu ikke
Benn Q. Holm, På Herrens mark, 2006
Hundelortene op i hundene, hundene ind i bilerne, bilerne ud af byen, lyder en graffiti fra 80’erne. En holdning, der udtryksformen til trods indrammer den udvikling, som København har gennemgået. En udvikling mod den turistvirkelighed, som får Oprah Winfrey til at gå i flitsbue, når hun som en anden McDonald’s reklame udbryder I’m loving it! i mødet med middelklassens Bo Bedre-drøm om København. En drøm, der i sit væsen er indbegrebet af provins, og som i virkelighed støder byen fra sig som grim og ubrugelig. 
»Jeg er født i København K, men føler mig efterhånden som en tysk jøde i 1942,« siger Morten Vammen.
Den indædte københavner, film- og reklamemand, komponist, forfatter og nattelivsekspert Morten Vammen er ikke imponeret over den udvikling, man de sidste mange år. En udvikling mod Stockholm-lignende brand­store-arkader, københavnerstatus på t-shirts via ’byens hold’ til mindreværdsmotiverede og megaambitiøse forældrekøbsbørn fra Jylland. Man danser natten ung på Karrierebar og Jolene, imens man bygger sit brand, dj’er og laver indholdsløse krea-ting, men har i virkeligheden ifølge Vammen fjernet sig fra den involverende by og dyrker sig selv som en billig efterligning. Byen er blevet en uniform og en attitude og ikke et sted og en bevidsthed. 
»Jeg elsker København, men ville ønske folk var mere involverede i byen, og ikke bare brugte den som en butik, en catwalk og et pissoir. Det eneste sted, jeg virkelig føler, er storbyagtigt, er efterhånden foran den tragiske Mariakirken,« siger Morten Vammen. 
Dermed ikke sagt, at han finder det charmerende, at »hele østblokken og Afrika står og sælger deres børn og gylper kugler med dødspulver op«, men sagt som et udtryk for, at man underkender det sociale for at pleje facaden.
»Desværre kan rådhuset jo tydeligvis ikke så meget. De store ryk strander i Folketinget, der som bekendt er dikteret af den laveste provinsfællesnævner,« siger han. 
Asfaltromantik
Og selvom der ifølge den danske forfatter, dramatiker og københavner Jokum Rohde nemt kommer nostalgi i spil for en rigtig københavner, når stenbroen transformeres til en jysk soveby, så er der også reelle problemer indbygget i den udvikling. For hvor man før havde et arbejdsfællesskab fra 9-17 og derefter holdt fri, har vi nu fået et fritids- og værdifællesskab, hvor den politiske korrekthed blive for ekstrem, og hvor byens mangfoldighed ifølge Rohde får det mere og mere svært. 
»Når man tager en fantastisk handelsgade som Nørrebrogade og omformer den til en halvøde gågade, eller når man laver en duftpark og sætter fodboldmål op i området omkring Havnegade, så skubber man til den udvikling. Det bliver for uniformt,« siger Rohde. 
Et andet eksempel på værdiladning i byplanlægningen er ifølge Rohde sportsområdet omkring Korsgade, hvor man har fundet, at det, kvarteret har brug for, er græs i metermål. Her kan indvandrerne så tilsyneladende få afløb for deres aggressioner med en bold. 
»Det er en mærkelig racistisk tanke. Hvad med en bog eller en billig lejlighed, eller en bedre spredning af de forskellige befolkningsgrupper. En græsplæne og en bold?« siger Jokum Rohde. Helt tragikomisk bliver det i Jægersborggade.
»Gaden er i dag en bizar blanding af hård narkokriminalitet og sådan nogle overklasse-husmødrebutikker, hvor én laver marmelade og en anden hækler børnebukser, og hvor de holder sig i live ved at købe hinandens ting. Så i den ene ende er der narko med et solidt publikum, og i den anden økolukus uden noget publikum overhoved,« siger Jokum Rohde. 
Latte
Filminstruktør Max Kestner, der i går åbnede CPH: DOX med sin nye film om København, Drømme i København, elsker den fysiske by med de minder og billeder, den skaber. Men han er samtidig mere pragmatisk anlagt. For Kestner er byen en organisme, der udvikler sig. Med den udvikling forsvinder de minder, der knytter sig til den fysiske by, hvilket man må affinde sig med. 
»Byen er et vidne om de folk, der bor i den og har boet i den, dem der har haft sex, fået børn og er døde i byen. Det viser byen frem som en smuk ting. Men den gennemgår også en naturlig forandring, så jeg synes det er svært at sige, at der skal være en grænse, selvom man selvfølgelig skal passe på de unikke ting,« siger Max Kestner. 
Spørgsmålet er dog stadigt, hvor unikt og mangfoldigt København kan forblive, når hvert gadehjørne er ejet af den samme kæde, og hver café serverer de samme kønsløse sandwichs med tilhørende mælk med kaffe i og økologisk gulerodskage. Information har valgt at gå til Latte-djævlen selv, manden der trods en opvækst i Jylland sidste år symptomatisk var kåret til årets københavner. 
»Jeg tager det fulde ansvar,« siger Ricco Sørensen.
Han er manden bag de succesfulde kaffebarer Ricco’s, der i både K, Ø, V og N sørger for, at folk får deres mælk. Han trækker dog straks i land, selvom han vedkender sig, at caffe latte-segmentet er garant for nogle af de mere nævenyttige holdninger omkring, hvad København er og ikke er. 
»Det er da rigtigt, at Vesterbro er gået fra at være et sted med plads til alle til at være et ligusterhækparadis. Men det er for firkantet at sige, at det er kaffens skyld,« siger Ricco Sørensen. 
Gågade til alle
Latten er med andre ord symptomet på en udvikling, hvor kernefamilien ikke længere som for 10 år siden flytter ud af byen, men nu ifølge Sørensen bliver hængende med deres dyrt klædte unger samtidig med, at boligpriserne har gjort indre by svært tilgængelig for dem uden den store tegnedreng. Det kan selvsagt godt skabe problemer, hvis man gerne vil have bare en smule bohemestemning.
»Den forbandede middelklasse med sine lorteunger – inklusiv mig selv – flytter ind og presser priserne op, så det eneste liv, der til sidst foregår, er det nede i barnevognen,« siger Ricco Sørensen. 
De mennesker, der ikke passer ind i den virkelighed, må så flytte længere væk fra byens kerne og skabe et nyt liv der. En bevægelse, som Sørensen mener, at man kan se i alle storbyer. Det er ikke noget, man ifølge Ricco Sørensen rigtig kan lave om på, men det pointerer vigtigheden i løbende at diskutere, hvad det er for en by, vi vil bo i, mener han.
»Der skal være en respekt for byen. Man kan ikke flytte ind oven på et værtshus, der har ligget der i hundrede år og så klage over larmen. Hvis man gerne vil have en hæk, så er det måske ikke byen, man skal bo i,« siger Ricco Sørensen. 
En mand, der til gengæld ikke mener, at man kan få for mange polkaprikker i bybilledet, er forfatteren fra Kartoffelrækkerne, Martin Kongstad. Han er netop nu på gaden med sin novellesamling Han danser på sin søns grav, der netop beskæftiger sig med Københavns udvikling gennem de sidste 10 år.
»Jeg hylder alt, der bliver lavet på Nørrebrogade, og jeg synes da, at det er dejligt med de grønne gårde, selvom nogen synes, det er en småborgeliggørelse af byen. Det er da bare fedt, at ungerne har en græsplæne, de kan løbe rundt på,« siger Martin Kongstad.
Han ser det som lidt af en myte, at det hele skulle være blevet så uniformt. Der er ifølge Kongstad, stadig masser af liv og ånd på f.eks. Vesterbro, og han mener samtidig ikke, at det er blevet et tilholdssted kun for de rige.
»Det virker lidt mærkeligt, når man bare vil have, at alt det gamle skal bestå som en slags Skagen eller Sønderho. Det er da kun sjovt, når der er nogle unge, der begynder at danse i Kødbyen, og der skyder restauranter op, i stedet for at det bare får lov at stå,« siger Martin Kongstad. Heller ikke de nyligt afslørede planer for ombygningen af Nørreport Station, kan få ham op af stolen. Så selvom flere brugere af politiken.dk, kommer med opråb som ’Vågn op, bonderøve’ og ’København ender som en eller anden varmluftsballon, som ingen rigtig husker’, mener Kongstad, at hovedpointen er, at man gør byen til et mere rart sted at være. 
»Jeg har altid syntes, Nørreport var et forfærdeligt sted. Man har det ad helvede til, når man er der. Der er mørkt og koldt – og grimt. Hvis det kunne blive lidt mere lyst, ville det da bare være herligt,« siger Martin Kongstad. Han mener modsat, at København savner flere åndehuller som f.eks. Østerbro Svømmehal, før den blev renoveret. 
»Der kom jeg som ung og skulle have kulbuelys hver torsdag, før jeg skulle ud og danse. Der var syv bademestre på arbejde, hvoraf fem af dem aldrig lavede noget, og de to andre solgte øl. Der var sådan en hyggelig, vi-har-ikke-så-travlt-stemning, som jeg savner. Nu er der kun to, der roder med nogle duftlys og noget andet wellnesshalløj,« siger Martin Kongstad. 
Byen tilbage
Digteren Søren Ulrik Thomsen mener dog ikke, at det, København mangler, er flere åndehuller, men at vi værner om de få steder, der gør København til den eneste rigtige storby i Danmark. Her fremhæves blandt andet Nørrebrogade, før borgmester for Teknik- og Miljøforvaltningen, Klaus Bondam (R) fik lagt polkaprikker ud. 
»Selvom man på rådhuset er blevet valgt på at elske storbyen, slår man nu ned på lige præcis de steder, der er med til at gøre København til en storby for at tage suset fra dem. At gå på Nørrebrogade nu er en trist og kedelig oplevelse. Et symptom er de her forfærdelig blomsterstativer, de har sat op i bushøjde. De viser med al tydelighed, at idealet er en villavej,« siger Søren Ulrik Thomsen.
København er for ham blevet til et stort homogent middelklassekvarter, hvor man er besat af forstadsnormer. Man kan i virkeligheden ikke tåle byen. Man ødelægger det, man blev fascineret af til at starte med. 
»Det var blevet smart at bo i en storby og alle kom løbende med en Woody-Allen-Manhattan-ide om at bo i storbyen i baglommen. Man da man så kom ind til byen, så begyndte man at lave den om til Nærum,« siger Søren Ulrik Thomsen.
Derfor mener han heller ikke, at det giver mening, når man vil kategorisere dem, der elsker byen, som slumromantikere. For det er i virkeligheden dem, der ud fra nogle landsbyforestillinger om byen som en kopi af Kartoffelrækkerne eller Brumleby fornægter byens sande natur.
»Man vil have kælne fællesskaber med adskillelse mellem shopping-, beboelse- og trafikzoner. Men hvorfor må funktionerne ikke være samlet som på f.eks. Gammel Kongevej. Det er jo netop det, der giver en storby stemning? I stedet iscenesætter man byen som én stor temapark,« siger Søren Ulrik Thomsen. 
anre@information.dk

