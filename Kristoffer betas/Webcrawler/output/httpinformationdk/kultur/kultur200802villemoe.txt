Villemoes har selv valgt sit martyrium
Som ny chefredaktør på Information bestemte Lasse Ellegaard i eftersommeren 1990, at avisens medarbejder Lars Villemoes ikke skulle dække retsmøderne i Blekingegadesagen. Det var en fuldstændig korrekt beslutning, fastholder Ellegaard i dag


 "Jeg gider ikke hænge på journalist Lars Villemoes selvvalgte martyrium. Som redaktør på Information stolede jeg ikke på, at han kunne levere et tilstræbt objektivt referat fra retsmøderne i Blekingegade-sagen, og det står jeg ved også i dag," siger Lasse Ellegaard, der fra januar 1990 og fire år frem var chefredaktør på Information.
En af Ellegaards mest omstridte beslutninger som redaktør var, at bladets medarbejder Lars Villemoes ikke skulle dække retsmøderne i Østre Landsret, da Blekingegade-sagen startede i eftersommeren 1990. Selv om - eller rettere netop fordi - Villemoes havde skrevet en række opsigtsvækkende og stærkt engagerede artikler om banden, vurderede Ellegaard, at Villemoes ikke magtede at levere et tilstrækkeligt nøgternt retsreferat.
"Det jeg ville have fra retsmøderne, var simpelthen klassisk retsreportage: Så siger anklageren det, så svarer forsvareren sådan, så siger vidnet det ... Villemoes var alt for optændt af sagen til at levere sådan et stykke arbejde," siger Ellegaard og fremviser en retsreportage, som Villemoes skrev i oktober 1990, efter han havde skiftet til Weekendavisen.
I artiklen kommenterer Villemoes anklagemyndighedens afhøring af en række "usagkyndige", som Villemoes omtaler dem. "Resultatet af denne dobbeltsidede amatørisme blev et retsmøde, der var rent tidsspilde," konkluderer Villemoes.
"Bare af de første linjer kan enhver se, at Villemoes er på en mental adrenalinsprøjte. Han skriver en heftig anmeldelse af en forestilling, der delvis foregår i hans eget hoved. Han er voldsomt utilfreds og skælder ud til højre og venstre, han betragter alle de andre som uvidende amatører og uddeler dumpekarakterer til vidner, anklagere og forsvarere," fortsætter Ellegaard.
Villemoes skrev godt
Selv om Villemoes ikke skulle dække retsmøderne, ville Ellegaard gerne have ham til at skrive om sagen. Ellegaard havde derfor bestemt sig for en tre-deling af opgaverne: Ellegaard skulle skrive ledere om sagen, Villemoes skulle skrive baggrundsartikler, mens retsmøderne blev dækket af en anden journalist.
"Jeg ville i allerhøjeste grad gerne have Villemoes til at skrive om sagen i Information. Hans artikler var jo både godt skrevet og gav et enormt spændende indblik, og der var også stor opmærksomhed blandt læserne. Men da det gik op for Villemoes, at han ikke ene mand skulle eller kunne have monopol på Informations dækning, valgte han at gå over til redaktør Tøger Seidenfaden på Weekendavisen."
Ifølge Villemoes var Ellegaards tilbud om at skrive baggrundsartikler dog kun på skrømt. Når Villemoes ikke skulle dække retsmøderne, ville hans artikler blive degraderet fra journalistik til meningsmageri. Det ville han ikke finde sig i, har han forklaret til Information (30. januar 2008).
Det synspunkt giver Ellegaard ikke meget for.
"Villemoes' artikler var i forvejen meget farvede af hans personlige meninger. Med et politiudtryk var hans artikler 'høje i tindingerne', dvs. meget engagerede. Det var jo netop dét, der gjorde dem spændende. At han ikke ville kunne følge og skrive om sagen journalistisk, fordi han ikke skulle dække retsmøderne for avisen, det er noget fis. Det var nok en af de mest pressedækkede retssager nogensinde. Sagens kerne er en anden, nemlig at jeg ønskede et nøgternt, tilstræbt objektivt retsreferat. Og det stolede jeg ikke på, at Villemoes kunne levere," siger Ellegaard og peger på artiklen fra Wekendavisen. 
"Det Villemoes senere skrev i Weekendavisen fra retsmøderne, viser alt for tydeligt, at jeg havde ret. Men jeg ville gerne have trykt hans tekst ved siden af retsreferatet."
De vakse læsere var tabt
Som mange andre nytiltrådte chefredaktører følte Lasse Ellegaard behov for at rive Information ud af de vante pressefolder. Avisen havde, fortalte han i et tiltrædelsesinterview, mistet de vakse læsere de senere år. Og nu ville Ellegaard sørge for, at disse læsere vendte tilbage.
"Vi var, sådan så jeg på det, nødt til at lave avis for andre end de i forvejen indforståede, altså venstrefløjen, hvis du vil formulere det sådan. Det førte dog i første omgang bare til endnu større læserfrafald," griner Ellegaard.
- Hvorfor var det så vigtigt med de retsreferater?
"Fordi jeg ville have en dækning, der levede op til klassisk journalistisk etik. Et retsreferat er et ret puritansk foretagende. Som nytiltrådt chef følte jeg et ansvar over for bestyrelsen, over for læserne og i øvrigt også over for mig selv. Den tripel-løsning, jeg havde fundet på, var nok ikke salomonisk, men jeg var og er overbevist om, at den ville være vejen frem for Information dengang, simpelthen fordi den ville give os den bedste og bredst mulige dækning og herunder sikre os mod flere angreb fra en frustreret venstrefløj."
- Så det spillede altså en vis rolle?
"Der var stor opmærksomhed på venstrefløjen, og der var da mange, der flippede helt ud og gik i selvsving. Men det spillede i sig selv ikke nogen rolle for min beslutning. Jeg har - bortset fra to uger i Radikal Ungdom - aldrig været medlem af noget parti. Jeg har altid interesseret mig mere for politik på de store linjer, altså hvordan statsmagten ter sig i forhold til befolkningen, end for alle de ekstremismer, venstrefløjen dengang var fuld af," siger Ellegaard, der får "pavlovske reflekser", når han hører ordet "selvopgør".
"Kravet om bodsgang ... ja, hvad skal man dog mene? Uanset hvad Information gjorde, ville det i højrefløjens optik altid kunne udlægges som reminiscenser af angivelig venstrefascisme. Det er noget oplagt vrøvl."
Avis for de indspiste
- Blev Information dengang opfattet som organ for venstrefløjen?
"Problemet med Information var, at avisen i store dele af offentligheden havde fået et image som en holdningsavis, altså lidt det samme som Seidenfaden nu forsøger sig med på Politiken, dvs. en avis der så at sige skriver sig selv fra dag til dag. Derved bliver avisen også en indspist avis, som man dybest set ikke stoler på. Jeg var interesseret i at få brudt det image og gøre avisen mere troværdig."
- Kan du forstå, at nogle senere har udlagt din beslutning som en form for censur af Villemoes?
"Altså, Villemoes solgte sig selv som en stakkels forfulgt martyr til Tøger Seidenfaden, og det gider jeg ikke at hænge på. Jeg bliver gal på Informations og også egne vegne, når jeg gang på gang skal høre, at Villemoes fik censureret sine artikler. Det gjorde han ikke, ikke så meget som et eneste ord. Men det er da korrekt, at han og jeg efterhånden udviklede en kemi, der ikke passede alt for godt sammen."
- Små 20 år senere kan 'kemi' være vanskelig at sætte sig ind i. Hvilken betydning havde det?
"Før jeg kom, havde Villemoes kørt et meget tæt parløb med Lars Hedegaard, der var redaktør før mig. Og Villemoes blev måske skuffet over, at det parløb ikke bare fortsatte med mig. Men jeg var slet ikke så engageret og optaget af Blekingegadesagen som de to."
Ifølge Ellegaard var han egentlig ret begejstret for Villemoes' artikler, da han tiltrådte som chefredaktør. Og i den første måneder fik Villemoes lov til at skrive alt det, han ville om sagen. Ellegaard gik med til, at Information i foråret 1990 betalte en tur til PLO's hovedkvarter i Tunis, hvor Villemoes sammen med et tidligere medlem af KUF (forløberen for Blekingegadebanden) skulle finde nye spor i sagen.
Ellegaard var chefen
"Det kom der aldrig en eneste artikel ud af. Og selv om jeg rykkede og opfordrede Villemoes til bare at skrive, hvad der var sket på rejsen, så var han hele tiden henholdende med det. Jeg oplevede egentlig først en vis distance fra Villemoes' side efter hans Tunis-tur. Efter den blev han sur på mig."
- Hvis der nu ikke var noget at skrive om?
"Jeg fik efterhånden det indtryk, at Villemoes enten slet ikke havde fået noget ud af det - eller også havde han måske fået alt for meget! Jeg fik i hvert fald en fornemmelse af - men kun en fornemmelse - at der var ting, jeg ikke måtte få at vide. Eller også var de spor, han forfulgte, bare varm luft. Men det korte af det lange er, at før retssagen var der ikke nogen egentlig konflikt mellem os, andet end min irritation over at have betalt en masse for en Tunis-rejse, der ikke kom en linje ud af," husker Ellegaard.
"Derfor er det noget pis og dybest set også enormt fornærmende, når Villemoes siger, at 'far var kommet hjem', da jeg blev ansat, og nu skulle venstrefløjen bare masseres."
- Men var der ikke udbredt modstand mod Villemoes artikler på Information?
"Som jeg husker det, var det ikke et punkt på dagsordenen, da jeg kom. Mit indtryk var, at Villemoes var almindelig accepteret på redaktionen. Jeg ville kunne huske, hvis der i 1990 var udbredt animositet mod hans artikler. Stemningen på avisen var helt almindelig, og alle var enige om, at den her sag skal vi følge. Det var altså først, da retssagen blev berammet, at det kom til konflikt. Og Villemoes har da helt ret i, at han ikke bare kunne dække sagen, som han ville. Det var jo mig, der var chefredaktør. Hvis Villemoes selv kunne bestemme, var det absurd, at jeg skulle være chef."
- Hvad ville der være sket, hvis Villemoes' havde fået lov til at dække retsmøderne?
"Så ville avisens dækning kun have haft ét ben, nemlig Villemoes, og ikke de tre, som jeg gerne ville have. I forhold til at lave en avis for andre end de forudindtagede, ville vi være lige vidt." 


