Kvindefoto mod fjendebilleder
’Det er let at skabe konflikt. Jeg ønsker at skabe dialog imellem os,’ siger den danske billedkunstner Hanne Lise Thomsen, der lige nu har indtaget den Nordafrikanske by Casablanca med en billboard-udstilling af og med kvinder
I de kommende 14 dage vil store billboards med kvinder i alle aldre, farver og størrelser pryde Casablanca. Ved at vise et vitalt og mangefacerreret kvindebillede ønsker den danske kunstner Hanne Lise Thomsen at give et modspil til det ensartede og stereotype billede af kvinder, hun mener, dominerer det offentlige rum verden over (Fotos fra udstillingen ’Billboard Festival Casablanca 2015’).


 Forhåbentlig bliver det begyndelsen på et smukt venskab. Den danske billedkunstner Hanne Lise Thomsen drømmer om at opnå samme resultat som den berømte slutreplik i filmklassikeren Casablanca med hendes store billboard-projekt i den Nordafrikanske by. I disse dage storker hun rundt og lægger sidste hånd på udstillingen med i alt 63 billboards placeret downtown i Casablanca og debatter, talks, film og events på byens kunstmuseum Villa des Arts.
Fra i dag og 14 dage frem vil fire gange tre meter store billboards med kvinder i alle aldre, farver og størrelser og ind imellem i utraditionelle situationer pryde den marokkanske storby. Det er nordiske og marokkanske billedkunstnere, der sammen har bidraget til udstillingen Billboard Festival Casablanca 2015 med fokus på køn og identitet.
Målet er at opfordre til en offentlig debat om køn og identitet ved at præsentere et andet kvindebillede, end det, vi er vant til i det offentlige rum. Ved at vise et mere vitalt og mangefacetteret kvindebillede ønsker Hanne Lise Thomsen at give et kraftigt modspil til det ensartede og stereotype billede af kvinder, hun synes, dominerer det offentlige rum verden over. Men ingen af billederne i udstillingen er tænkt som direkte stødende:
»Jeg vil gerne se på lighederne imellem os frem for forskellene. Vi har ikke brug for flere fjendebilleder. Mit ønske er at skabe dialog og bygge bro – ikke at provokere. Så ingen af billederne viser nøgne kroppe eller kvinder i prekære situationer. Jeg må jo acceptere, at jeg vælger et land med en stærk religiøs baggrund, og den vil jeg respektere. Det er let at skabe konflikt, men jeg ønsker at skabe dialog imellem os,« siger Hanne Lise Thomsen.
Kvindebillede med twist
Da hun første gang præsenterede ideen om billeder af kvinder i det offentlige marokkanske rum, kunne hun godt mærke renommeet; at hun kom fra landet med Muhammed-tegningerne.
»Det ønskede jeg ikke at lægge mig i slipstrømmen af. Så det har været vigtigt for mig ikke at være konfrontatorisk med de værker, jeg har udvalgt.«
Kunstnerne giver det traditionelle kvindebillede et twist, når for eksempel den marokkanske billedkunstner Hind Bensari med billedet Burqanista viser en kvinde i en farvestrålende burka og samtidig rejser spørgsmålet, hvem bestemmer, hvilken farve en burka må have?
Det samme er tilfældet, når fotografen Zara Samiry med billedet De marokkanske Amazoner konfronterer en patriarkalsk praksis i Marokko, hvor det er forbeholdt mænd at ride araberheste i et traditionsrigt ridestævne Tbourida, mens kvinder kun må deltage som tilskuere. På hendes billede er det kvinderne, der rider. Blandt billederne er der også nogle, der stiller skarpt på mænds vurderende – og ind imellem nedsættende eller ydmygende – syn på kvinder i det offentlige rum. Sideløbende med billederne er der i den første uge af april en række arrangementer, der sætter fokus på kønsspørgsmål, blandt andet vises Hind Basaris film Break the silence om den marokkanske lovgivning, der fritog en voldtægtsmand for straf, hvis han efterfølgende giftede sig med sit offer. Efter filmen har skildret den praksis, er lovgivningen ændret – et godt eksempel på, at kunst kan flytte på virkeligheden.
Men: »Det er vigtigt, at det ikke er os, der kommer og skal fortælle om kvindefrigørelse. Vi skal ikke agere en ny slags kolonialister med løftet pegefinger,« understreger Hanne Lise Thomsen.
For spørgsmålet er også, hvor frigjorte vi egentlig er: »Vi skal være smukke, tynde, ambitiøse med styr på karriere, børn og familie, og det er vi jo ikke blevet lykkeligere af, så jeg tror, vi har meget at lære af hinanden.«
Dialog på andre præmisser
Når man ønsker at skabe debat, må man ind imellem larme lidt, hvis det skal give genlyd. Og det har Hanne Lise Thomsen gjort igennem flere år med sine videoinstallationer og de billboard-projekter, der næsten er blevet hendes varemærke. Herhjemme har hun vist mangfoldigheden i lejlighederne på Møntmestervej i udstillingen Inside Out 2400. I Ramallah gav hun i 2012 palæstinensiske kvinder stemme med udstillingen 8. marts We are from here, mens hun i New York i 2005 udstillede de store forskelle imellem rige og fattige på Manhattan ved at lade hjemløse på kæmpestore videoinstallationer ønske ’Glædelig jul’. Der er en masse besvær forbundet med at arrangere de store udstillinger i det offentlige rum, men for Hanne Lise Thomsen giver det mening:
»Det offentlige rum er der, vi mødes. Når folk går på kunstudstillinger, vælger de selv, hvad de vil se. Så er de forberedte på, hvad der møder dem. Forundringen risikerer at forsvinde, når de har indstillet sig på, hvad der møder dem. Jeg tror ikke, det påvirker dem ligeså stærkt, og sætter ligeså mange tanker i gang, som mødet med det, de ikke havde ventet. Og samtidig får jeg jo et langt større publikum i det offentlige rum, hvor jeg kan præsentere moderne samtidskunst,« forklarer Hanne Lise Thomsen, der også er tiltalt af det temporære.
»Billboard-projekterne er et øjebliksbillede, hvor folk forundres. Og jeg har altid været fascineret af dynamikken i det offentlige rum og at spille op af arkitekturen og stemningen i byrummet. Udgangspunktet er et samspil med byens vitalitet, og det flow af mennesker, der passerer,« fortæller Hanne Lise Thomsen, der stadig har til gode at se, hvordan Cassabalanca tager imod hendes kvinder. Hun har i hvert fald gjort sit for at blive hørt. »Du skal råbe højt, hvis du skal nå ud – for mig skal der tre gange fire meter til for at skabe opmærksomhed.«

