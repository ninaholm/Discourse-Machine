Kys... og kokain
Historier om kidnapninger, mord, narkokarteller og borgerkrig har givet Colombia et ry som et af verdens farligste lande at rejse i. Men sikkerheden er øget i flere centrale områder, og det tiltrækker turister - som tager fra landet med nye og anderledes fortællinger
Taganga. Den lille fiskerby i det bordlige Colombia har de senere år oplevet en stærk stigning i turismen. Det skyldes i ifølge en lokal taxachauffør, at 'colombianerne er meget elskværdige'.


 '2.600 meter tættere på stjernerne'. Det er Bogotás vartegn, som den tredjehøjeste beliggende hovedstad i verden. Her, under stjernerne, sidder de unge par helt tæt. På kanten af springvand, på brostenstorve og med ryggene op af blå, gule og lyserøde huse, holder de om hinanden og kysser længe og uforstyrret. Bogotá og Colombia er kendt for kriminalitet og kokain, ikke kys, og måske er det netop landets konfliktfyldte fortid, der får de unge bogotanere til at ignorere omgivelserne og begrave sig i nuet.
Colombia har i fire årtier været et land i dyb konflikt. Det er landet stadig, og derfor er bevæbnede soldater en naturlig del af gadebilledet. Den nuværende præsident Alvaro Uribe er særlig kendt for sin hårde og kontante kurs mod FARC og de højreorienterede paramilitære styrker. Og i takt med, at flere og flere områder i landet er blevet sikrere, er interessen for det sydamerikanske land, med det ellers så blakkede ry, steget blandt turister.
'Narkitektur'
I hovedstaden bliver danskere for tiden forbundet med den danske gruppe Fighters + Lovers, der netop er dømt ved Højesteret for at sælge T-shirts og yde økonomisk støtte til FARC, som står på EU's terrorliste. Den danske gruppe møder umiddelbart ikke megen sympati i Bogotá, hvor mange mener, at FARC's ideologiske kamp forlængst er erstattet af en regulær narkokrig. Byen i sig selv er kendetegnet ved et voldsomt skel mellem rig og fattig, som også kendetegner resten af Colombia. Den sydlige del af Bogotá er overvejende fattigt, mens det i den nordlige del er muligt at shoppe i bugnende supermarkeder, drikke frappuccino og spise gedeost på portobellosvampe på hippe cafeer. Det er også i de rigere bydele, at man skal lede efter den såkaldte 'narkitektur' - enorme villaer bygget for narkopenge. Ellers byder Bogotá som så mange andre storbyer på kulturoplevelser af enhver slags, trafikerede gader, som bliver ensrettede op mod det rige kvarter i myldretid, og mure overtegnede af symboler fra en indforstået verden af spraydåser.
Den tabte by
For dem, der foretrækker sol og strand, er den caribiske kyst under to timer væk i fly - eller 14 timer i bus gennem landet.
Den lille fiskerlandsby Taganga ligger i det nordlige Colombia og har i de senere år oplevet en stigende popularitet blandt rejsende fra blandt andet USA og Europa.
"Turisterne er glade for at være her," fortæller en taxichauffør og retter sig lidt op i sædet. "Det er, fordi colombianerne er meget elskværdige. Meget elskværdige," siger han. Og han har ret. Som turist i Colombia bliver man mødt med stor gæstfrihed.
Taxachaufføren kører ud til nationalparken Tyrona, der ligger en times kørsel øst for Taganga. Et 150 kvadratkilometer stort naturområde med tæt jungle, turkist hav med taghøje bølger og hængekøjer på stranden, hvor man kan overnatte under et tag af palmeblade. 
Gadefest uden øl
En særlig eventyrlig, men fysisk krævende oplevelse findes også i samme område: Et hike dybt ind i junglen til Ciudad Perdida (Den tabte by). Det er en lang og udfordrende seksdagestur gennem floder og indianerlandsbyer, der til sidst ender i en fortidsruin, gemt af junglen i århundreder. Fra de spanske kolonister udryddede områdets oprindelige befolkning til colombianske gravrøvere faldt over den i 1972.
'Unge tagangenser, sig nej til stoffer,' lyder beskeden, der er malet i blå og røde bogstaver på en mur i den centrale del af Taganga. Men det er ikke alle unge, som lytter, i det land, som angiveligt kontrollerer cirka 80 procent af verdens kokainsalg. Rundt om hjørnet bliver kæmpe højttalere og en bunke røde plastikstole stillet ud på en jordvej ved mørkets frembrud, og en lille gadefest skal til at begynde. En gadefest, hvor kokain og marihuana er en del lettere tilgængeligt end en kold øl. 
Nede på stranden er et lille hjemmemalet skilt banket op på et træ med et langt søm: 'Don't consumate drugs - there is better sport', står der. 
Og den lille fiskerlandsby er da også mest kendt for dykning. En lang række af dykkerforretninger tager interesserede ud blandt orange koraller, anemoner, hummere, søheste og stimer af kuglefisk, der ligner små snobbede og småforvirrede damer. Det er dog værd at checke dykkerforretningerne på dykkerorganisationen PADI's hjemmeside, da flere er blevet blacklistet efter at have uddelt falske certifikater.
Taganga liver særligt op på søndage, der er colombianernes fri- og festdag. En colombianer kommer gående ned ad den overfyldte strand med en bibel i hånden og råber om himmel og helvede, hvorefter en fyr ude i vandet råber: "Tag dog til USA," fulgt af hujen og høje grin fra stranden. Her klirrer lokale Club Colombia øl, mens solen går ned, og fiskerne gør deres net klar til aftenens fiskeri fra kysten.
Falske bryster 
Den farverige gamle spanske havneby Cartagena ligger fire timer fra Taganga i bus, og turen i sig selv er en oplevelse. Bussen kører igennem små landsbyer og kan blive fanget midt i et begravelsesoptog, hvor en trækiste bliver båret igennem byen fulgt af mænd i jakkesæt og kvinder med små paraplyer til skygge for solen. Og det er som at være midt i en scene i en novelle af den colombianske forfatter og nobelprisvinder Gabriel Garcia Marquez. Landets skarpe kontraster mellem smukt og grimt, soldater med maskinpistoler og idyl, slum og farver giver det hele et uvirkeligt skær, som forfatteren igennem mange år har beskrevet i sine bøger. 
Udover Garcia Marques er Colombia også kendt for bryster. Og går man en aftentur i Cartagena, ser man mange falske af slagsen. Selv mannequinerne i tøjbutikkerne lever op til et brystideal, der er en del større end i danske butikker. Plastikkulturen er blevet beskrevet af en colombiansk journalist i bogen Sin Tetas no hay Paradiso (Uden bryster er der intet paradis), som i dag er blevet til en af de telenovelas (eller soap-operas), der er vildt populære i hele Sydamerika.
Det er i Cartagena, at det colombianske nedringede jetset tager på ferie, og byen er også populær blandt udenlandske gæster. Cartagena er den mest turistede by i Colombia, og den byder på mange forskellige dagture. For eksempel kan man tage ud til en muddervulkan og dyppe sig i krateret sammen med mange andre rejsende. Hvis altså ikke, man bare har lyst til at gå rundt i Cartagenas smalle brostensgader og få en fornemmelse af Colombias fortid, nutid og fremtid: Bygningerne fra kolonitiden, soldaten på hjørnet med sin maskinpistol og turisterne, der bekræfter hinanden i, at Colombia er andet og mere end, hvad rygtet siger. 


