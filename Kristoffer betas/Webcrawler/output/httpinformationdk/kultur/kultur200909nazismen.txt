Nazismen var et elitært projekt
Det er en fejl, når man antager, at glødende nationalisme er 'pøbelens ideologi'. Magten er aldrig 'folkets', men overklassens, siger den norske forfatter Kjartan Fløgstad, hvis seneste roman handler om, hvordan elitisme og høj kulturel dannelse på ingen måder er et værn mod barbari. Tværtimod er det derfra, det udspringer
Fløgstad. Selv om Kjartan Fløgstads seneste store dokumentaristiske roman 'Grense Jakobselv' tager sit udgangspunkt i tiden op til Anden Verdenskrig, er det ikke blot en fortælling om Anden Verdenskrig, men en stor historisk udredning for menneskers liv i en verden bestående af ulige ideologiske interesser. Og dermed også en kommentar til både nutiden og den nærmeste fortid.


 Tyskland 1933: På universitet i Freiburg hersker en euforisk stemning. Farvel til den forældede Weimar Republik og velkommen til den nye verden. I lange rækker vandrer de studerende fra det klassiske universitetsbibliotek ned mod et gigantisk bål. I et inferno af raseri mod det gamle Tyskland, kastes 20.000 bøger på bålet, hvor de fortæres af flammerne. »Ud med det, bort fra private samlinger og offentlige biblioteker. Hvem kunne nægte os det! Vi var den nye vin. Vi var de bærende af tysk kultur og ånd.«
Dette er en af de indledende scener i Kjartan Fløgstads seneste store dokumentaristiske roman Grense Jakobselv, og det er en af romanens to jeg-fortællere, der ytrer sig i de insisterende vendinger. Grense Jakobselv er en roman om politiske ideologier og, mest af alt, om, hvordan ideologier kan vendes og drejes, så de hele tiden tilpasser sig den siddende magt. De bogbrændende studerende er ikke ved at overtage magten. De har den i forvejen. Blot i en ældre kultur end den, de nu vil indføre. Og får indført.
Nazismen som elite
Blandt de mest entusiatiske er den unge overklassemand, Paul Damaskus. Uddannet af højtstående professorer, hvoraf hovedparten er indædte tilhængere af idéen om den nye verden. Ved hans side står kammeraten og fortælleren Otto Nebelung. Vandreren og Skyggen. Damaskus er den initiativrige med det naturlige førertalent, mens Nebelung blot følger beundrende med. I hvert fald efter eget udsagn. Ligesom Damaskus tilhører Nebelung det akademiske aristokrati.
»Et af mine ærinder med romanen var at påvise, hvordan nazismen ikke, som mange tror, var et resultat af en undertrykt pøbel, der overtog den folkelige magt fra den ophøjede kultur,« siger Fløgstad.
»Nazismen var et udpræget elitært projekt, og mange af dens varmeste fortalere kom fra det dannede borgerskab, der allerede havde haft stor magt under Weimar Republikken. Man begår en decideret fejlslutning, hvis man tror, at det på nogen måde var 'folket', der rejste sig, efter lang tids undertrykkelse af den kulturelle overklasse. Folket var en retorisk størrelse i magthavernes mund. Man skal ikke tage fejl, når den siddende magt taler 'på folkets vegne'. I sidste ende har overklassen altid det afgørende ord. Ligesom det er tilfældet med Damaskus og Nebelung, som begge kommer fra nogle af Tysklands mest dannede og veltalende familier.«
Det er historien om de to kammerater og deres liv op igennem det 20. århundredes ideologiske magtkampe, som er romanens omdrejningspunkt. Titlen refererer til området ved den nordlige Varangerfjord, hvor grænsen mellem Norge og det tidligere Sovjetunionen ligger. Her er de to tyske kammerater udstationerede, og sammen med et uigennemskueligt netværk af både tyske og norske informanter og infiltreringsagenter kæmper de mod den bolsjevistiske trussel fra Øst. Hvem er ven og hvem er fjende i en verdensomspændende krig hvor alle forsøger at overtage magten? Og hvor hører den norske showbiz-pige Aïda, som begge kender fra deres unge dage i Tyskland, til? De ideologiske forviklinger og spændinger er mange, og i grænsebyen Kirkenes undslipper ingen mistænkeliggørelsen.
En stor del af Grense Jakobselv udspiller sig på disse nordlige kanter, som ikke blot udgør den både fysiske og ideologiske grænse under Anden Verdenskrig. Også efter krigen er det stadig et grænseland mellem på den ene side NATO og på den anden Warsawa-pagten. For romanens handling stopper ikke efter krigen. Tværtimod følger den personerne helt op til år 2008, hvor Den Kolde Krig er afløst af den internationale krig mod terror.
Renselse uden skyld
Det er også myten om angrende soldater, der efter krigen udsættes for spot og hån, Fløgstad vil til livs. Ganske rigtigt var visse kunstnere og fremstående politikere under Hitler efterfølgende så belastede, at det var svært for dem nogensinde igen at vinde respekt. Men dette var, ifølge Fløgstad, snarere undtagelsen end reglen. I Grense Jakobselv har folk som Damaskus og Nebelund et par hårde år lige efter krigen, men omkring 1950 er de tilbage i højtstående stillinger. Damaskus er dommer ved landsretten i Slesvig-Holstein, og en af hans gamle venner og studiekammerater, Dr. Glahn, frikendes i 1974 for drabet på 6.652 sindslidende patienter, som han stod for under krigen. Efter krigen er grænsen mellem fascisme og ikke-fascisme langt mere udvisket end før. De gamle magthavere er stadig dem, som vurderer, hvad der er rigtigt, og hvad der er og var forkert. Vel kan de se, at deres tidligere idealer nok var en kende voldsomme, men det var jo en form for »kollektiv rus«, som jo, når alt kommer til alt, blev udført i bedste mening. Der er ingen direkte anger at spore, blot en tam retfærdiggørelse og selvforherligelse. De gamle venner fra nazitiden opfattes stadig som »de bedste iblandt os«.
»Jeg vil ikke hævde, at Den Kolde Krig var en forlængelse af nazismen, eller at Den Demokratiske Forbundsrepublik havde nazistiske idealer,« siger Fløgstad. »Det, jeg vil illustrere, er, at ideologier er pragmatiske og elastiske størrelser, som kan indrettes og moderes alt efter, hvad magthaverne ønsker. Retfærdiggørelsen omkring at 'ville landets bedste', føres videre op gennem Den Kolde Krig, hvor man stadig kæmper mod enhver form for kommunisme eller venstreorientering. Og det er de samme, som bestemmer. Eliten udøver sit herredømme under såvel autoritære og fascistiske som liberale styreformer.«
Fortidens synder
I skyggen af fortiden vokser Alf Magnus Mayen op i udkanten af borgerskabets Oslo. Både hans mor og stedfar hørte til 'landsforræderne', dog begge uden nævneværdige stillinger. Hans præcise herkomst er uvis, men at den har at gøre med Damaskus og Nebelung og deres ophold i Nordnorge, er der ingen tvivl om. Mayen er klar over slægtens blakkede fortid og ønsker blot at gøre det rigtige. Han søger ind i politiet i håb om at opretholde lov og orden, og vigtigst af alt at kæmpe mod enhver form for ekstremisme og politisk barbari. Han arbejder sig op og placeres i det hemmelige politi, hvor hans opgave er at overvåge eventuelt statsfjendtlige individer. Ligesom sine forgængere ønsker Mayen at gøre »det rigtige«. Og 'det rigtige' gør han også. Lige indtil den dag det rigtige ikke længere er 'det rigtige'. I 1990'erne offentliggøres en rapport om den ulovlige overvågning, og han må sande, at han på samme måde som sit ophav, pludselig er den som i samfundets tjeneste har gjort det forkerte. Intentionen om at befri verden fra ekstremisme har blot ført til yderligere udemokratisk magtanvendelse.
»Historien om Mayens indsigt er bygget op som en klassisk tragedie,« forklarer Fløgstad. »Der er en klar parallel mellem det, der sker under Anden Verdenskrig, og det, som sker under Den Kolde Krig. Jeg mener ikke, at den ulovlige overvågning af venstreorienterede i efterkrigstiden er lige så grusom som de ting, der foregik under Anden Verdenskrig, men det er en pointe, at det er de samme antidemokratiske kræfter, der står bag. Mayen er blot et redskab i et større internationalt spil, og hans personlige ønske om at gøre op med fortiden og befri samfundet for rædselsvækkende ideologiske tiltag udnyttes i et endnu større ideologisk spil. Hvor Nebelund i førkrigstiden forsøger at retfærdiggøre sit engagement under dække af at være 'Skyggen', bliver Mayen ufrivilligt 'Skyggen', som kun kan ses i dagslys, men aldrig er at få øje på i mørket, hvor de virkelige beslutninger tages,« siger Fløgstad.
Kommentar til nutiden
At det i årti efter årti er de samme højtstående personer, der trækker i trådene og sætter den internationale dagsorden, er tydeligt i Grense Jakovselv, hvor dele af slutningen foregår i konferencer omkring terrorbekæmpelse. Damaskus opfattes som en stor jurist, hvis opgave det netop er at frelse den frie verden.
For Fløgstad var det meget vigtigt at påpege, hvordan juridisk magtanvendelse forgrener sig langt op i det politiske system. Romanen er ikke blot en fortælling om Anden Verdenskrig, men en stor historisk udredning for menneskers liv i en verden bestående af ulige ideologiske interesser. Den er hermed også en kommentar til både nutiden og den nærmeste fortid.
»Bushregeringen er jo et forrygende eksempel på, hvordan jurister kan benytte lovgivningen til at retfærdiggøre statslige forbrydelser,« siger han, og peger samtidig på, hvordan udemokratiske kræfter til stadighed forsøger at tale »folkets sag«. I protest herimod har Kjartan Fløgstad skrevet under på webmanifestet Kulturkampen.no i håb om, at Fremskrittspartiet ikke får nogen indflydelse ved det kommende norske valg.


