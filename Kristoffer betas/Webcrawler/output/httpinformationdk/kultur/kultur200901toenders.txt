Tønder siger nej til kontroversiel film
Tønders borgmester vil ikke se filmen 'Himlen falder', der er inspireret af Tønder-sagen, og den lokale biograf vil heller ikke vise filmen. Det undrer og ærger instruktøren Manyar Parwani


 Manyar Parwanis debutfilm Himlen falder er inspireret af Tøndersagen, hvor to mindreårige piger fra en landsby i Tønder Kommune blev misbrugt seksuelt af deres far og andre, mens moderen så på. Og pigerne blev lejet ud til sex med fremmede mænd. Filmen har premiere i dag, men Tønders borgmester, Vagn Therkel Pedersen (V), vil ikke være blandt publikum.
"Det er et vigtigt tema, som desværre er virkelighed i Danmark, men jeg har ingen interesse i emnet, og derfor ville jeg heller ikke se filmen," siger Vagn Therkel Pedersen til Jyske Vestkysten.
Instruktøren af den kontroversielle film Himlen falder, Manyar Parwani, blev meget vred, da han hørte om borgmesterens holdning.
"Grunden til, at jeg lavede min film, er netop, at folk lukker øjnene og ikke taler nok om dette emne. Allerede da mishandlingen af de to små piger stod på, var der mange mennesker omkring familien, der tænkte, at der måtte være noget galt i det hjem. Men ingen sagde noget. Først da sagen var opklaret, begyndte man at sige, 'ja, vi tænkte nok, der foregik noget.' Filmen er et opråb om, at vi skal komme tættere på hinanden og tale mere sammen. Og ikke kun når der er håndbold i fjernsynet," siger instruktøren.
Selv hvis Tønders borgmester, Vagn Therkel Pedersen (V), skulle skifte mening, og alligevel ønske at se Himlen falder, bliver det ikke i hans by. Her har den lokale biograf foreløbig valgt, at de ikke vil vise filmen. 
Den lokale biograf
Biografdirektør Frank Knudsen mener, at filmens tema kommer for tæt på de virkelige begivenheder i byen.
"Der er ikke gået længe nok til, at der er et publikum til filmen i Tønder," siger Frank Knudsen til Jyske Vestkysten.
Manyar Parwani forstår overhovedet ikke biografdirektørens beslutning.
"Jeg kunne godt tænke mig personligt at vise min film til folk i Tønder og tale med dem bagefter. Det er jo ikke et angreb på en enkelt bys beboere," siger instruktøren.
- Forstår du ikke, hvis beboerne i Tønder stadig er for tæt på sagen om de to misbrugte piger?
"Nej. Jeg er sikker på, at biografdirektøren slet ikke har set filmen. Jeg synes, det er blevet en meget følsom film, og det er langt fra en film der vil torturere publikum," siger Manyar Parwani.
Han fortæller, at der allerede er 3.000 mennesker, der har set filmen til lukkede forevisninger.
"Alle de mennesker, jeg har talt med efter forevisningerne, har fortalt, at de ville anbefale filmen til andre. Det er faktisk mit mål med filmen. At folk vil se den og tale sammen om de emner, filmen tager op. Jeg håber det også kan ske i Tønder," siger Manyar Parwani.


