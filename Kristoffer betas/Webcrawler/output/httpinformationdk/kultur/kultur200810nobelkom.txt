Nobelkomité frygter, de er blevet hacket
Dagen før offentliggørelsen af vinderen af nobelprisen i litteratur blev pristagerens navn, Jean-Marie Gustave Le Clézio, lækket. Den mest sandsynlige forklaring er, at udvælgelses-komitéen er blevet hacket. Det mener den permanente sekretær for det svenske akademi, Horace Engdahl 


 Dagen før vinderen af dette års Nobelpris i litteratur blev offentliggjort, var der mange, der følte sig meget sikre på, det ville blive den franske forfatter Jean-Marie Gustave Le Clézio, der løb med prisen. Allerede dagen efter offentliggørelsen sagde Det Svenske Akademis permanente sekretær, Horace Engdahl, derfor til medierne, at han havde mistanke om en læk. På en eller anden måde var det sluppet ud, at Le Clézio var vinderen.
Slut med spekulationer
Siden har Det Svenske Akademi indledt en undersøgelse af sagen, og Horace Engdahl kan nu fortælle mere detaljeret om, hvad der kan være sket.
"Dagen før offentliggørelsen skete der noget dramatisk i løbet af nogle timer. Fra Frankrig kom der pludselig meget bestemte oplysninger om, at det ville blive Le Clézio. Ikke længere som spekulationer, men som et faktum. Franske nyhedsjournalister var sikre på, han var vinderen," siger Horace Engdahl og henviser endvidere til, at bookmaker-firmaet Ladbrokes samme dag besluttede at lukke for væddemål på Nobelprisen, fordi statistisk helt usandsynligt mange mennesker pludselig valgte at spille meget store beløb på Le Clézio.
"Og hør lige det allerværste. En svensk medborger har skrevet til mig og fortalt, at han i minutterne før offentliggørelsen kiggede på Wikipedias artikel om Nobelprisen i litteratur. Og på det tidspunkt stod Le Clézio allerede nederst på listen over vindere. Og så må der jo være tale om en læk. Så er det ikke længere spekulationer," siger Horace Engdahl.
Hackere på spil?
Hvordan lækken er opstået, er Det Svenske Akademis sekretær imidlertid ikke helt sikker på endnu. Naturligvis er alle, der har med det tophemmelige materiale om udvælgelseskomitéens arbejde at gøre, blevet interviewet, forklarer han. Det har imidlertid ikke givet anledning til nogen mistanke.
"Men vi frygter, at det kan være en teknisk læk. At vi er blevet hacket. Eller at nogen på en eller anden måde er faldet over en fil, hvoraf Le Clézios navn fremgår. Og da jeg har meget svært ved at forestille mig et forræderi, er det min nuværende hypotese," siger Horace Engdahl og uddyber efter en tænkepause:
"Hvis der var tale om, at en indefra havde lækket informationen, så burde det vel være sket tidligere. Vi traf jo beslutningen syv dage før offentliggørelsen, men lækken skete først dagen før. Vi kan dog ikke sige noget med sikkerhed endnu. Så vi fortsætter vores undersøgelser for at finde ud af, hvor vi skal forbedre vores sikkerhed."


