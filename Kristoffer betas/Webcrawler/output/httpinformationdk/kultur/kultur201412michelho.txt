Michel Houellebecq giver Frankrig muslimsk præsident
I år 2022 kommer republikkens politiske magt på muslimske hænder, forestiller Frankrigs bedst kendte nulevende romanforfatter sig i sin nye fremtidsroman, ’Underkastelse’, der udkommer til januar
Houellebecqs modvilje mod islam og religion i det hele taget er velkendt og ikke af ny dato. I august i år udtalte han for eksempel, at han anser Jesus Kristus for at være ’en dybt uappetitlig figur’.


 Bogen er ikke engang udkommet endnu – det sker først 7. januar på forlaget Flammarion – men Michel Houellebecqs sjette roman, Soumission, har allerede vakt betydelig opmærksomhed og polemik, siden det tidligere på ugen kom frem, at han har henlagt handlingen til et Frankrig i en nær fremtid, hvor en muslimsk præsident overtager den politiske ledelse af republikken. Med dette plot har 56-årige Houellebecq endnu en gang beseglet sit ry som en af Frankrigs mest provokerende forfattere.
Alene romantitlen provokerer. Soumission er således en fransk oversættelse af ordet islam, der på arabisk betyder så meget som: »underkastelse under Allahs vilje og lydighed over for hans lov«.
Fortællingen begynder i 2022, umiddelbart før præsident François Hollandes anden embedsperiode udløber. Allerede her ser romanen i nogen grad ud til at have kappet forbindelsen til virkeligheden, for i dag er Hollandes popularitetstal rekordlave for en fransk præsident. Et genvalg i 2017 ligner science fiction.
I 2022 martres Frankrig af voldsomme modsætninger og folkelig plittelse med et Front National, der er snublende tæt på at komme til magten, og gader, der dagligt syder og koger af politiske uroligheder. Det lykkes dog akkurat for kandidaten fra Fraternité Musulmane (et parti, der endnu kun eksisterer i Houellebecqs fiktionsfantasi) at slå Marine Le Pen i anden valgrunde takket være en alliance med Socialistpartiet og de to største borgerlige partier, UMP og UDI.
Som ny statschef for republik-ken udråbes følgelig FM’s kandidat, Mohammed Ben Abbes, mens ny fransk premierminister bliver den ikkefiktive François Bayrou, der repræsenterer Det Radikale Venstre-lignende UDI.
En houellebecqsk antihelt
En rystende omvæltning for franskmændene, der kaster nationen ud i forvirring og identitetskrise, ganske som romanens hovedperson og jegfortæller, den 44-årige universitetsprofessor François er kastet udi krise. Han er ekspert i J. K. Huysmans forfatterskab og ligner på mange måde de houellebecqske antihelte, vi kender fra forfatterens foregående romaner: Moralsk nihilist og kyniker lever han et udsvævende liv med jævnlige luderbesøg, selv om disse eskapader ikke bereder ham den seksuelle nydelse, han higer efter. Modne kvinder på hans egen alder tænder ham ikke. Hans elskerinder skal helst være purunge, fremgår det af det korte handlingsreferat, som AFP-journalisten Myriam Chaplain Riou har været i stand til at opsnappe.
François holder af at spadsere i det parisiske chinatown i 13. arrondissement (hvor Houellebecq selv bor), og gør bl.a. denne iagttagelse ved synet af kinesere, der ivrigt skubber rundt på deres sækkevogne: »Intet, selv ikke et muslimsk regime synes at kunne bremse deres ustandselige aktiviteter.«
François tøver med at konvertere til islam, skønt dette er betingelse for, at han kan beholde sin lærestol på universitetet Paris III, der har taget navneforandring til Université Islamique de Paris-Sorbonne og nu kun har tilslørede sekretærer. Men modsat de fleste af kolleger, der konformistisk indordner sig, siger han sin stilling op og forlader fakultetet.
Houellebecqs modvilje mod islam er velkendt og ikke af ny dato: I 2001 vakte det offentlig skandale, da han i et interview med det litterære magasin Lire udtalte, at efter hans mening er islam »lad os se det i øjnene, den mest idiotiske religion« af alle. »Bibelen har i det mindste en skønhed over sig, fordi jøderne har så enormt et litterært talent ... og af den grund kan man tilgive dem meget.«
Ubehag ved religion
Fire muslimske organisationer anlagde prompte retssag mod ham med påstand om, at han havde »fornærmet en gruppe mennesker på grund af deres religiøse overbevisning« og var »medskyldig i at opildne til racehad«.
Houellebecq fortalte retten, at han ikke foragtede muslimer, men kun foragtede deres religion, og tilføjede, at ganske som kristendom og jødedom bygger islam på »hadtekster«. Retten afviste at føre en sag mod ham med henvisning til, at hans udtalelser var inden for lovens rammer. Ubehaget ved religioner har Houllebecq siden jævnligt dyrket – i august i år udtalte han således, at han anser Jesus Kristus for at være »en dybt uappetitlig figur«.
Skandløs selviscenesættelse
På de sociale medier har nyheden om temaet for Soumission allerede fremkaldt stærke reaktioner. »Houellebecq inkarnerer alt, hvad der er muggent ved franskheden i dag,« citerer AFP en debattør for at skrive, mens en anden udtrykker frygt for, at Houllebecq er blevet »åndsformørket og sunket ned i de reaktionæres lejr«.
Frankrigs kulturminister, Fleur Pellerin, udtaler derimod, at hun glæder til sig til at læse romanen. »Houellebecq har jo altid været provokatør med en særlig, sælsom form for humor,« siger hun til fransk radio.
Houllebecq er den mest oversatte og internationalt bedst kendte af alle Frankrigs nulevende forfattere. Jævnlige anklager for racisme, xenofobi og smag for ’skandaløs’ selviscenesættelse i medierne har ikke kunnet stække hans ry som enfant terrible.
Michel Houellebecq bev født som Michel Thomas i 1958 på den franske ø La Réunion. Da han var seks forlod hans mor ham for at ’realisere sig selv’ i Brasilien. Han blev overladt til sin farmor, hvis efternavn han antog. I mange år bildte han sig selv ind, at moderen måtte være død, og siden skildrede han hende i en af sine romaner som »en degeneret hippietøjte«. I 2008 stod hun, moderen, Lucie Ceccaldi, imidlertid frem i bogen L’innocente (Den uskyldige) og skød tilbage: »Min søn kan føjte rundt, som han vil, med hvem han vil. Jeg kunne ikke være mere ligeglad«.
I 1980 uddannede Houellebecq sig til agronom, og i 1981 giftede han sig og fik sønnen Étienne. Derefter fulgte skilsmisse og depressioner, før han i 1985 debuterede med først en digtsamling og så en biografi om forfatteren H. P. Lovecraft. Gennembruddet kom i 1994 med hans første roman, Udvidelse af kampzonen, som gjordeham til kulforfatter, og siden fulgte Elementarpartikler (1998), Platform (2001) om sexturisme, Muligheden af en ø (2005) og i 2010 Kortet og landskabet, der vandt Goncourtprisen.

