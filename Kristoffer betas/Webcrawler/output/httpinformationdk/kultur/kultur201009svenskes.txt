Det svenske Sverige er en skandale - i Sverige
Det nye nummer af det svenske magasin Fronesis kredser om kampen om folket, vor tids populisme, der ofte betragtes som en undtagelse fra normaltilstanden, men som måske reelt afslører, at normaliteten selv er kritisk
Folkeeje. Sverigedemokraterna mener selv, at de forsvarer det sande og ægte Sverige. De har for eksempel forsøgt at tage patent på arven fra Astrid Lindgren, ved at sælge cd'er med hendes fortællinger om Emil fra Lønneberg.


 Det er svimlende så svensk, man kan gøre Sverige:
»I vores Sverige får Sverige lov til at være Sverige, og dets indbyggere får lov til at være svenske. I vores Sverige har det svenske folk magten til gennem svenske valg selv at forme sin fremtid.«
Dette er ikke let at læse højt, hvis man læsper på den svære sv-lyd. Det er heller ikke nemt at holde ud, hvis man tilslutter sig den officielle forestilling om, at Sverige skal være et multikulturelt land med en generøs og åben flygtningepolitik.
Erklæringen kommer fra Sverigedemokraternas såkaldte 'politiske retningslinjer' for kampagnen til valget på søndag. Som sagt er denne besyngelse af det svenske Sverige ikke så korrekt i Sverige, som man kunne tro: Den er faktisk stærkt kontroversiel, den er skrevet som polemik. Den positive hyldest til det sande Sverige er således også en negativ gestus over for det etablerede Sverige: Det fremføres som en kærlighedserklæring, men det er en kritik. Denne kombination af en positiv tilkendegivelse med en radikal protest er typisk for populistiske partier: Det fremgår af det nye nummer af det intellektuelle svenske magasin Fronesis, som handler om det, de kalder »Kampen om folket«.
Anders Hellström og Mi Lennhag skriver i en fin introduktion til temaet, at populistiske partier opererer med mindst tre forskellige udgaver af »folket«: Man påberåber sig det »forenede folk«, som står over for en lille elite. Det er de mange små folk over for de få store. En anden udgave af folket er »vores folk«; det er det etniske folk, som man afgrænser over for dem, som ikke har samme etnicitet. Det kan være det »svenske folk«, som bestemt ikke omfatter dem, der ikke er etniske svenskere. Det tredje folk er det »almindelige folk«, som har stor snusfornuft og det autentiske liv. Dette folk er igen afgrænset over for en elite, som formodes at se ned på »almindelige menneskers« ægte og konkrete liv.
Astrid Lindgren
Sverigedemokraterna iscenesætter alle tre typer af folk: Det folk, som er undertrykte af eliten, det særligt svenske folk, og det folk, som fører ærlige, almindelige og konkrete tilværelser. Det er lykkedes dem at provokere det etablerede Sverige så radikalt, at statsministeren siger, at man skal stemme på andre partier end dem, hvis man vil det bedste for Sverige, og oppositionens leder lover, at hun ikke vil røre dem med en ildtang. Selv siger Sverigedemokraterna selvfølgelig, at de forsvarer det sande og ægte Sverige.
De har for eksempel forsøgt at tage patent på arven fra selveste Astrid Lindgren:
De har solgt cd'er med hendes fortællinger om Emil fra Lønneberg, og de har sammenlignet sig selv med brødrene Løvehjerte. Således hævdede Sverigedemokraternas pressesekretær Björn Söder, at Astrid Lindgren ville have udpeget de samme problemer i det svenske samfund i dag, som de beskæftiger sig med:
»Hvis hun havde set, hvordan indvandrerunge som i modsætning til Emil i Lønnebergs små huse, for sjov skyld smider sten efter brandbiler og politiet og brænder biler og bygninger af i forstæderne, havde hun også spurgt sig selv, hvordan det kunne gå så galt?«
Samme tale endte med opråb om, at dem, der ikke vil have Sverige, skal rejse hjem. De udlændinge, som ikke »omfavner svenske værdier«, blev opfordret til at skride.
Denne kobling mellem velkendte billeder fra det svenske folkehjem og rabiate udfald mod indvandrere og multikulturalister kendetegner Sverigedemokraternas strategi: De overtager det socialdemokratiske begreb om Sverige som Folkehjemmet for at ændre dets betydning. Anders Hellström har i en glimrende analyse redegjort for, hvordan Sverigedemokraterna udnytter en dobbelthed, som altid har ligget i begrebet om Folkhemmet: Det er historisk set en både inkluderende og ekskluderende betegnelse. Det er hjem for folket, men ikke alle er folket. Som Hellström skriver:
»Folkhemmet fungerer som udskillelsesinstrument til at udse hvem, der som får lov til at være med, og dem, som ikke får lov.«
Albin og Mudde
Der er mange fine tekster i Fronesis 34. Der er klassiske dokumenter som blandt andet Per Albins berømte Folkhemstalet fra 1928, et uddrag af Ernest Renans bog Hvad er en nation? Fra 1882 og Thomas Jeffersons udkast til den amerikanske uafhængighedserklæring fra 1776. Men der er også helt nye analyser af folkestyre og populisme: Den hollandske forsker Cas Mudde har skrevet et opgør med en almindelig antagelse om, at højrepopulismen skal forstås som en patologi i de vestlige samfund, der får fremgang i tider med stor tilbagegang. Man forstår højrepopulismen som en undtagelse fra normaltilstanden, som fremkaldes af dårlige konjunkturer og kriser. Og man forklarer den med medicinske og psykologiske begreber. Denne forklaring vender Mudde på hovedet: Han ser dens succes som et udsagn om normaltilstanden i de vestlige lande. Han gennemgår europæiske værdiundersøgelser og viser, at hvad sikkerhed, indvandring og politikerlede angår, ligger de højrepopulistiske partier tæt på borgernes holdninger. Når man går empirisk til værks, er overraskelsen ikke, at højrepopulistiske partier har så stor tilslutning, men derimod at de ikke har endnu flere vælgere. Det, som Mudde kalder den »højrepopulistiske treenighed« af korruption, indvandring og sikkerhed har en umådeligt bred appel. Og det, som vi regner for en syg undtagelse fra normaltilstanden, skal nok snarere ses som en sygelig normaltilstand. Og så kan man kalde det svensk Sverige eller dansk Danmark, men sygdom, krise og undtagelse er ikke de rette begreber til at fatte det.

Magnus Wennerhag (redaktør): Fronesis nr. 34. 2010: Kampen om folket. 90 svenske kroner. Bestil på www.fronesis.nu

