Årets danske plader



 Marybell Katastrophy: The More
Ingen konventioner, ingen bånd, intet kvælende påbud om instrumental autenticitet og ingen dogmer - ud over dette: Alle lyde er potentielle melodier. Marybell Katastrophy piller fra hinanden og bygger op. Smadrer og genopfinder, når lyden er for forudsigelig. Marie Højlunds vokal og energi er uspoleret og utæmmet som et barns. Årets bedste danske plade med flere kilometer ned til forfølgerne. -anbr
L.O.C.: Melankolia/XxxCouture
Liam O'Connor ejede nul-otte, som han selv bralrede, da året gik på hæld. Herfra kunne truckersønnen blandt andet skue tilbage på en historisk hiphopkoncert på Orange Scene. Derudover leverede han det mest ambitiøse danske rapalbum til dato, dobbeltudgivelsen Melankolia/XxxCouture. I en dyster elektronisk indpakning rappede, sang og sejrede L.O.C. sig gennem de syv dødssynder, så man selv begik én ved ikke at investere i svendestykket. -rusk
Choir of Young Believers: This Is For The White In Your Eyes
Alt for meget lys, og så alligevel stærkt forførende fordrivelse af mørket. Choir of Young Believers' salmerock er til tider skamløst romantisk grænsende til det sentimentale eller nuttede, til tider svimlende gribende pådebutalbummet. Og sammen med frontfigur Jannis Noya Makrigiannis antager den nye danske tradition for indie-salmer karakter af king size-pop med vinger. -rach
Peter Sommer:Til Rotterne, Til Kragerne, Til Hundene
Der var hverken sommer eller troubadour over Peter Sommers tredje album. Til gengæld var der indædt misantropi i lange, lede baner. Fra at synge om sort eyeliner på det finurlige gennembrudshit, "Valby Bakke" sprang Peter Sommer ud i det ægte sortsyn, mens han sked "højt og flot på det højt besungne". Det resulterede i et befriende rockalbum og cementerede ham som førende dansk tekstforfatter. -rusk
Beta Satan: Girls 
Beta Satan er larmende med deres lag på lag af stilarter. Her er elementer af metal, indie og pop samlet i samme skæring: Og indrømmet: det lyder som noget rod ved første gennemlytning, men når man giver Beta Satan en chance, vil man opdage, at kompleksiteten er ordnet, og de kvindefjendske tekster er skrevet i kærlighed. Melodien ligger altid gemt under den hårdtslående percussion. Bløde drenge med hård attitude. -anbr
Den Sorte Skole:Lektion #2
Læremestrene Langefinger, Le Bon og Aage Jæger flashede pegepinden og den helt rigtige facitliste, da vinylkollektivet gav et af årtiets bedste bud i den turntablisme-genre, som idolet DJ Shadow grundlagde i 1996. Overhovedet. I én smøre blandedes den ene (ulovlige) sample-snas med den næste og serverede eklektisk verdensmusik i verdensklasse. Hiphop, balkan brass, klezmer, folkesange m.m.m. Download og tjek ganske gratis på densorteskole.net. -rusk
Gramsepektrum: Greatest Hits 1996-98
Den udvidede genudgivelse af Peder Thomas Pedersens og Simon Bondes klassiker har føjet alen til deres bedrift. Ekstra-cd'en rummer mere sociologisk, udsyret såvel som latrinær humor, men mindst lige så vigtigt deres fremragende musik og raps. Få har så fræk en rytmik, så stor en stilistisk vifte og så meget humor i deres hiphop. Og hertil kommer en række destruktioner af 80'er-gods såsom omformningen af Anne Linnets "Tusind stykker" til en trussel og "Den jeg elsker" til populærkulturelt totalhavari. Fabelagtig kulturkritik og spas på vers. -rach
Annika Aakjær: Lille Filantrop
For satan, det gør ondt og godt, når man udsætter sig selv for denne sangskrivers velplacerede syrligheder. Annika Aakjærs tekster er den slags, der gør én pinligt berørt på den opbyggelige frem for den selvpromoverende måde, hvor 'udstillelse' af egen pinlighed signalerer overskud og afslappethed. Når noget er pinligt, bør det sgu ændres og ikke 'accepteres', proklamerer Aakjær med sin smukke frie stemme. Også live er hun i sin egen klasse blandt de danske sangskrivere. -anbr
Le Fiasko: Le Fiasko
Et strittende og storstilet forsøg, som kun sjældent fejler. Syv m/k høje Le Fiasko - drevet af Cæcilie Trier og Andreas Pallisgård - leverer skramlet kammerrock, symfoniske indiesalmer og postrockede vidder med både majestæt og intimitet. Og med en sjældent sammensat ambition og evne til at forløse den. -rach

