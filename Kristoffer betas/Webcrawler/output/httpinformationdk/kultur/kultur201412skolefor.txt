’Vi har den skole, vi fortjener’
Skolepolitikken er ikke kommet sig over Anders Fogh Rasmussens krigserklæring mod ’faglig slaphed’, siger professor Ning de Coninck-Smith. Folkeskolen er stadig kampplads for indenrigspolitiske slag. I stedet bør politikerne tage ansvar i en tid, hvor folkeskolens skæbne er ved at blive beseglet, mener hun. Det bør vi alle
 ’Det er interessant, at i takt med, at Danmark er blevet langt mere mangfoldig, så er skolen blevet mere nationalt forankret. Debatten om modersmålsundervisning handlede om alt andet end skole. Vi er jo ikke i tvivl om, at danske børn skal kende deres modersmål først, inden de kan lære engelsk. Hvorfor gælder noget andet for børn af anden etnisk herkomst?’ spørger professor Ning de Coninck-Smith


 Ning de Coninck-Smiths hånd hviler på det øverste af to ringbind. Omkring dem står bøger i stakke og lag af papir på det runde bord midt i professorens kaotiske kontor på Institut for uddannelse og pædagogik, Aarhus Universitet.
De to ringbinds indhold er kulminationen på flere års arbejde, en millionbevilling fra Carlsbergfonden, medfinansiering fra universitetet og gennemgang af flere hundrede års skolehistorie. Netop denne dag skal hun sende det afsluttende afsnit af det femte og sidste bind af værket Dansk Skolehistorie til sin redaktør. Ved udgangen af et af de mest turbulente år i netop dansk skolehistorie. Og forfatterne til bind fem, der også tæller historikeren Iben Vyff og etnologen Lisa Rosén Rasmussen, har fået reformen med i det sidste bind, der afdækker det paradigmeskift i historien, vi ifølge professor m.s.o. Ning de Coninck-Smith står i.
Hun er ikke mødt op til dette interview med historiske anekdoter om blækregning, spanskrørets afskaffelse, rundkredspædagogik og klassens time. Hun er mødt op med kritik af lands- og kommunalpolitikerne, lærerne, skolelederne, sine egne forskningskolleger og sig selv. På baggrund af mere end 500 års skolehistorie konkluderer hun, at den danske folkeskole står midt i en afgørende tid, og at aktørerne ikke tager nok ansvar for den situation. Det kommer vi til. Først skal vi se, hvad hun har set i det mangeårige arbejde med dansk skolehistorie – også den, der udspiller sig lige nu. Se, hvad hun baserer sin kritik på.
»Jeg har set fattigdom og social ulighed, som jeg ikke havde forestillet mig fandtes i dagens Danmark,« siger hun.
Det handler om fremtiden for børn som den pige, hun mødte i en 2. klasse i en folkeskole i Aalborg med mange såkaldt ’ressourcesvage’ børn. Hun var usselt klædt og klagede over ondt i maven. Det viste sig, at hun ikke havde fået morgenmad den dag.
»Når jeg tænker tilbage på hende, så bliver det klart for mig, at det er det, vi i fremtiden skal overveje: Bliver folkeskolen på sigt en social foranstaltning, mens de ressourcestærke børn søger andre steder hen? Antallet af frie grundskoler er fordoblet inden for de seneste 45 år, og i Grundtvigs eget hjemland er vi i færd med at polarisere skolesystemet, hvor ikke bare overklassen, men også den kreative klasse og de øvrige ressourcestærke familier sender deres egne børn i privatskole, mens de taler om folkeskolen som en smuk principiel tanke. Også i Nordvest, hvor vi sidder nu, sker det – også minoritetsdanske forældre har fået øjnene op for de private skoler, især hvis de har døtre.«
I år er det jubilæumsår for folkeskolen, men det er ikke skolen, der fylder 200 år, og det er centralt, siger Ning de Coninck-Smith. Det er undervisningspligten, der fylder rundt, og den er en del af problemet. Undervisningspligten betyder, at staten er forpligtet til at sørge for børns skolegang i ni år, og det uafhængigt af, hvor de vælger at gennemføre den.
»Jeg spørger mig selv: Hvem har egentlig folkeskolen kær? For vi kan ikke tage den for givet. Dens udvikling hænger uløseligt sammen med velfærdsstatens, og det er måske naturligt, at i takt med at dele af velfærdsstaten bliver afviklet, så gør folkeskolen det også, men vi skal være bevidste om, at det er det, der sker.«
Skole er noget, man gør
Skolehistorien er fyldt med ubevidst udvikling og uintenderede konsekvenser, og det er præcis det, der har drevet arbejdet for Ning de Coninck-Smith og kollegerne.
»Vi har den skole, vi fortjener. Den er et resultat af de handlinger, vi foretager os på godt og ondt. Det er det grundlæggende budskab i dette værk: Det må vi tage på os og tage ansvar for.«
Værket behandler ikke kun de 200 år med undervisningspligt, men starter helt tilbage før 1780 med bindet Da læreren holdt skole. Titlerne på de fem bind afslører, at forfatterne har valgt en utraditionel historieskrivning. Med inspiration fra amerikanske Judith Butlers teorier om performativitet og andre nye kulturteorier har de nemlig valgt at undersøge, hvordan skolen over tid er blevet formet af dem, der ’gør’ den. Strømninger i samfundet og spændingsforholdet mellem aktørerne: Eleverne, lærerne, politikerne er, hvad der har skabt de forskellige paradigmeskift i skolehistorien. Det er ikke skolepolitikken. Den er altid kommet på bagkant af en udvikling, som allerede har forandret folkeskolen.
»Lærernes nye arbejdstidsregler har været på vej længe. Jørgen Steen Madsen og Jesper Due påviste i en undersøgelse i 1990, at især de mandlige folkeskolelærere var en af de grupper, der bijobbede mest med f.eks. sortering af minkskind eller fritidsfiskeri, og der er næppe tvivl om, at en del lærere valgte jobbet på grund af de favorable arbejdsvilkår. Og de var privilegerede, ligesom mange af os andre med fleksible arbejdstider. Det kan jeg jo se, men det er ildehørt.«
Folkeskolelærerne overgik i 1980’erne efter eget ønske til at være lønmodtagere og forlod kaldstanken. Ning de Coninck-Smith forklarer ikke bare gennemtrumfningen af de nye arbejdstidsregler med lærernes historiske overgang fra kaldet til funktionærmentaliteten. Hun så også, at den havde konsekvenser for opbakningen til lærerne under forårets konflikt.
»Folk var med rette forargede over processen – over at lærerne bare blev kørt over på den måde. Men du hørte kun ganske få forsvare indholdet af deres protest. Folkeskolelærernes fleksible arbejdsvilkår var blevet et problem for dem. Hvis du betragter det at være lærer som et kald, som et vigtigt arbejde, du har taget på dig, og som du føler stolthed omkring, så er det omkringliggende samfund ikke i tvivl om din dedikation og arbejdsglæde. Med det kommer stor forståelse. Men hvis du i stedet bliver lærer, fordi der er gode arbejdsforhold, og der er fleksible arbejdstider, så du kan få en hverdag til at fungere, så begynder man at tvivle på dit engagement.«
Lærerne vil helst glemme
At folkeskolelærerne blev lønmodtagere, var en del af en generel tendens til, at tidligere ’kaldshverv’ blev professionaliserede og fik forhold, der lignede det øvrige arbejdsmarked. Det gjaldt også for sygeplejerskerne og social- og sundhedsassistenterne.
Men en uintenderet konsekvens af det var bureaukratisering og mistillid.
»Hvis du opfører dig som en funktionær, så vil du også blive behandlet som en funktionær. Pludselig skulle alt måles – helt grotesk blev det jo hurtigt for sosu-assistenterne. Og det er det så også blevet nu med lærernes arbejdstidsaftale, hvor nogle lærere også skal stemple ind og ud. Men jeg kan ikke lade være med at sige, at de burde have set det komme på lang afstand.«
Holdet bag udgivelsen Dansk Skolehistorie har nydt godt af lærererindringer. Og der er nok af dem. Eller det var der i midten af 1900-tallet.
»Dengang var folk stolte af at være lærere. Det var et fint job, og folk var ofte avanceret socialt. De havde måske passet får som syvårige, og så sad man pludselig dér med, hvad der dengang var en akademisk uddannelse. Det er slet ikke tilfældet mere. Når lærerne går på pension i dag, så er de færdige med skolen. De gider ikke tænke på den mere, og der er således ganske få erindringer om at være lærer i nyere tid.«
Da skolen blev alles
I begyndelsen af 00’erne ændrede det politiske blik på folkeskolen sig. Anders Fogh Rasmussen talte i sin nytårstale 2003 om den »faglige slaphed« i folkeskolen og sagde videre, at det er trist at læse internationale undersøgelser, der viser, at danske børn klarer sig dårligt i en række vigtige fag.
»Vore børn og unge skal lære noget mere. Vi er startet med folkeskolen. Der bliver nu sat bindende mål for, hvad eleverne skal have lært på forskellige klassetrin,« sagde han.
Det markerede et brud med den politiske konsensus omkring folkeskolen. Snart markerede partierne sig politisk ved for eksempel at kræve modersmålsundervisningen afskaffet og flere test.
»Det er interessant, at i takt med, at Danmark er blevet langt mere mangfoldig, så er skolen blevet mere nationalt forankret. Handler det kun om en reaktion på globalisering? Det tror jeg ikke. Debatten om modersmålsundervisning handlede om alt andet end skole. Vi er jo ikke i tvivl om, at danske børn skal kende deres modersmål først, inden de kan lære engelsk. Hvorfor gælder noget andet for børn af anden etnisk herkomst?«
Det er åbenlyst politiserede diskussioner som denne, der viser, hvordan roen omkring folkeskolen forsvandt med en nytårstale.
»Hvis du ser på det politiske landskab, så har man historisk set, indtil Anders Fogh Rasmussen kom til, været enige om den danske folkeskole. Som sagt, så er det ikke Christiansborgs skolepolitik, der former folkeskolen, men det er ikke ensbetydende med, at politikerne ikke har indflydelse. Jeg mener, at det er direkte uansvarligt, at folkeskolen blev reduceret til en brik i et indenrigspolitisk magtspil i løbet af 00’erne – og at der stadig er en tendens til det i dag. Man kan frygte, at skolen bliver en brik i den tilstundende valgkamp, omvendt håber jeg, at politikeren har forståelse for, at folkeskolen har brug for en periode til at få reformen til at virke.«
Det sidste bind i serien om Dansk Skolehistorie hedder Da skolen blev alles, og det er netop udtryk for, at alle i dag har en holdning til folkeskolen og mener, at de er kompetente til at vurdere, hvad den skal og ikke skal.
»Da partierne bag folkeskoleforliget lancerede den nuværende skolereform, gjorde de det med stolthed: Det var den bedste skolereform og det helt rigtige og nødvendige for eleverne, sagde de, indtil de konservative fandt ud af, at de kunne profilere sig på modstanden mod lektiecafeerne – så gik der indenrigspolitik i den. Det har intet med små mennesker at gøre. Det er svært at have forståelse for.«
En afgørende tid
Med mere end 500 års skolehistorie i ryggen vurderer Ning de Coninck-Smith, at den danske folkeskole står i en afgørende tid. Og det ærgrer hende, at de forskellige aktører fumler i processerne i en tid, hvor folkeskolen har brug for langsigtede visioner.
»Ministeren har jo rejst verden rundt og lyttet til mange mennesker, men en mere systematisk konsultering med forskerne havde været en god idé. Det ville have været meget nemmere for dem at sælge en reform med forskningsmæssig opbakning og en anerkendelse af, at skolen er en kompleks størrelse, hvor man altid har prøvet sig frem. På den måde kunne man måske have undgået, at debatten gik i selvsving. At kommunerne ikke har haft ressourcerne til det, og at lærerne er blevet kørt over, er en katastrofe, men selve reformen er jo velment. At vi har et samfund, der på den måde tager børnene alvorligt, bør få forældrene til at klappe i hænderne.«
Men hun tager selv en del af ansvaret for, at diskussionen om fremtidens folkeskole drukner i ævl og kævl.
»Anders Foghs nye tilgang til skolepolitik – og hans alliance med Dansk Folkeparti – lammede forskningsverdenen. I årtier har vi her på instituttet været en del af det lovforberedende arbejde, og vores reaktion på, at der gik partipolitik i det, var at ryste på hovedet. I stedet for at protestere mod den manglende forskningsmæssige ballast, så er vi alt for mange, der sidder med armene over kors, når der kommer nye udspil. I offentlighedens øjne er der kun én forsker herude, og det er Niels Egelund. Det er ikke pressens skyld, det er også vores egen.«
Ning de Coninck-Smith er bevidst om, at hendes udtalelser kan kaste hende ud i en heftig debat, men det er hun klar til. Hun og kollegerne tog et bevidst valg, da de skrev Dansk Skolehistorie om dem, der ’gør’ skolen, og ikke mindst ved at skrive om den allernyeste tid, hvor alle har en mening. Det her er deres udlægning, og de ved, at de kan blive udsat for kritik for det.
»Men det er vigtigt, at vi som forskere træder i karakter med det, vi kan. Det er på tide, at nogle tager ansvar. Jeg ved ikke, hvad løsningen eller fremtiden for folkeskolen er, men jeg ved, at det er vigtigt, at vi begynder at tale om den på en anden måde.«

