Klassiske musikere har ondt i fysikken
Belastningerne for professionelle musikere er så hårde, at de bør sammenlignes med eliteidrætsfolk, viser ny forskning fra Syddansk Universitet
'Selv om orkestrene har forskellige ledere og dirigenter og spiller et forskelligt repertoire, så er mønsteret det samme,' siger Helene Paarup om de belastninger af muskler og led, som professionelle musikere er udsat for, når de spiller.


 Klassisk musik er ofte som balsam for sjælen for os, der lytter. Men for mange af de musikere, der leverer varen, koster det smerter i muskler og led i en grad, der bør  sammenlignes med problemerne hos idrætsfolk på topniveau.
Det viser en igangværende undersøgelse, som cand.med. og ph.d.-studerende Helene Paarup fra Syddansk Universitet er i færd med.
Ved hjælp af omfattende spørgeskemaer, interview og kliniske undersøgelser af i alt 441 fra seks forskellige symfoniorkestre, kan hun dokumentere, at musikerne har langt flere fysiske problemer med muskler og led end den gennemsnitlige danske arbejdsstyrke.
»Tendensen er tydelig, fordi resultaterne er meget ens for alle seks symfoniorkestre. Det er ikke bare i ét orkester, at musikerne har ondt, fordi de for eksempel har dårlige stole. Selv om orkestrene har forskellige ledere og dirigenter og spiller et forskelligt repertoire, så er mønsteret det samme,« siger Helene Paarup til SDU's magasin Ny Viden.
Sammenlignet med et repræsentativt udsnit af den  almindelige danske ar- bejdsstyrke har to til tre gange så stor en procentdel  af musikerne fysiske skavanker.
Man ignorer smerten
Målet med Projekt Musikersundhed er at kortlægge de professionelle musikeres helbredsforhold. Den nye viden skal derpå formidles til musikkonservatorier og musiklærere, så kommende musikere kan lære at undgå skader.
Også læger og behandlere, der møder musikerne, når de har fået ondt, vil få gavn af den nye forskning, mener Helene Paarup.
En af de musikere, Ny Viden har talt med, er El Bylin Bundgaard, som er andenviolinist i Odense Symfoniorkester. Hun har spillet siden otteårsalderen, men en dag for 10 år siden blev smerterne for voldsomme:
»Vi havde spillet opera i en længere periode, og det er hårdt, fordi der er mange lange toner, så jeg kunne godt mærke, at det gjorde ondt i armen. Men bagefter havde vi ferie, og så gik det jo over. Efter ferien gik vi i gang med en lang periode med to koncerter om ugen. Og så var det, at jeg midt i en koncert i september kunne mærke, at nu kunne min arm bare ikke mere. Jeg kunne simpelthen ikke holde den oppe. Og så var jeg nødt til at melde mig syg,« fortæller El Bylin Bundgaard.
Smerterne var så voldsomme, at violinisten ikke en gang kunne løfte en ske. Hun måtte derfor indse, at viljen til at ignorere fysikken i musikkens navn, ikke længere holdt.
Undersøgelser viste, at El Bylin Bundgaard havde spændt musklerne i så lang tid, at de var blevet for korte. Hos en bevægelsespædagog fik hun en recept på udstrækningsøvelser og besked på at indøve nogle bedre spillevaner, og efter et halvt år kunne hun endelig igen sætte violinen under hagen.
Helene Paarup påpeger, at det kræver benhård disciplin hver uge at indøve et nyt program. De professionelle  musikere spiller seks til syv dage om ugen, fordi teknikken hele tiden skal holdes vedlige.
»Man burde sidestille professionelle musikere med eliteidrætsfolk,« >siger hun.
En vigtig pointe for musikerne som faggruppe er desuden, at de begynder at spille, når de er mellem fire og 11 år og i modsætning til eliteidrætsfolk, der stopper, når de runder 30-40 år, bliver musikerne ved, til de er 60 eller mere, konstaterer Helene Paarup.


