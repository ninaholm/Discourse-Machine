Tyske liberale forsvarede også pædofili
Ikke kun den tyske venstrefløj lod sig forlede til et forsvar for pædofile relationer i frigørelsens navn. Også de tyske liberale i FDP havde et højst problematisk syn på legalisering af sex mellem børn og voksne


 
	Det er ikke kun partiet De Grønne i Tyskland, der i løbet af 1980’erne kæmpede for pædofiles interesser.

	Også hos de tyske liberale i partiet FDP var kampen for pædofili et led i et liberalt opgør med forbundsrepublikkens seksualmoral. Det fremgår af historiske dokumenter i partiets arkiv, Archiv des Liberalismus.

	Til Spiegel siger Franz Walter, der i øjeblikket undersøger holdningen til pædofili i 80’erne hos De Grønne og FDP, at borgerrettighedsaktivister og tilhænger af reform af den tyske seksuallovgivning i begyndelsen af 80’erne så FDP’s gruppe i forbundsdagen »som den primære samtalepartner«.

	Det er der gode grunde til. På en forbundskongres for delegerede i 1980 vedtog FDP’s daværende ungdomsorganisation Junge Demokraten at anbefale en ophævelse af den tyske straffelovs paragraf 174 og 176, der kriminaliserer seksuelle relationer mellem voksne og børn. Det er imidlertid ikke kun partiets ungdomsorganisation, der har gjort sig til talsmænd for pædofili.

	Pædofil arbejdsgruppe

	I en valgannonce med overskriften »Tabuet er brudt« brystede den berlinske afdeling af FDP sig i 1981 af en række angiveligt liberale initiativer, herunder allokeringen af offentlige støttemidler til den homoseksuelle interesseorganisation Allgemeine Homosexuelle Arbeitsgemeinschaft (AHA), der ønskede en afkriminalisering af pædofili. I AHA-regi huserede også »Arbeitsgruppe Pädophilie«, der offentligt krævede vidtgående reformer af den tyske seksuallovgivning.

	I 1981 arrangerede FDP en høring i forbundsdagen, hvor blandt andre den pro-pædofile seksualforsker Helmut Kentler deltog med oplæg. Høringens formål var at undersøge argumenterne for en mulig ophævelse af straffelovens paragraffer. Under høringen berettede Kentler uden indsigelser fra FDP-gruppen om et projekt i Berlin, hvor han som psykolog medvirkede til at placere svagt begavede og ressourcesvage 13-15-årige drenge hos pædofile. Kentler fortalte ved samme lejlighed, at de pædofile kun kunne udholde de vanskelige børn, fordi de var »forelsket« i dem.

	Tilsyneladende tolererede FDP langt hen ad vejen kampen for legalisering af pædofile relationer som en del af den liberale dagsorden. I forbindelse med FDP’s partikongres i Vestberlin i 1982 inviterede AHA således partiets medlemmer til fest med diskotek og diskussion. På indbydelsen, der bærer FDP’s officielle logo, blev »lesbiske og liberale, sludrehoveder og søstre, prominente og pæderaster« budt velkommen.

	Blamage for FDP

	Spørgsmålet om forsvaret for pædofile holdninger i FDP’s fortid er dukket op i Tyskland som led i en officiel undersøgelse af tilsvarende pædofile positioner hos De Grønne, der selv har taget initiativ til en uafhængig kulegravning af partiets fortid. Ifølge politologen Franz Walters forskningsarbejde var pædofile positioner hos De Grønne langt mere udbredt end hidtil antaget. I løbet af sin efterforskning er Walter stødt på flere fund, der indikerer en manglende kritisk distance til pædofili hos de liberale.

	Tidligere på måneden valgte FDP-politikeren Dagmar Döring således at trække sig som kandidat til den tyske forbundsdag, da Franz Walter og hans medarbejdere i forbindelse med undersøgelsen af De Grønnes opdagede, at Döring som yngre aktivist har forfattet adskillige tekster med forsvar for pædofile holdninger. Döring blev dog først medlem af FDP i 2007.

	De nye oplysninger står under alle omstændigheder som en blamage for prominente partimedlemmer som justitsminister Sabine Leutheusser-Schnarrenberger, der tidligere har benægtet, at FDP skulle have haft problematiske holdninger til spørgsmålet om at afkriminalisere seksuelle relationer mellem børn og voksne.

	»Pædofili var og er ikke noget tema hos FDP. Ikke i partiets historie og endnu mindre i dag«, sagde justitsministeren for godt to uger siden til avisen Die Welt.

