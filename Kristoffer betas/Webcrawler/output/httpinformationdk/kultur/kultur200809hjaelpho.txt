Hjælp, jeg er højreorienteret ...
Eller er jeg? Jeg er i gang med at give mig selv et grundigt serviceeftersyn på de politiske holdninger, men det må man ikke, og en veninde faldt fra med væmmelse


 Som barn voksede jeg op på landet, hvor alle voksne så op til Venstre som Partiet for den Allerhøjeste Fornuft. Min fars teori var, at når en socialdemokratisk regering i en periode havde formøblet landets formue, måtte der en borgerlig regering til for at rette op. Når der så igen var overskud, kom socialdemokraterne til og delte ud af overskuddet, og sådan kørte det i evig ring. 
Selv var jeg ikke noget politisk dyr i gymnasiet, hvorfor det faldt mig naturligt ligesom mine kammerater efterfølgende at aftjene min værnepligt. Jeg var endnu i uniform, da jeg skulle sætte mit første kryds ved et valg. Det blev ikke ved Venstre, men ved det nyoprettede parti, Fredspolitisk Folkeparti, som min gamle rektor havde startet. 
Han var pacifist, det var jeg ikke, men jeg havde en idé om, at man selv skulle kunne bestemme, hvem man ville holde med i tilfælde af krig.
Så blev jeg journalistelev på en socialdemokratisk avis. Influeret heraf blev jeg som de andre unge på bladet SF'er - der var for meget pamperi i Socialdemokratiet, og siden blev det VS. Hele mit voksenliv har jeg stemt venstreorienteret, men i de senere år med enkelte afstikkere til midterpartier. Plejer med en vis stolthed at kalde mig marginalvælger, for uden os ville politik være fastlåst kedsommeligt. Det er os, alle bejler til. Det parti, der står bedst på dagen, får min stemme.
I de senere år er jeg gentagne gange blevet beskyldt for at være højreorienteret. 
For indbildsk
Højreorienteret! Det er det værste, man kan være i venstreorienterede kredse. 
En af vore mange udmærkede skuespillere sagde engang noget om, at hinanden modsat rettede synspunkter kan stå lige ved siden af hinanden inden i det enkelte menneske, og at den erfaring brugte han som skuespiller, når han skulle forsvare en karakter. Der er flere mulige sandheder. Det er i hvert fald sådan, jeg oplever det. Når jeg hører et synspunkt, tænker jeg altid lynhurtigt, at nok synes man selvfølgelig selv, man har ret, men det kan jo altså også være, at de andre har et synspunkt, som kan have noget for sig. Det er for indbilsk at tro, at man selv har ret i alt. 
Min egen tankegang fik en kraftig rystelse, da NATO med USA og Storbritannien forrest og uden FN-mandat bombede i Kosovo. På venstrefløjen var der længe en modvilje mod at bakke op om noget som helst med NATO. Men det var jo rigtigt at stoppe de etniske udrensninger. Det var umenneskeligt og faktisk skamfuldt, at det ikke skete før. 
Lige siden har jeg bestræbt mig på altid at tænke mig om to gange eller med et udtryk fra bilbranchen: At give mine holdninger et serviceeftersyn. Som konsekvens har jeg nogle gange følt trang til at kritisere rød stue og være enig med blå stue - og omvendt. Det er vel ikke højreorientering? Snarere en slags time-out som i håndbold.
Røde ører
Men det må man ikke. En god veninde gennem 30 år så vantro på mig, da jeg praktiserede mine nye øvelser i forbindelse med Irak-krigen.
"Du er jo blevet højreorienteret," konstaterede hun med væmmelse.
"Nej, nej," forsvarede jeg mig. "Jeg vurderer bare de forskellige scenarier!"
Hun affærdigede indvendingen: "Jeg kan simpelthen ikke lide dig mere!" udbrød hun. 
Jeg kørte hjem fra hendes lejlighed en mørk aften på min cykel med røde ører, men lige så meget på hendes som på mine vegne. Senere har hun atter rakt en hånd frem.
Ligesom i bilbranchen er det ikke gratis at holde serviceeftersyn, og måske er jeg virkelig rykket til højre, men det er til nogen undskyldning resten af verden også - og af gode grunde. Man skal være blind for ikke at kunne se det. Det skete efter Murens fald. Efter det havde et socialistisk samfundssyn ikke meget at læne sig op ad. Rusland og Kina er rykket til højre mod markedsøkonomien. SF og Socialdemokraterne er rykket til højre med accept af EU og den stramme udlændingepolitik. Tilbage står Enhedslisten på sin løsrevne isflage. Ingen er i dag interesseret i at købe den samfundsmodel, venstrefløjen tilbyder. De fleste vil have materialisme og nye fladskærme. Venstre er til gengæld for en stor del rykket mod midten. 80 procent af dansk politik er i øvrigt allerede besluttet af EU, har jeg læst.
Demokratiets kerne
Det værste ved politikere er, når de automatisk nedgør modpartens forslag, bare fordi det kommer fra modstanderne. For slet ikke tale om vælgernes voldsomme fordømmelser. Da er det ikke demokratisk diskussion, men skinbarligt had. Skønt det er selve demokratiets kerne, at Venstre og DF har vundet retten til at styre, når de har vundet flertallet. Man savner evnen til at respektere modparten som mennesker, der blot ser anderledes på tingene end en selv. Man tror, de er dumme - eller onde. Sandheden sidder i nuancerne, sagde en klog mand engang. Jeg har i årevis læst visse skribenter uden at kunne finde en eneste nuance i deres klummer. Det er højrøvethed. 
Hvis en soldat - jeg er tilbage i soldatertiden - ene mand drejede til højre, når de blev kommanderet "venstre om" eller slængede geværet på den forkerte skulder, lød det til stor morskab for geleddet fra sergenten: "Højre hånd er den, hvor tommelfingeren sidder til venstre!"
Højre og venstre - hvad siger det egentlig om et menneske? Nogle venstreorienterede er mere stokkonservative end de konservative.

På banen er en ny fast spalte, som kan læses i Information på onsdage. Banen kan både være den korte og den lange: DSB eller fodbold, små ting i hverdagene, fjerne fortidsminder, geopolitiske kommentarer, skud og kys til højre og venstre, men altid kridtet op af journalisten og forfatteren Kristen Bjørnkjær

