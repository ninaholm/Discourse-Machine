Det smagfulde frisind
Kulturradikale. Hvad er det for noget med det kulturradikale? Det skurrer. Frisind, men altid indenfor smagfuldhedens rammer. Grænseoverskridende frisind, men inden for grænserne af solid borgerlighed. Når man i de seneste år har sat lighedstegn mellem det venstreorienterede og det kulturradikale, er man på vildspor


 Det var glædeligt at se citatet fra Poul Vads Kattens anatomi her i bogtillægget for nylig - hvis man da ellers skulle have glemt, hvilken fremragende roman det er. Poul Vad er virkelig stærkt savnet. Jeg lærte ham at kende i 1978, dvs. i meget politiserende tider, men i grunden har jeg aldrig vidst, hvor han 'stod politisk'. Hvis jeg, nu, skal gætte på noget, var han nærmest borgerlig, men hverken af den hardcore eller den kulturradikale slags. Han var vel 'meritokrat', der vurderede folk på, hvad de kunne, og ikke på deres baggrund. Det er ikke for meget sagt, at han hadede kongehuset og alt dets væsen, men i den anden ende af den sociale skala tøvede han ikke et øjeblik med at kalde folk idioter, op i deres åbne ansigter, hvis det skulle være, hvis de gjorde sig kloge på noget, de ikke havde forstand på. Der vankede ingen misforstået solidaritet med de uoplyste. Hvis folk foretrak at være det, var det i orden for ham, men så skulle de ikke samtidig forvente, at han gad høre på deres meninger. På sine gamle dage slukkede han - med et stort, drenget grin - simpelthen for sit høreapparat, når idioterne tog ordet. Idioterne kunne i øvrigt være høj som lav. For ham var idioter bare idioter.
Kulturradikalisme er en anden slags borgerlighed. Efter min mening er den ikke særlig oprigtig. Jeg stammer selv fra et helt andet miljø, men faktisk lærte jeg pæne, kulturradikale hjem at kende, allerede da jeg var helt ung. Det første, jeg lagde mærke til, var netop, at de boede ualmindeligt pænt. De havde store huse, store stuer, tit med en pejs eller en brændeovn, de havde ryatæpper, og konen i huset kunne godt lide at sidde med en lun plaid om skuldrene, mens hun læste Panduros sidste, og en sort-hvid missekat sad på hendes skød og spandt. Hvad manden i huset angik, så kunne han godt lide at give den som folkelig og fornøjelig, han fornægtede på ingen måde en håndbajer, men når han tog sine halvbriller på næsen, lignede han nu mest det, han også var, nemlig kommuneingeniør eller rektor på det lokale gymnasium.
Et umage par
Vi er ikke så få arbejderdrenge, der har været kæreste med den kønne datter i huset. Ikke i så lang tid, måske, for hvis vi nu skal være helt ærlige, så var det jo lidt umage. Det frisindede forældrepar, med missekat og halvbriller, syntes selvfølgelig, at det var vældig 'friskt' - og et bevis på familiens generelle fordomsfrihed - at deres datter 'kom sammen' med en ung mand fra jævne kår. Der ikke gik i gymnasiet som 'alle andre'. Knægten var skam også velkommen. Det var ligefrem rørende, så interesseret han var i de mange bøger på reolerne - og at han ligefrem havde læst nogle af dem, som man ærlig talt mest havde stående for syns skyld. Men nu gik det vel ikke hen og udviklede sig til noget alvorligt? Datteren var deres datter, hun skulle jo helst sikres en ordentlig fremtid. Og knægten, ja hvordan skal man næsten sige det: han var jo nu, når alt kom til alt, 'sådan én'. Man ved aldrig med den slags, ud over at de sjældent driver det til noget. Det kan man måske heller ikke forlange, deres baggrund taget i betragtning, men netop på grund af den vil det jo nærmest være synd for dem, hvis de på grund af noget så ustabilt som kærlighed havner i et miljø, som er dem fuldstændig fremmed, og som de næppe nogensinde vil føle sig hjemme i. Så, altså: knægten var velkommen, så længe kæresteriet med datteren stod på, men så heller ikke meget længere. Han skulle ikke direkte føle sig hjemme mellem missekatten, bogreolerne, pejsen og ryatæppet og det faderlige blik over halvbrillen.
Hvis man nogen sinde har været udsat for den behandling, glemmer man det ikke igen. Mennesker husker med kroppen, når det kommer til stykket. Men allerede inden den kønne datter nåede at finde en mere passende fyr at 'komme sammen' med, var man blevet godt og grundigt skeptisk. Og følelsen af ubehag fortager sig ikke, når man siden er blevet voksen - og da også mere overbærende. Hvad er det også for noget med det kulturradikale? Det skurrer. Frisind, men altid inden for smagfuldhedens rammer. Grænseoverskridende frisind, men inden for grænserne af solid borgerlighed. Når man i de seneste år har sat lighedstegn mellem det venstreorienterede og det kulturradikale, er man på vildspor. Kulturradikalismen er borgerlig, grundlæggende borgerlig, og det har den altid været. Ganske vist er det ikke noget absolut krav til den kulturradikale, at han eller hun har en solid årsindkomst, pænt over gennemsnittet. Men det hjælper. Det bedste, man kan sige om 'bevægelsen', er, at den i det mindste gør et forsøg på at hæve sig over banale borgerlige fordomme - og i nogle tilfælde lykkes det da også, må man retfærdigvis tilføje. Det er selvfølgelig ikke så ringe endda, som man siger, når man føler trang til at være jysk og folkelig. Men det kunne vel godt blive bedre? Som udenforstående - det vil aldrig lykkes for 'sådan én' som f.eks. mig at blive kulturradikal - kan det godt se sådan ud, at den eneste rigtige forskel på kulturradikalismen og den hardcore borgerlighed er, at sidstnævnte i det mindste toner rent flag.
Jo, gu savner man Poul Vad. Han var borgerlig eller ikke borgerlig - jeg ved det faktisk ikke, jeg er også ligeglad. Men hvis man én gang har set det forgrinte udtryk i hans ansigt, når han slukkede for sit høreapparat, glemmer man det aldrig.


