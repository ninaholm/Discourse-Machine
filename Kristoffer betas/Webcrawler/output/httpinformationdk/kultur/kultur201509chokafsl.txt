Chokafsløring: Giacomettis modeller var slet ikke så tynde
Afsløringen af tvivlsomme aldersangivelser i et lysbilledshow har sat gang i en lavine af tvivl om sandhedsværdien af Louisianas undervisningsmateriale. Nu sætter nye afsløringer det verdensberømte museum under pres
Richard Mosse: ’Platon’ (2012). Courtesy of the artist, Jack Shainman Gallery & carlier/gebauer


 Isabel Rawsthorne, bedre kendt som søster til skulptøren Alberto Giacometti, var efter alt at dømme en nogenlunde normalvægtig kvinde med gennemsnitlige proportioner. Det vurderer flere historikere efter at have fået forelagt fotomateriale af Dagbladet Information, der tyder på at Rawsthorne reelt slet ikke havde den udstrakte, afmagrede, sivlignende kropsform, som det berømte danske kunstmuseum Louisiana i mange år har udstillet hende med i Giacomettis gengivelse.
Afsløringen af Giacomettis og dermed også Louisianas vildledning af publikum følger det ramaskrig, som i weekenden ramte museet, da Weekendavisen kunne afsløre, at en 134-årig slave ved navn Charles Smith, som havde optrådt i et lysbilledshow på museet og efterfølgende i dets undervisningsmateriale, slet ikke kan have været 134 år. Avisen kunne nemlig i en artikel sandsynliggøre, at det kun er ganske få mænd beskåret at blive mere end 100 år gammel, og dokumentere, at det først for nylig lykkedes en japansk mand at nå en rekordalder på 116, et halvt år før han døde.
At Charles Smith, som hævdet i fotografen Jacob Holdts lysbilledshow, i 1970’erne kan have husket tilbage på at blive ført ombord på et slaveskib mod New Orleans i 1854, er altså ikke bare usandsynligt, det er helt umuligt. Det betyder, at generationer af danske skolebørn er blevet ført bag lyset under besøg på Louisiana.
En oplysningsinstitution
Museets direktør Poul Erik Tøjner har nu fået yderligere stof til eftertanke, efter at han i weekenden besluttede at tilbagetrække museets undervisningsmateriale om Jacob Holdts lysbilledshow. Også Giacomettis skulpturer har indtil i dag indgået i det undervisningsmateriale, som tusinder af danske skolebørn mødes med på det legendariske museum. Samtidig er der også opstået mistanke om, at persongengivelserne på museets Picasso-maleri Kvinde og fløjtespiller III er ude af trit med virkeligheden, og at farverne i flere Andy Warhol-portrætter er upræcise.
»Vi er, som jeg forklarede i weekenden, en oplysningsinstitution,« understreger Poul Erik Tøjner og fastslår, at museet ikke kunne drømme om at sidde sådanne afsløringer overhørig.
Forsvarere af Louisianas omgang med museets materiale har påpeget, at meget af det udstillede er ældgammelt og fra en tid, hvor sandhed ikke betød det samme, som den gør i dag.
Men kritikerne vurderer, at intet har ændret sig: »Jeg har fra pålidelige kilder, at DR Congo slet ikke er lyserødt,« udtaler en anonym graverjournalist med henvisning til museets nylige succesudstilling af »dokumentaristen« Richard Mosses videoinstallation fra det østlige DRC.
Forelagt anklagerne understreger Poul Erik Tøjner, at hver en sten skal vendes, også blandt museets aktuelle udstillinger.
Andre kilder i Humlebæk oplyser dog til Information, at der er overvejelser højt op i museets ledelse om at foretage et kursskifte væk fra de seneste års ambitioner om at være »oplysningsinstitution« og hen imod en linje, der ligger tættere på stifter Knud W. Jensens oprindelige forestilling om museet:
»Et besøg på Louisiana må gerne være lidt som et besøg hos en excentrisk onkel, der samler på kunst.«

