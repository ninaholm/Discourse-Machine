FBI: Mangler du en Picasso?
FBI har udsendt en efterlysning af ejerne af 300 malerier, som blev fundet i en amerikansk kunstskribents lejlighed efter hans død. Det har nemlig vist sig, at en række af værkerne, blandt andet en buste af Giacometti og malerier af Picasso, er stjålne, og at ejeren, som var kendt i New Yorks kunstkredse, levede på en løgn
P. Ravelle -Still Life with Violin, Grapes, and Wine-

I mandags offentliggjorde FBI fotos af et udpluk af 300 kunstværker, som formodes at være stjålne. Værkerne tilhørte den celebre og nu afdøde kunstkender William M.V. Kingsland, og ifølge nyhedsbureauet Associated Press indeholder samlingen en stjålen Giacometti-buste til en værdi af en million dollars, adskillige Picasso'er til en anslået værdi af 600.000 dollar og værker af kunstnere som John Singleton Copley, Giorgio Morandi og Eugene Boudin.Billederne af værkerne blev offentliggjort sammen med et telefonnummer på kriminalkommissær James Wynne fra FBI og en opfordring om at kontakte ham, "hvis du har oplysninger om værkerne, eller hvis du vil gøre krav på nogle af dem."Ifølge James Wynne håber FBI på den måde at få afklaret, hvor mange af værkerne, der i virkeligheden er stjålne."På grund af samlingens enorme størrelse, besluttede vi, at den bedste og hurtigste løsning var at publicere hele samlingen for offentligheden på nettet," siger han til Associated Press.TyveriVærkerne blev fundet i den excentriske kunstkender, William M.V. Kingslands, lejlighed i New York, da han døde af et hjertestop for to år siden. Lejligheden var pakket med malerier fra gulv til loft, og da han ikke efterlod sig noget testamente, tilfaldt de bystyret i New York, som hyrede to auktionshuse til at sælge værkerne videre. Da kunstværkerne skulle flyttes, stjal flyttemændene imidlertid to Picasso-skitser.Ifølge FBI viste det sig under den efterfølgende efterforskning, at det ikke var første gang, de to kunstværker var blevet stjålet.Inden de var endt i Kingslands samling var de nemlig forsvundet fra et galleri i New York helt tilbage i 1967. Og da det ene af de to auktionshuse efterfølgende gik i gang med at kortlægge, hvor værkerne stammede fra, kom det frem, at en række af dem var blevet meldt stjålet i 1960'erne og 1970'erne. Det andet auktionshus, Stair Galleries, var allerede gået i gang med at bortauktionere værkerne, da de ifølge Associated Press blev kontaktet af en køber, som havde opdaget, at det portræt, han havde købt af John Singleton Copley var blevet doneret til Harvard University i 1943 - og at det aldrig var blevet solgt videre. Derefter blev FBI's særlige Art Crime Team sat på opgaven, og nu har de altså valgt at offentliggøre billeder af hele samlingen for at finde ud af, hvor mange af værkerne, der er hælervarer."Vi ved ikke, om han (William M.V. Kingsland, red.) var en tyv, eller om han har købt værkerne i god tro. Det eneste vi ved er, at alle de her værker var i hans besiddelse," siger James Wynne til Associated Press.Falsk identitetMeget tyder dog på, at Kingsland ikke havde helt rent mel i posen. William M.V. Kingsland færdedes i kunstkredsene og blandt overklassen på Upper East Side, og ifølge The Sun talte hans bekendte blandt andet Andy Warhol og Elton John. Han var kendt for at omgive sig med en vis mystik og inviterede aldrig nogen hjem i den lejlighed på Fifth Avenue, som han hævdede at eje.Efter hans død viste det sig, at der var en god grund til hemmelighedskræmmeriet: Der fandtes nemlig ikke nogen lejlighed på Fifth Avenue, og den lille et-værelseslejlighed, som han havde på 72. gade var proppet med stjålne kunstværker.Colin Stair, som var udsendt af et af auktionshusene for at besigtige lejligheden efter Kingslands død, siger til The Guardian, at lejligheden var et stort rod:"Den var fyldt fra gulv til loft med kunstværker - de var mast ind under sengen og dækkede alle ledige arealer i lejligheden."Efter Kingslands død kom det desuden frem, at hans rigtige navn var Melvyn Kohn, og at han hverken havde gået på Harvard eller været gift med en fransk adelig kvinde, som han ellers hævdede. Han var tværtimod vokset op i Bronx som søn af to jødiske flygtninge fra Europa og havde som 17-årig skiftet navn til William Milliken Vanderbilt Kingsland, fordi han mente, at det havde en mere 'litterær' klang, skriver The Guardian.
