'Endnu et slag mod den frie kunstformidling'
Tilskuddet til kunstner-sammenslutninger som Grønningen, Corner og Den Frie skal ifølge Kunstrådets nye handlingsplan reduceres til godt det halve. Så kan det blive svært for os at overleve, lyder det fra sammenslutningerne


 "Jeg kan konstatere, at vi er under pres, og det har vi været længe," siger Jens-Peter Kellermann fra kunstnersammenslutningen Corners ledergruppe. 
Han mener, det kan få stor betydning, at Kunstrådet ifølge den handlingsplan for 2007-2011, som udkom i går, vil skære drastisk i støtten til kunstnersammenslutningerne. Støtten bruges til at sikre udstillingslokaler til medlemmernes værker, og helt præcist skal den reduceres fra 1,7 mio. kr. i 2007 til 1 mio. kr. i 2008. 
Afhængige af støtte
Jens-Peter Kellermann bakkes op af flere andre sammenslutninger, Information har talt med.
Formand for Grønningen, Peter Bonnén, mener, at en række sammenslutninger kan blive nødt til at dreje nøglen om, og Nanna Hertoft, der er medlem af Kunstnersammenslutningernes samråd og sammenslutningen Koloristerne, frygter, at det vil ramme kunstnerne meget hårdt.
"Hvad skal de gøre uden udstillingsmulighed? Så kan de ikke vise deres kunst. I Koloristerne har vi ingen kapital, så vi er afhængige af den støtte, vi kan få," siger hun og tilføjer, at de selvfølgelig vil kæmpe for at kunne udstille:
"Men det vil være med kniven for struben, og vi kan ikke gøre det hver gang."
Jens-Peter Kellermann kalder det den seneste udvikling i en lang tendens.
"Det har ikke været mange penge, vi har fået, men det er beklageligt, hvis det bliver mindre endnu, for det er endnu et slag mod den frie kunstformidling. Den frie kunstformidling, som er uafhængig af økonomiske interesser - den vil man fjerne helt," siger han.
Bedaget udstillingsform
Elisabeth Toubro er formand for Kunstrådets billedkunstudvalg, som har udarbejdet den relevante del af handlingsplanen. Hun nævner to grunde til, at tilskuddet nu reduceres.
"Fra 2003-2007 steg udgifterne til støtten til det dobbelte, og det falder sammen med, at sammenslutningerne bliver mindre væsentlige i den danske billedkunst. Det er en udstillingsform, som har udlevet sig selv, og det er jo også åndssvagt, at udgifterne går til noget så kedeligt som husleje og varme," siger hun og fremhæver, at Kunstrådet stadig støtter sammenslutningerne med omkring 1 mio. kroner: "Vi støtter også masser af medlemmer direkte gennem produktionsstøtte, så der er to måder, vi støtter på. Der er ingen, der siger, at den bedste måde at støtte bredt på er, at støtte en lidt bedaget udstillingsform, som åbenbart ikke rigtig har gennemslagskraft længere."
Karin Hindsbo er daglig leder af Den Frie Udstillingsbygning på Østerbro i København. Hun mener, det er meget vanskeligt at vurdere, hvad der kommer ud af ændringen.
"I princippet er det bedre, at kunstnerne bruger deres tid på at lave kunst og ikke på at søge penge til varme. Men de skal jo også have nogle steder at udstille. Så man skal tænke nærmere igennem, hvordan man vil sikre de steder. Hvis det bliver tænkt godt igennem, kan det blive meget positivt, men hvis man bare langsomt skærer rammerne væk, er det selvfølgelig negativt," siger hun.


