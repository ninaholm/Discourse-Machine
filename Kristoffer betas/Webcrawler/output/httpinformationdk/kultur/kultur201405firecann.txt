Fire Cannes-film vi bør glæde os til

 
	Brødrene Dardenne har tidligere vundet Den Gyldne Palme for filmene Barnet i 2005 og Rosetta i 1999. I år deltager de i konkurrencen med filmen To dage, en nat, der har skuespillerinden Marion Cotillard i hovedrollen. Foto fra To dage, en nat


 
	Cannes-filmfestivalen er ved at nå sin afslutning og Informations udsendte medarbejder Christian Monggaard, har set et væld af film. En del af disse film vil nå de danske biografer det kommende år, men disse fire mener filmredaktøren, at vi i særlig høj grad kan glæde os til.

Mommy af Xavier Dolan

	En opfindsom og kulørt og rørende film om en midaldrende enlig mor og hendes teenagesøn med ADHD. Fuld af følelser og musik og leg med billeder. 



Turist af Ruben Östlund

	En nådesløs og meget morsom hudfletning af den skandinaviske velfærdsmand og de løgne og det bedrag, han lever på.

 

Mr. Turner af Mike Leigh

	Mike Leigh og hans faste filmfotograf, Dick Pope, maler med lys og landskaber i en smuk, velspillet og usædvanlig portrætfilm om den britiske maler J.M.W. Turner.

 

To dage, en nat af Dardenne-brødrene

	Der mangler solidaritet i en kriseramt verden, siger de belgiske filmbrødre Luc og Jean-Pierre Dardenne med deres seneste film, der har Marion Cotillard i hovedrollen.



