Selvfølgelig sørgede Blachman for udsolgt på Mors
Men til Kulturmødet i weekenden var det kulturminister Marianne Jelveds kløgt, Ulla Toftes analyseblik og Jørgen Leths kunstnersind, som fængede. Og som viste, at vi mangler en overordnet vision for den danske kulturpolitik


 
	Den kan tale!« Sådan sagde musicalstjernen Louise Fribo om sig selv som iscenesat marionetsangdukke, da hun insisterede på at få ordet ved åbningen af Kulturmødet 2013 på Mors i torsdags. Så det gjorde hun. Talte om, at man godt i løbet af en sangs tid kan tage en fuldkommen afgørende beslutning for sit liv – sådan som kvinden i musicalen Love Never Dies gør det. Og så sang hun ellers, så folk fik kuldegysninger i det kogende hede elværk på Musikværket på Mors.

	Deltagerne ved det nyindstiftede folkemødeagtige kulturmøde ved Limfjorden kunne også tage en afgørende beslutning for dansk kulturliv. Det lå i hvert fald i indbydelsen til dette massive kulturstunt, der i princippet var for alle – fra kulturministeren til kulturforvaltere, politikere, kunstnere og enkelte helt almindelige kulturelskende borgere.

	Skal alle have penge?

	Men rykkede kulturmødet noget som helst? Positivt set skabte kulturmødet samme følelse af oprigtig dialog mellem hundredvis af mennesker på tværs af kunstarter og kommuner – og politiske partier – ligesom Folkemødet på Bornholm. Uden for på kulturmødets scener i solen boblede musik og performance også med stor charme. Men indenfor kneb det. Efter de første 12 timers rendyrket og livestreamet panelsnak var der ikke nogen konkret kulturplan at øjne noget sted. Kunne alle disse kulturaktører virkelig kun enes om, at tingene skal blive ved med at være, som de er?

	Efter timers snak om penge udtalte Lasse Andersson fra Aalborg Universitet dog endelig mødets åbenlyst forbudte ord: Prioritering. For hvis alle byer i landet skal have hver deres museum, teater og spillested, så bliver det svært at holde niveau for de selvsamme institutioner … Samtidig påviste Morsøs borgmester, Lauge Larsen, netop, at det er stoltheden over det lokale kulturudbud, der er afgørende for folks lyst til at bo og arbejde et sted – sådan som på smukke Mors, hvor der både digtes og høstes lige nu. Noget af et dilemma.

	Jelveds stunt

	Til gengæld kom kulturmødet til at virke som et folkeligt gennembrud for Marianne Jelved (R) som kulturminister. Ikke alene holdt hun et sjældent nuanceret oplæg om alt fra janteloven til provinsens påduttede kulturmindreværd. Hun var heller ikke bange at tackle statens nuværende der-kommer-ikke-flere-kulturpenge-virkelighed, så hun fik folk til at huje. Og hun besvarede spørgsmål fra salen med en humoristisk forståelse for den danske kulturmodel, der afvæbnede alle. Kulturpolitik som standup? Kulturministerekvilibrisme må i hvert fald være ordet.

	Desuden forsvarede hun den kunst, der kan være ekstremt lokal, men som netop derfor også kan være af største globale interesse – med Anna Anchers malerier fra stuerne i Skagen som virkningsfuldt eksempel. Og hun var mere optaget af at tilbyde kultur til teenagerne på nettet end de øvrige kulturdebattører tilsammen. Hvad skete der lige der?

	Oppefra og ned

	Direktør Ulla Tofte fra Golden Days var en af de få, der kunne holde trit med kulturministeren. Hun formåede at sætte ord på den overordnede kulturudfordring: At de store institutioner bliver nødt til at samarbejde med de små projektkunstnere, hvis de skal holde tempo og innovation i top. Altså at kultursamarbejdet fremover ikke kan nøjes med at være ’horisontalt’ mellem de store eller de små institutioner for sig. Ulla Tofte var i hvert fald ikke bleg for at hævde, at selv om de store institutioner ofte både tiltrækker de største offentlige tilskud og de mest massive fondsmidler, så er det også de store institutioner, der er dårligst til at se sig selv i det samlede kulturbillede. Her kom der endelig noget konkret handlekraft på bane.

	Blachmans ego

	Feminin handlekraft ville nogen påstå. For desværre var arrangørerne kommet til at skabe 10-mænd-på-stribe-paneler, hvilket hurtigt blev til et skævvredet debatemne blandt tilhørerne. Ærgerligt. Hvad endnu værre var, så kneb det med at få diskuteret det evige stridsemne om ’Elitært eller folkeligt?’, som Adrian Hughes havde fået til opdrag at styre. I stedet spurgte Adrian Hughes billetmagneten Thomas Blachman om, hvilket kunstværk, der havde gjort størst indtryk på ham. Blachman svarede oprigtigt nok: »Mig selv.«

	Og så kneb det ellers med at få pumpet yderligere luft i folkelighedsdebatten.

	Kulturanalytikeren Christian Have gjorde dog et bravt forsøg på at få fondsfolk og erhvervsfolk til at diskutere støtteprincipper for åbent tæppe. Men igen savnedes et jordnært eksempel. Nu fik man følelsen af, at de hundredvis af fremmødte overskudspersoner fra landets samlede kulturelite ikke engang ville kunne etablere og sikre driftsstøtte til så meget som et kulturvisions-website …

	Lettelsen over Leth

	Førstegangsmøder har lov til at være famlende. Men hvis Morsø Kommune vil kaste sig ud i en toer til næste år, må panelspørgsmålene være meget skarpere – og de kunstneriske indslag vildere. Flere performanceindspark, flere lydovergreb, mere billedkunst direkte i øjnene, tak. I hvert fald hvis kulturmødet vitterligt skal være for alle og ikke bare de eksisterende kulturordkløvere. Og hvis kulturmødet skal producere grundlaget for den overordnede kulturpolitiske vision for Danmark. Altså den vision, som vi så tydeligvis mangler lige nu, hvor så mange af vores nabolande skruer ned for de offentlige kulturambitioner.

	Ordkunstneren Jørgen Leth var en af de mest opløftende personer på mødet. Hans legendarisk klare tale skabte bærende symbolik for hele kulturmødet.

	»Det er vigtigt at undgå fornuften,« sagde Jørgen Leth. Og så understregede han, hvordan han tror på lysten.

	Her klappede folk usædvanligt længe og inderligt. Man mærkede en lettelse i rummet. En lettelse over kunstens kraft: Den kan tale.

Kulturmødet Mors blev arrangeret af Morsø Kommune og Region Nordjylland. Det forventes at vende tilbage i august 2014. www.kulturmødet.dk

