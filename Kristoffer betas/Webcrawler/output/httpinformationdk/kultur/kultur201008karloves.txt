Karl Ove Superstar
Han ville bare skrive en lille roman om sig selv. Resultatet blev seks bind på i alt 3.000 sider, der har vakt større furore end de allerfleste nutidige litterære værker. Information fulgte norske Karl Ove Knausgård, der trak fulde huse på Louisianas litteraturfestival
Kø. Folk flokkes om Karl Ove Knausgård, da han signerer bøger efter sin optræden. Kvinderne er i klart overtal.

»Det er mærkeligt og skræmmende, der er 200.000 mennesker, der ved alt om mit indre liv. Når jeg skriver, tænker jeg ikke på det, men her gør jeg,« siger norske Karl Ove Knausgård og kaster et sky blik op på de tæt besatte stolerader i Louisianas koncertsal. Så ser han ned straks igen.»Han er jo genert,« hvisker en kvinderøst bag mig.»Han virker så ærlig,« hvisker en anden tilbage. »Jeg tror, det er rigtigt, at han er lidt naiv.«Hun hentyder til, at Knausgård selv har beskrevet det voldsomme postyr, han har vakt i Norge, som et resultat af sin naivitet. Han havde ikke gjort, hvad han gjorde, hvis han havde vidst, hvad der vankede, siger han denne dag på Louisiana.»Det var et chok, at folk reagerede så stærkt.«Knausgård har nemlig bragt det norske litterære etablissement og store dele af den norske offentlighed i det hele taget i oprør med sin selvbiografiske monsterroman,Min kamp, der som omdrejningspunkt har Karl Oves forhold til sin far og dennes lidet glorværdige død af druk. Romanen er endt på 3.000 sider og er skrevet på halvandet år i en frenetisk arbejdsproces.FrustrationMotivationen til at gå i gang var en voldsom frustration over følelsen af meningstab ved farens død, et tab, som imidlertid både gjaldt Knausgårds eget liv og litteraturen. En følelse af, at han selv altid havde skjult sig selv og aldrig sagt, hvad han egentlig tænkte, hånd i hånd med frustrationen over, at litteraturen heller ikke talte sandt.Derfor ville han skrive så tæt på virkeligheden som overhovedet muligt, fortæller han, men mener samtidig, at jo længere ind han kommer i sig selv og sit eget liv, jo tættere kommer han også på det menneskelige og dermed almene. Det bliver under alle omstændigheder litteratur, når man skriver, konstaterer han, og for læseren betyder det ingenting, man læser det jo som en roman, uanset om det beskrevne virkelig har fundet sted.»Døden er så intim,« siger han om sin beretning om farens endeligt. »Jo nærmere man kommer detaljerne, jo nærmere kommer man også en opbygning af virkeligheden. Det findes!«»Verden forsvinder, men når jeg skriver om den, kommer den til syne,« forklarer han.Knausgård skriver 20 sider om dagen, og længere tænker han ikke, siger han. Det eneste, han tænker på, er, at i morgen venter der 20 nye sider. Sådan skrev hanMin kamp. Han skrev den til sig selv uden at tænke på publikum, betror han forsamlingen.Først da han havde skrevet de to første bind færdig, 1.100 sider i alt, begyndte romanen at udkomme  og et inferno brød løs. Første bind, der handler om faren og dennes død af druk, fik farens familie til at true med sagsanlæg, mens indlæggene for og imod Knausgårds beretninger og hele projekt blev flere og flere og mere og mere højrøstede.»Judas-litteratur,« kaldte farens familie det.Storebror Yngve, som også beskrives ganske nærgående, og som ligesom de andre levende personer, der optræder i værket, fik manus at læse, før det udkom, blev »antageligvis rasende«, men har dog accepteret projektet. Blot glæder han sig til, at det er overstået, fortæller Knausgård.»Det blev til en stor konflikt. Men det er min far og mit liv, så dér står fronterne. Det har været et mareridt, men jeg har valgt at tage konsekvensen. Jeg kommer til at såre folk, som jeg ikke vil såre, og havde jeg kendt konsekvenserne på forhånd, havde jeg ikke skrevet den.»Men mit mantra er blevet: Hvor farligt er det? Måske er det slet ikke så farligt at sige alt.«En soloI dag bor Karl Ove Knausgård i Malmö. »I eksil,« hedder det oftest i medierne, men dertil kommer den mindre dramatiske grund, at han faktisk er svensk gift.  At han i Malmö kan gå på gaden uden straks at blive genkendt, betyder dog også noget, siger han.Og i dag læser han ikke længere noget som helst af, hvad der bliver skrevet om ham. Efter seancen i koncertsalen hilser jeg på ham og tilføjer, at jeg interviewede ham, da første bind afMin kampudkom på dansk. Bare så han kan huske, hvem jeg er. Men han husker mig åbenbart udmærket, hvorimod han ikke har læst interviewet, fortæller han indforstået. Det var han jo allerede holdt op med, da vi talte sammen sidst, så det kan jeg nok forstå!Karl Ove Knausgård ligner en indianer.»En blanding af Jesus og Peter Lundin,« mente kulturredaktøren til min bestyrtelse.Det kan jeg ikke selv se, måske snarere Vagn Lundbye som yngre? Men jeg kan se, at han totalt forandres, når han læser op, stemmen får klang, ansigtet en ganske særlig koncentration, og hele kroppen liver op.»Det eneste, der ikke ældes i ansigtet, er øjnene. De er lige så klare den dag, vi bliver født, som den dag, vi dør. Blodårerne i dem kan godt nok sprænges, og hinderne mattes, men lyset i dem forandrer sig aldrig,« læser han.Han har valgt en af de essayistiske passager, som han altid lægger ind i sine romaner, her om et ganske bestemt Rembrandt-billede, mesterens portræt af sig selv som gammel.Når Knausgård læser op, begynder han på det nærmeste at danse, han svinger frem og tilbage på fødderne, og jo længere han kommer i teksten, jo mere bevægelse kommer der i kroppen. Højre hånd tages til hjælp, nu skanderer han takten:» det der er afbildet her, som Rembrandt har malet, er selve dette menneskes væren, det som det hver morgen vågnede op til, og som straks faldt ind i tankerne, men som ikke selv var tanker, det der straks faldt ind i følelserne, men som ikke selv var følelser, og det det hver aften faldt i søvn fra, til sidst for bestandigt.«På norsk lyder oplæsningen som den rene musik, en jazzsolo for barytonsax.»Men det er i vores tid det findes, det er for os det ser,« slutter han med adresse til maleriet, træder tilbage og slukker for det hele.Igen er han en høj, ranglet, lidt genert mand i slidte cowboybukser, grågrøn t-shirt og en vindjakke, der er 10 millimeter fra at være endegyldigt for kort på ærmerne.I Norge har der lydt protester over, at Knausgård ikke var medtaget på en top-10-liste over landets mest sexede mænd. Og når man ser det blik, hans kvindelige tilhørere får i øjnene, kan protesterne virke ganske berettigede. En uforstyrrelig venlighed, parret med et furet, skarpskåret ansigt, der indimellem lyser op i et lidt undseeligt smil, gør sin virkning. I Norge undskyldte redaktricen af den pågældende liste Knausgårds fravær med, at det ikke havde været muligt at finde et passende billede. I al sin usandsynlighed  man kan bare prøve at google ham  siger det måske noget om den ambivalens, der omgiver hans person i fædrelandet.I Danmark sporer man derimod ingen ambivalens. Det er en velkendt sag, at kulturlivet, ikke mindst litteraturen, langt hen holdes levende af modne middelklassekvinder, og her på Louisiana ser det ud til, at Karl Ove Knausgård har fundet sit publikum. Efter seancen signerer han bøger, og folk står i kø langt op ad koncertsalens trappe. To tredjedele kvinder, der er ude over den første ungdom.Knausgårds første to bøger på danskUde af verdenog den fabelagtigeAlting har en tidhar ikke opnået imponerende salgstal. For blot et halvt år siden så folk elskværdigt interesserede ud, når man fremhævede ham, det lød da interessant, men de færreste havde læst ham.I dag er han blevet et tilløbsstykke.»Jeg ville bare skrive en lille roman om mig selv, som ikke havde interesse for andre,« siger han.Deri tog han fejl.Ingen hævntørstSom et ekstra raffinement handler det endnu ikke udkomne sjette og sidste bind om, hvad der er sket, mens han skrev de fem forrige.Payback time? Nej, det mener han ikke.»Før fulgte jeg med i alt og blev såret og fortørnet, nu betyder det ikke mere noget. Folk har jo skrevet alt om mig!«Der er absolut heller ikke spor af hævn over det stykke, han læser op fra manuskriptet til sjette bind. Stykket handler om forskellen på det sublime og det guddommelige. Det tager sit udgangspunkt i et billede, der uvilkårligt finder plads i fantasien, det suggestive syn af et kolossalt krydstogtskib, der kommer til syne og tårner sig op bag Venedigs forfaldne paladser. Han taler om naturens fremmedhed og om, at det sublime er uden mysterium, mens det guddommelige sætter grænser for dette liv og åbner for menneskelig samhørighed.»Da vi lukkede døren til det religiøse, lukkede vi også døren til noget i os selv,« slutter han.Næste dags aften, da Knausgård atter optræder i koncertsalen, kalder han sit arbejde et »meningstabsundersøgelsesprojekt« og griner selv lidt ad formuleringen, der næsten kan matche hans værk i længde. Men denne gang forlader jeg det velkendte Louisiana-interiør for at lytte til resten foran storskærmen i museets mørke have. Meningsfuldt nok, skulle man synes. Blåt og gult lys fra skærmen falder åndeagtigt ud på bregneskoven, træerne suser, og Øresund klukker blidt, mens det norske sprog sender sin syngende musik ud i aftenen:»Drukken af sol og død. Hvad skulle jeg gøre? Jeg var så lykkelig.«
