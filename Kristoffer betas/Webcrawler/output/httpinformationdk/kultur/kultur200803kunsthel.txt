Kunst i den hellige ytringsfriheds navn
Det står skidt til med provokationskunsten, lyder bedømmelsen fra kritikere, som har iagttaget forventelige reaktioner omkring kunstgruppen Surrends seneste udstilling i Berlin
Kunstnergruppen Surrend er uden tvivl provokatører. I 2006 var det Irans præsident Mahmoud Ahmedinejad, der blev ramt af Jan Egesborg og Pia Bertelsens slet skjulte budskab I Tehran Times: 'S-W-I-N-E' under navnet Danes for World Peace. Under en debat om homo-seksuelle på færøerne bragte de annoncen: -Jeg er færing, ergo er jeg skabsbøsse-. Senest var det så den hellige sten i Mekka, der fik en tur i Berlin af kunstner-gruppen Surrend.


 Provokationskunsten har ikke noget budskab i disse år, og det er den danske kunstgruppe Surrend og frontmanden Jan Egesborg et levende bevis på. Sådan lyder analysen fra en række kritikere, når sammenhængen i de sidste dages mediebevågenhed omkring Jan Egesborgs seneste værk, en plakat af den hellige sten Kabahen, diskuteres. Reaktionenerne fra vrede muslimer var forventelige, både fordi vi har set lignende provokationer før, og fordi vi kender manden, fra hvis hånd udtrykket kommer, lyder vurderingen.
Forfatteren Knud Romer har med skepsis fulgt Jan Egesborgs aktioner de seneste år - fra starten som PR-mand i Danmarks største reklamebureau Kunde & Co. til hans skandaleombruste annonceindrykninger, hvor verdens magtmænd er blevet hængt ud som svin eller pædofile. Selv beskriver Surrend sine aktioner som satirisk kunst, hvor formålet er "at gøre grin med verdens magtfulde mænd og skøre ideologiske konflikter". 
Fupkunst
Knud Romer har en anden karakteristik af projektet og af forntmanden Jan Egesborgs kunstform: 
"Det er fupkunst. Det benytter sig af det laveste trick, der findes: Skandalisering. Der er ikke noget nemmere end at tage et helligt, muslimsk objekt og kalde det for en dum sten. Det er skandalisering som effekt for at skabe opmærksomhed. Og det er penge værd," siger Romer.
Også adjunkt ved Københavns Universitet, Mikkel Bolt Rasmussen, der har specialiseret sig i politisk samtidskunst, mener, at Surrends kunst opererer ud fra et forventeligt handlingsforløb, der karakteriserer deres kunst som 'opskriftskunst': "Surrend fremfører her et entydigt budskab, hvor man allerede inden start kan regne reaktionen ud." 
Mikkel Bolt vurderer værkets kunstneriske værdi: 
"Jeg har svært ved at se indholdet i den her plakat. Jeg synes, det er en gumpetung og banal form for kunst, der ikke fører til noget som helst subtilt budskab, men derimod dræber enhver form for dialog. For mig at se har værket ikke noget som helst med kunstneriske undersøgelser at gøre."
Sympati med kunsten
Under overskrifter som 'Ytringsfriheden hyldet på omstridt kunstudstilling' i Politiken 4. marts og 'Museum trodser muslimer' i Ekstra Bladet samme dag blev plakaten forsvaret i landets aviser med henvisning til kunstnerisk frihed og demokratisk ytringsfrihed. 
Formanden for Berlins Kunstakademi, Klaus Staeck, betegnede truslen mod den danske udstilling som "fuldstændig uacceptabel" og henviste til, at muslimer i Europa måtte acceptere, "at de ikke kan censurere en kunstudstilling". Ligeledes beskrev ophavsmanden til værket, Jan Egesborg, situationen for Ritzau som "en skandale og et stort nederlag for friheden for kunst i Tyskland og Europa", at "en hob af gale mennesker bare kan forlange at få kunstudstillingen lukket". 
Også politikere ønskede at markere, at de støttede op om den danske kunstnergruppe: 
"Det er fuldstændig urimeligt, at vi gentagne gange skal trues, når vi bruger vores ytringsfrihed. Vi er blevet pålagt en urimelig selvcensur, og det er blevet et europæisk anliggende," udtalte Socialdemokraternes formand Helle Thorning-Schmidt til Politiken.
Danmark betaler
Knud Romer mener, at den stærke mediedækning og den politiske opbakning til Surrends udstilling er med til at kamuflere de mekanismer, som kunstværket i virkeligheden opererer inden for: 
"Ytringsfriheden er ikke en absolut størrelse. Den står til konstant social forhandling. Som tidligere reklamemand burde Jan Egesborg være klar over dette," siger Knud Romer, der selv har erfaring inden for reklamebranchen. Romer understreger, at der i dag, måske mere end nogensinde før, er skarpe grænser for, hvad man må sige, hvem man må henvende sig til, og hvordan man gør det både i reklameverden og i kunstverden. 
"Jan Egesborg bruger kunsten som en social indramning af hans ytringer, så de kommer til at betyde mere og andet. Ved at bruge kunstens navn bliver det ikke Jan Egesborg som privatperson, der kommer til at stå til ansvar for de ytringer. Derimod bliver det Danmark, der skal betale prisen, da han med denne slags kunst fører udenrigspolitik på hele landets vegne," siger Knud Romer.
Heller ikke for Mikkel Bolt kan ytringsfrihed som kunstnerisk parameter stå alene: 
"Den måde, Surrend i dette tilfælde har beskæftiget sig med ytringsfrihed på, minder for meget om den måde, som den racistiske, højreorienterede offentlighed ytrer sig på. Det dækker over en bombastisk forestilling om, hvad ytringsfrihed er. Surrend bevæger sig i en medieoffentlighed og bruger en velkendt politisk diskurs, uden dog at stille sig kritisk over for den. Det er en sensationspraksis mere end det er en kritisk, undersøgende kunstnerisk praksis, som forholder sig til politiske problemstillinger," siger Mikkel Bolt. Efter lidt overvejelse konkluderer han: 
"Jeg er bare ikke sikker på, at det er i medieoffentligheden, at de mest intelligente kunstnere arbejder i dag."
Provokationens fallit
Sensationen er altså kendetegnende for Jan Egesborg og Surrends kunstneriske praksis. Men kunst som sensation kan i sig selv ikke bruges som kvalitetskriterie, påpeger kunstkritikeren og kunsthistorikeren Matilde Digmann. 
Hun mener, at Jan Egesborgs værker og aktioner forsøger at følge op på en lang tradition af provokerende kunst, der begyndte med avantgardekunsten i begyndelsen af det 19. århundrede, men i forsøget på at forny provokationskunstens udtryk udsletter værket sin egen værdi.
"Problemet med Jan Egesborgs kunst er, at den ikke i sig selv er særlig provokerende. Derfor er sidste mulighed at henvende sig til en gruppe, hvor man er sikker på, at man vil få den ønskede reaktion, der i sidste ende vil skabe opmærksomhed omkring ens værk og ens navn. Det er det, Surrend har gjort her," siger Matilde Digmann. Hun har senest bidraget med en artikel til Ny Dansk Kunst 07, hvor hun kritiserer kunstneren Christian Hornsleth for at udøve en smagløs selvpromovering. Digmann mener, at Hornsleth og Egesborg er del af en bredere tendens i nyere, dansk kunst, hvis virkemiddel har spillet fallit: 
"Deres provokationer ender som en pseudoprovokation, fordi de forsøger at provokere i en offentlighed, der er meget svære at forarge. Kunstværket som provokation, mener jeg, er udspillet." 
Knud Romer supplerer:
"Enhver overskridelse er ikke nødvendigvis en kunstnerisk handling. Surrends kunst er ren skandalisering, og skandalen er berømmelsens mord."


