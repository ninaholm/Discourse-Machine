Direktøren for det hele
Som forlagschef, avisdirektør og DR-boss har Morten Hesseldahl efterhånden været hele vejen rundt i det danske kulturliv. Næste stop bliver posten som teaterchef på Det Kongelige Teater. Her er opgaven både simpel og kompliceret: At nå ud til danskerne
 
	I går blev Morten Hesseldahl udnævnt til ny chef for Det Kongelige Teater. Selv vil han helst bedømmes på, om det lykkes ham at levere en nationalscene, som er relevant for alle og ikke kun de allerede overbeviste


 
	Alle, der har set Morten Hesseldahl på en fodboldbane, kender til hans formidable placeringsevne. Som en anden Jon Dahl Thomassen har han en evne til altid at stå perfekt placeret foran kassen, parat til at sætte den afgørende inderside på. I går blev den 49-årige Hesseldahl endnu engang matchvinder, da han ved et pressemøde i Skuespilhusets foyer lod sig udnævne som ny chef for den gamle nationalscene.

	Men hans imponerende pokalskab – der foruden titlen som teaterchef tæller bedrifter som direktør hos Bonnier Forlagene, direktør på Information og chef for DR Kultur – er et resultat af meget mere end strategisk snilde. Langt ind i det kulturelle landskab er Morten Hesseldahl respekteret som en dygtig og driftsikker leder af den type virksomheder, som kan være vanskelige at håndtere, fordi de placerer sig i krydsfeltet mellem skrøbelige kulturfrembringelser og benhård business. Og ifølge hovedpersonen selv er det da heller ikke hans teaterkundskaber, men snarere hans evne og erfaring med at kunne balancere budgetter og kunstneriske ambitioner, der har sikret ham jobbet.

	»Mit forhold til teater er meget beskedent. Men fagligheden er tilstede i huset, og så kan jeg bidrage med erfaring med at lede kunst- og medieorganisationer. Derfor skal jeg dog alligevel være en leder, som de kunstnerisk ansvarlige forhåbentlig gider diskutere med. Jeg vil være den, der stiller spørgsmålene og har et ansvar og en holdning til udbuddet, men det bliver ikke mig, der sammensætter programmet. Det, tror jeg, er en stor lettelse for de fleste,« siger Morten Hesseldahl.

	Mellem elitært og folkeligt

	Den kommende chef for en af landets mest omdiskuterede kulturinstitutioner har ikke løbet landets scenekunst på dørene de senere år. Han nævner en opsætning af Strauss’ opera Ariadne på Naxos som et af de seneste års scenedramatiske højdepunkter i sit eget kulturliv, og ellers er det mere den 14-årige datters skoleteaterkarriere, han følger.

	Morten Hesseldahl er på mange måder kontrasternes mand. Han er kunstner og forretningsmand, uddannet fra både KUA og CBS, Den Grafiske Højskole og New York University. Han har været med til at stifte den liberale tænketank CEPOS og har samtidig udgivet flere bøger på det lille venstreorienterede forlag Modtryk.

	Den pragmatiske grundindstilling kan vise sig nyttig i arbejdet som chef for Det Kongelige Teater. Her skal han udover at balancere økonomiske og kunstneriske hensyn også være den daglige leder af en institution, hvor beskyldningerne om samarbejdsvanskeligheder de senere år har siddet løst i garderoberne.

	På gårsdagens pressemøde gjorde bestyrelsesformand Stine Bosse det også klart, at en af de primære opgaver for den nye teaterchef er at brede Det Kongelige Teaters tilbud ud til et større publikum. Derfor giver det god mening, at man har hentet en chef fra en public service-institution som DR, mener professor i dramaturgi ved Aarhus Universitet, Jørn Langsted. Han ser umiddelbart tre udfordringer for Morten Hesseldahl: Dels skal han indfri et politisk krav om at sælge flere billetter og få forenet det elitære og det smalle.

	Dertil følger en udfordring med personaleledelse.

	»Han skal være leder for en flok primadonnaer, og det kan være en udfordring. Det er vigtigt at kunne kommunikere med skuespillerne og det øvrige kunstneriske personale. Om han kan det, bliver spændende, for det har han umiddelbart ingen erfaring med,« siger Jørn Langsted. Han påpeger desuden det potentielt paradoksale i, at Morten Hesseldahl har været medlem af Cepos og nu står i spidsen for en af landets største offentlige kulturinstitutioner.

	»Hvis det er nogle holdninger, han stadig lægger inde med, kan han få alvorlige problemer at slås med. Cepos går vel reelt ind for, at kunststøtte skal afskaffes.«

	Fiktionschef på DR, Nadia Kløvedal Reich, har arbejdet sammen med Morten Hesseldahl i flere år og vurderer, at Det Kongelige Teater og den nu snart tidligere chef for DR Kultur er et godt match.

	»Chefen for Det Kongelige Teater skal på samme måde som på DR have en sans for at lede kunstneriske og kreative processor uden at være helt nede i materien. Og det kan Morten. Han synes, det er interessant at lede gennem andre, hvilket jeg tror er en forudsætning for at lykkes i denne type stilling.«

	En veludviklet evne til at udstikke en retning og derefter have tillid til, at de ansatte under ham kan udnytte det mandat, de bliver givet, er noget af det, der kendetegner og kvalificerer Morten Hesseldahl som chef, mener Nadia Kløvedal Reich.

	»Han er ambitiøs og ser nye retninger. Og samtidig er han både kulturelt og ledelsesmæssigt bredt funderet, og det vil komme ham til gode på Det Kongelige Teater.«

	Det yngre publikum

	Tiltrædelsestidspunktet er endnu ikke afklaret, men når Morten Hesseldahl inden længe sætter sig i den teaterstol, der har stået ledig siden Erik Jacobsen blev fyret i november måned, er han bevidst om, at Det Kongelige Teater befinder sig i en udfordrende tid. Der er dog håb forude, hvis nationalscenen formår at blive mere inkluderende uden at give køb på den kunstneriske kvalitet, mener Morten Hesseldahl.

	»Det skal være elitært, men samtidig i stand til at række ud og invitere folk ind. Både fordi det brede i sig selv er attraktivt, men også det brede kan være den dør, der får folk til at få øjnene op for det smalle.«

	En af de knapper, der kan skrues på for at få flere i teatret, er den elitære aura, der omgiver teatret.

	»Jeg tror, der er en masse koder, der knytter sig til det at gå i teatret, som kan skræmme folk væk. Som for eksempel, at folk ikke ved om de må klappe mellem satserne til klassiske koncerter. Hvis man på en eller anden måde kan hjælpe med at nedbryde de koder, kan det måske blive mere naturligt at komme i teatret.«

	Det Kongelige Teater har i de senere år arbejdet hårdt på at tiltrække særligt et yngre publikum, og det arbejde kommer til at fortsætte, fortæller Morten Hesseldahl.

	»Vi er meget lykkelige over det segment af folk på 50+, der kommer meget i teatret, men vi skal også forstå at henvende os til nye generationer og fortælle, hvorfor det at få en scenekunstnerisk oplevelse er noget særligt.«

	Og der er ikke nødvendigvis nogen modstilling mellem alder og dramatisk udtryksform, mener Morten Hesseldahl.

	»De unge har jo ikke noget problem med livekoncerter, og jeg tror, folk gerne vil have oplevelser, der er mere unikke, end dem man får, når man tænder for Netflix.«

	Derfor vil Morten Hesseldahl også gerne bedømmes på, om det lykkes ham at levere et kongeligt teater, som er relevant for alle og ikke kun de allerede overbeviste.

	»Det Kongelige Teater skal være centralt i Danmark og være et sted, der forbinder Danmark bagud gennem generationer, men forhåbentlig også gør det med moderne virkemidler og på den måde er helt afgørende for befolkningens mentale sundhed.«

