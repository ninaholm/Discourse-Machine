Men hvad skal det til for?
Valsetakten er dæmpet i Søren Ulrik Thomsens nye digte, vellyden og de hårdtpumpede ciseleringer tonet ned. Til gengæld er verden synlig på en ny måde


 Leder man efter det, der plejer at være i Søren Ulrik Thomsens digte, så finder man det også i Rystet Spejl. Også i hans nye digtsamling sættes tilværelsens poler op mod hinanden for straks at virre rundt i ordenes slyngninger. Også denne gang strøer hans digte om sig med små emblemer på en nærmest filmisk melankoli: støvregn, transithaller, vejkryds i november.
Også her skifter digtene lynhurtigt og sikre som søvngængere fra eksistensens almenhed til en påfaldende konkretion. Man ved, man er i Søren Ulrik Thomsen-land, når et digt slutter med følgende verselinjer:
»Men døden kender jeg kun fra frygten for den,/ Guds ord fra oversættelser/ og stilheden kun fra de lyde der høres/ når man vågner en vinternat 05.30:/ Bagtrappens knagen/ en tonstung lastvogns langsomme nedbremsen/ et sted derude i mørket.« 
Alligevel har noget rykket sig. Rystet spejlvirker mere neddæmpet end Det skabtes vaklen, den sidste ordentlige digtsamling fra Søren Ulrik Thomsens hånd.
Tonefaldet er mere jordnært, der er sparet på billedsproget og de mange bogstavrim (som jo stadig er der, jævnfør t-t-t og la-o/la-o i »tonstung lastvogns langsomme«). Digtene er mere skrabede, mindre fuldfede i deres vellyd. Der er skruet ned for den ciselerede patos.
Hvilket ikke er ment som en kritik, tværtimod. I al fald denne læser føler sig mere velkommen i Rystet spejlend jeg har gjort i de sidste par samlinger af Søren Ulrik Thomsen. Og så giver det rum til noget nyt. Her får ordet »fællesarealer« en nærmest satirisk skarphed:
»Også småbørn drømmer om deres fortid/ som er stor og dunkel/ og fuld af dufte og utydelige skikkelser/ der spejler sig i de lakerede gulve./ Selv oldinge føler sig fortabte/ når de sidder og stirrer ud i fællesarealerne/ og pludselig husker/ at de har mistet deres forældre.« 
Det er jo et enkelt digt, og et digt i nærmest statisk balance: en sætning om småbørn, fire verselinjer, en sætning om gamle, fire verselinjer. Men med det ene ord skifter digtet retning. Pludselig handler det ikke kun om det modsattes paradoksale sammenfald. Det handler også om forskellen mellem de tidligste, fordrømte urscener, deres »lakerede gulve« og »utydelige skikkelser« og plejehjemmet som en trist, uværdig, tør og overbelyst afslutning på et liv.
Erindring og jeg
I det hele taget er det som om, jeget og skriften fylder mindre i Rystet spejl, verden til gengæld mere. Tidligere var Søren Ulrik Thomsens elskede København og det tiltalte du mest anledninger til at meditere over eksistensen.
Samtidig var hans digtes jeg helt uden historie. Nu siver erindringer sikkert Søren Ulrik Thomsens egne, men hvad ved vi? gennem teksterne. Byen er et rum, man bevæger sig rundt i, men som også er gennemlyst af sin fortid. Og digtenes mange duer er mennesker, man har kendt en gang, og som måske, måske ikke er døde i dag.
Sådan her begynder et digt:
»Undskyld jeg ringer så sent./ Den tid er åbenbart forbi/ hvor jeg følte mig som noget særligt/ ved at være hvem som helst/ i verdens endeløse transithal.« 
Et andet, i mine øjne et af bogens bedste, lyder sådan her:
»Mens jeg drømte om at se det hele/ gennem digtets firkant på det hvide papir/ og om det hvide kød med den sorte trekant/ var verden allerede/ ved at slippe op for dig/ hvis drømme var fulde af huse med blændede ruder/ røntgenbilleder og store tomme martshimle./ Forleden så jeg dig så på et natværtshus/ med ensomheden/ som en giftig glorie om panden./ Din planet var på vej/ ind i et andet solsystem. Uden sol.« 
Engang var jeg sådan, dengang var du sådan. Men nu er jeg en anden, og du er ved at gå til grunde. Mere vil digtet vel ikke sige. Og selvfølgelig kan man se de to skikkelser som en slags udspaltninger.
De kan forbindes med forskellige sider af Søren Ulrik Thomsens digtning: begæret og skriften, den udsatte eksistens. Men det er også bare en hilsen til en gammel bekendt.
Noget lignende sker med døden. I dagspressens mange og store interview de sidste par uger har Søren Ulrik Thomsen sagt, at Rystet spejlhandler om døden og om at blive ældre. Det er rigtigt.
Men det er mest de andres død, digtene handler om.
»Som ung forekom barndommen mig/ lige så fjern og uvirkelig som døden/ vi diskuterede som et matematisk bevis«, hedder det et sted. Nu er den et faktum, et hul i det tæppevæv af mennesker, der indgår i et liv.
Konkrete metadigte
Hvad mere? Nogle af de virkeligt fine digte i Rystet spejler dem, der ikke handler om digtningen i al almenhed, men om at skrive netop denne tekst: Hvad den kunne være, hvad den ikke blev. Det minder om Klaus Høecks ofte meget konkrete og morsomme metadigte:
»Her skulle egentlig have stået digt/ som jeg nu har kasseret/ selv om det indeholdt/ en rammende bemærkning om mine fjender/ plus et par rigtig flotte linier/ som er typiske for min poesi/ men hvad skal det til for/ nu hvor syrenerne blomstrer/ og jeg underligt nok er ældre/ end min morfar nåede at blive/ så iført hans koksgrå jakkesæt/ går jeg en tur i den moderne verden/ hvis uforståelighed er banal/ sammenlignet med at krydse grænsen/ fra det selvfølgelige ved at være til/ til det mærkelige i ikke at være død.« 
Nå ja, de flotte linjer kom med i sidste halvdel. Dér står forfatterskabets forskellige signaturer stilistiske, motiviske nærmest i kø.
Men det kræver altså en vis sikkerhed at skrive linjen »men hvad skal det til for« om kvaliteterne i sin egen poesi. Det kræver en vis sikkerhed at punktere sig selv så let og så eftertrykkeligt. Og alligevel fortsætte ufortrødent.
Sådan er bogen også. Men mest af alt har digtene i Rystet spejl en stor ro i sig.
Man føler sig godt tilpas, på en måde hjemme i de her digte. Man føler sig ikke væltet omkuld af dem. Ønsker man sig det som læser, at det skal svimle undervejs, at digtene skal overvælde én, så er Rystet spejl ikke helt på omgangshøjde med Søren Ulrik Thomsens tidligere samlinger. For os andre er fornyelsen velkommen.
Søren Ulrik Thomsen: Rystet spejl. 56 sider, 175 kr. Gyldendal.
Se interviewet med S.U. Thomsen 

