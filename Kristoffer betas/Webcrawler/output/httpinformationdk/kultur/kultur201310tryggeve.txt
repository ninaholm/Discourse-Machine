Den trygge verden
’I dag, da det store uvejr for længst har knust den, ved vi omsider, at den trygge verden kun var et luftkastel’, skrev Stefan Zweig i ’Verden af i går – en europæers erindringer’. Information bringer her et uddrag om tryghedens tidsalder og tilbagefaldet til barbari


 
	Hvis jeg skal finde en brugbar formel for tiden før den første verdenskrig, den tid jeg voksede op i, så tror jeg at være mest prægnant, når jeg siger: Det var tryghedens gyldne tidsalder. Alt i vores næsten tusindårige østrigske monarki syntes at være lagt an på varighed, og staten selv syntes at være den øverste garant for bestandigheden. De rettigheder, den garanterede sine borgere, blev skænket af parlamentet, folkets frit valgte repræsentanter, og enhver pligt var nøje afgrænset. Vores valuta, den østrigske krone, var i omløb i blanke guldmønter, hvilket borgede for dens soliditet. Enhver vidste, hvor meget han ejede, eller hvor meget der tilkom ham, hvad der var tilladt, og hvad der var forbudt. Alt havde sin norm, sit bestemte mål og sin vægt. Den, der havde en formue, kunne nøjagtig regne ud, hvor meget den ville indbringe ham i rente hvert år; både embedsmanden og officeren kunne finde nøjagtig det år i kalenderen, hvor han ville blive forfremmet, og nøjagtig det år, hvor han kunne gå på pension. Enhver familie havde sit bestemte budget; den vidste, hvor meget den skulle bruge på bolig og mad, på selskabelighed og sommerrejser, og derudover var der altid afsat en lille sum til det uforudsete, til sygdom og lægebesøg. Den, der ejede et hus, betragtede det som et trygt hjem for sine børn og børnebørn, en gård eller en forretning blev givet i arv fra generation til generation; allerede mens et spædbarn endnu lå i sin vugge, lagde man den første obol i sparebøssen eller satte den i sparekassen, så der var en lille ’reserve’ til det fremtidige liv. I dette vidtstrakte rige stod alt fast og urokkeligt på sit sted, og på det højeste sted stod den ældgamle kejser; skulle det ske, at han døde, så vidste man (eller mente at vide), at der ville komme en anden, og at intet ville ændre sig i denne velgennemtænkte orden. Ingen troede på krige, revolutioner eller omvæltninger. Alt radikalt, alt voldeligt syntes på forhånd umuligt i denne fornuftens tidsalder.

	Denne følelse af sikkerhed var millioner af menneskers mest eftertragtede eje, deres fælles livsideal. Kun i denne tryghed blev livet betragtet som værd at leve, og stadig større kredse begærede at få deres del af det kostbare gode. Først var det kun de besiddende, der nød dette fortrin, men lidt efter lidt trængte de brede masser sig frem; tryghedens århundred blev til forsikringsvæsnets gyldne tidsalder. Man forsikrede sit hus mod ild og indbrud, sin mark mod hagl og uvejr, sin krop mod ulykker og sygdom, man købte sig en livrente til alderdommen og lagde en police til den fremtidige medgift ned i sine døtres vugge. Til sidst organiserede endog også arbejderne sig og erobrede retten til en reguleret løn og sygekasser, mens tjenestefolk sparede op til alderdommen, meldte sig ind i en begravelseskasse og forudbetalte deres egen begravelse. Kun den, der ubekymret kunne se fremtiden i møde, kunne med god samvittighed nyde nuet.

	I denne rørende tillid til, at man kunne sætte palisader op omkring sit liv, som skæbnen ikke kunne trænge ind gennem, skjulte der sig trods al soliditet og beskedenhed i livsopfattelsen en stor og farlig indbildskhed. Det nittende århundred var i al sin liberalisme ærligt overbevist om at være på den lige og ufejlbarlige vej mod ’den bedste af alle verdener’. Med foragt så man tilbage på de tidligere epoker med deres krige, revolutioner og hungersnød som på en tid, hvor menneskeheden endnu var umyndig og ikke tilstrækkelig oplyst. Det var vel kun et spørgsmål om få årtier, inden den sidste rest af ondskab og vold omsider ville være overvundet, for troen på det uophørlige, ustandselige ’fremskridt’ havde for denne epoke en ligefrem religiøs kraft; man var begyndt at tro mere på dette ’fremskridt’ end på Biblen, og dets evangelium blev tilsyneladende dag efter dag bevist af videnskaben og teknikkens nye mirakler. Og faktisk blev det almindelige opsving hen imod slutningen af dette fredelige århundred stadig mere synligt, stadig hurtigere og stadig mere mangeartet. Om natten glødede de elektriske lys i gaderne i stedet for mørke lamper, forretningernes forføreriske glans nåede fra strøggaderne helt ud til forstæderne, og takket være telefonen kunne det ene menneske nu tale med det andet i det fjerne, det fløj af sted i en hesteløs vogn med hidtil uset hast, det svang sig op i luften som en Ikaros-drøm, der var gået i opfyldelse. Komforten trængte fra de fornemme huse ind i de borgerlige, vand skulle ikke mere hentes fra brønden eller porten, ild skulle ikke mere med besvær tændes i komfuret, hygiejnen forbedredes, snavset forsvandt. Menneskene blev smukkere, kraftigere, sundere, nu hvor sporten hærdede deres kroppe, stadig sjældnere så man krøblinger, vanskabte og invalide på gaderne, og alle disse mirakler havde videnskaben skabt, denne fremskridtets ærkeengel. Også på det sociale område gik det fremad, år for år fik individet nye rettigheder, loven håndhævedes mildere og mere humant, og selv problemernes problem, de store massers fattigdom, forekom ikke mere uløseligt. Stadig større kredse opnåede valgret og dermed mulighed for at forsvare deres interesser på lovlig vis, sociologer og professorer kappedes om, hvordan proletariatets livsførelse kunne gøres sundere og måske endda lykkeligere – hvilket under altså, at dette århundred solede sig i sin egen succes, og at ethvert afsluttet årti blot blev betragtet som en optakt til et endnu bedre? Man troede lige så lidt på muligheden for et tilbagefald til barbariet, som en krig mellem Europas folk eksempelvis ville kunne medføre, som på hekse og genfærd; vores fædre havde en stædig tillid til tolerancens og den gensidige forståelses usvigeligt bindende kraft. De mente ærligt og redeligt, at grænser og divergenser mellem nationer og konfessioner lidt efter lidt ville forsvinde til fordel for et humant fællesskab, og at fred og sikkerhed, disse de højeste goder, dermed ville blive hele menneskeheden til del.

	Det er let for os i dag, vi, som for længst har strøget det fantomagtige ord ’sikkerhed’ fra vores vokabular, at smile overbærende ad denne idealistisk-forblændede generations optimistiske, men illusoriske tro på, at menneskehedens tekniske fremskridt nødvendigvis måtte få en lige så hurtig moralsk opstigning til følge. Vi, der i det nye århundred har lært ikke at lade os overraske af nogen som helst form for kollektiv bestialitet, vi, som af enhver ny dag venter os noget endnu mere forfærdeligt end det, den foregående bragte, er betydelig mere skeptiske, hvad angår menneskehedens moralske forbedring. Vi er tvunget til at give Freud ret, når han i hele vores kultur og civilisation kun ser et tyndt lag fernis, der hvert øjeblik kan blive gennembrudt af underverdenens destruktive kræfter; vi har lidt efter lidt måttet vænne os til at leve uden fast grund under fødderne, uden ret, uden frihed, uden tryghed. Vi har for længst frasagt os vores fædres religion, deres tro på humanitetens raske og varige opsving; belært på det grusomste betragter vi denne overilede optimisme som banal, for den nuværende katastrofe har med ét eneste slag tilintetgjort tusind års humane bestræbelser. Men var det end en illusion, så var det dog en vidunderlig og ædel illusion, som vores fædre troede på, for den var mere menneskelig og frugtbar end vore dages paroler. Og trods alle erkendelser og skuffelser er der noget i mig, som på hemmelighedsfuld vis ikke helt kan give slip på den. Hvad et menneske i sin barndom har optaget i sit blod af tidens atmosfære, kan ikke udskilles igen. Og trods alt, hvad der hver dag hviskes mig i ørerne, trods alt, hvad jeg selv og utallige skæbnefæller har måttet gå igennem af fornedrelser og prøvelser, så kan jeg ikke helt fornægte min ungdoms tro på, at det trods alt igen en dag vil gå fremad. Selv fra den afgrund af gru, som vi lige nu famler halvblinde omkring i med vildfarne og sønderknuste sjæle, ser jeg igen og igen op på de gamle stjernebilleder, der strålede over min barndom, og trøster mig med min nedarvede tillid til, at dette tilbagefald engang vil vise sig kun at have været et interval i den evige rytme af fremad og fremad.

	I dag, da det store uvejr for længst har knust den, ved vi omsider, at den trygge verden kun var et luftkastel […]

Uddrag fra Stefan Zweigs ’Verden af i går – en europæers erindringer’. Nyoversat af Judyta Preis og Jørgen Herman Monrad. Udkommer på forlaget Rosinante den 5. november

