Folk



 
	Barack Obama

	Det kan godt være, vi har tænkt os at uddele øretæver, men vi har ikke ’fokus på et regimeskifte’, lyder meldingen fra den amerikanske regering. Obama balancerer tilsyneladende på en tynd rød line på sin vej ind i Syrien.

	Rufus Gifford I

	Noget mere jovial lyder USA’s nye ambassadør i Danmark. I en YouTube-video lufter han sit store tandsmil for at lovprise det danske samfund og udbrede sin begejstring over at komme hertil. Man bliver helt vagtsom af så megen uforbeholden glæde.

	Rufus Gifford II

	Men Gifford har også arbejdet i Hollywood, og det skinner igennem. Desuden elsker han at ro kajak med sin partner Stephen, og de glæder sig til at udfordre Danmarks smukke kyster. Åh, hvad fa’n, Rufus, vi elsker dig allerede. Kom, kom.

	Hipstere in spe

	Skal Gifford og kæresten have hjælp til at falde til, kan de tage på hipsterkurser på Medborgarskolen i Stockholm. Man kan lære at få ’passion för det genuina’, og så kan man ’göra sin egen korv’. Det må være en form for ny nordisk hipster.

