Formidling af bøger ændrer folks lånemønster
Søgemaskinen bibliotek.dk gør det lettere for bibliotekslånere at bestille materialer fra hele Danmark - og ikke kun fra det lokale bibliotek. Derfor behøver den smalle litteratur ikke at stå på ethvert bibliotek, lyder ræsonnementet. Men databasen hjælper kun målrettede lånere. Anderledes formidling kan derimod få folk til at låne den smalle litteratur, viser forskning


 Efter at søgesiden bibliotek.dk er kommet til verden, er det blevet lettere for lånerne at bestille og få hænderne i specifikt materiale, selv om det ikke findes på deres lokale bibliotek. Og netop derfor behøver hvert bibliotek ikke at have alverdens litterære værker stående på hylderne, lyder det fra centrale kilder i biblioteksvæsnet, som Information har talt med.
Men undersøgelser viser, at trefjerdedele af det materiale, som folk låner på biblioteket, ikke var planlagt hjemmefra. Søgemaskinen bibliotek.dk, hvor lånerne søger efter noget specifikt så som forfatter, titel eller emne, hjælper derfor ikke de mange såkaldt 'græssende' lånere, der ikke har planlagt hjemmefra, hvad biblioteksposen skal fyldes op med. Det påpeger ph.d.-studerende ved Danmarks Biblioteksskole Rasmus Grøn, der forsker i bibliotekernes formidling af skønlitteratur:
»Hjemmesiden er kun gavnlig for de målrettede lånere,« siger han og kalder det et problem, hvis landets folkebiblioteker bruger bibliotek.dk som et argument for ikke at have den smallere litteratur stående på hylderne.
I stedet bør bibliotekerne være bedre til at formidle den smalle litteratur, så folk får lyst til at låne den, mener Rasmus Grøn:
»Formidlingen kan betyde, at lånerne får øje på noget, de ikke havde regnet med at få øje på. Det bliver en tilfældig, men positiv opdagelse og skaber et større litterært udblik.«
Bedst hvis bogen er fysisk
Forskning fra ind- og udland bakker ham op. Sidste år lavede lektor på Danmarks Biblioteksskole Lennart Björneborn og kultursociolog Eva Brendstrup en undersøgelse om lånernes adfærd. Den viser netop, at hvis man skal finde et materiale uden at søge efter det specifikt, er det helt afgørende, at brugeren har uhindret og direkte adgang til materialerne, hvilket især er styrken ved det fysiske bibliotek. Undersøgelsen konkluderede ligeledes, at mangfoldigheden af emner og materialer er afgørende, hvis lånerne skal finde noget, der ikke var planlagt. På samme måde giver efterladte materialer på bordene og fordelingsreolen med nyafleverede bøger ofte anledning til uventede fund for brugerne. Det bekræfter, at bibliotek.dk snarere får færre til at låne den smalle litteratur, end hvis den aktivt formidles og er til stede for låneren.
»Bibliotek.dk er en fantastisk søgemaskine, men i forhold til den aktive formidling har den ikke de store potentialer,« fastslår Rasmus Grøn.



