Neo-stammens far på besøg
Vi er på vej ind i en tid, hvor det umiddelbare, kropslige og æstetiske kommer i centrum. Sådan sagde den franske sociolog Michel Maffesoli ved en offentlig forelæsning på Københavns Universitet i går


 Kult-sociologen Michel Maffesoli var for første gang i Danmark. Den højst excentriske franskmand gav i den anledning en offentlig forelæsning om sine tanker om åndshistoriens videre udvikling.
”Siden oplysningstiden, igennem 1700-tallet og 1800-tallet og op til 60’erne, har arbejdet og funktionalitet været kerneværdier”, sagde han og forklarede videre, at den vestlige kultur har været båret af en rationel samfundsmoral, hvor nytteværdi og skuen mod fremtiden er nøgleordene.
Denne grundstruktur, der har affødt industrialiseringen og oplysningssamfundet er ved at ændre sig. Maffesoli ser et æstetisk episteme, som han kalder det, vise sig. I denne nye kultur er arbejdet som værdi erstattet af den kreative skabelse, og det rationelle vil forsvinde til fordel for en æstetisk og sanselig tilgang til tilværelsen.
”Jeg forsøger ikke at kritisere rationaliteten, men som tankesystem vil den vige pladsen for noget nyt”, sagde han.
En ny orden, hvor den vestlige kultur vil orientere sig omkring nuet og nutiden, fremfor en skuen mod udviklingen og fremtiden.
Maffesolis kultstatus og idéerne om det nye tankesystem stammer fra hans arbejde med en række utraditionelle og autrerede emner. En stor del af hans forskning handler for eksempel om ungdommens subkulturer, hvorfra begrebet neo-stammer begyndte at optræde i slutningen af 80’erne.
Neo-stammerne er fællesskaber, hvor det at se ens ud og som flok skille sig ud fra resten af samfundet, er den grundlæggende værdi. Et typisk eksempel er goth-miljøer, hvor man dyrker det morbide og burlesque i alt fra tøjstil til musiksmag og væremåde.
Maffesoli mener at neo-stammer er fundamentale for vores forståelse af hvordan ungdomskulturer danner sig, og at disse fællesskaber kommer til at være tegnende for den kommende tid.
”Vi vil se en æstetisering af eksistensen. Æstetik mener jeg i den oprindelige betydning, hvor det handler om følelser og sanser”, sagde han.
Den franske stil
Selv er den franske sociolog ligeledes omgærdet af myter. Rygtet vil vide, at dele af hans undervisning og vejledning foregår som små soiréer, hvor de studerende med vin i hånden bliver budt i audiens hos mesteren en efter en.
På mere end én måde bærer Maffesoli arven videre fra kulturvidenskabelige legender som Michel Foucault og Jean Baudrillard, der med deres profetiske og til tider fabulerende facon gjorde ”den franske stil” berømt såvel som berygtet.

