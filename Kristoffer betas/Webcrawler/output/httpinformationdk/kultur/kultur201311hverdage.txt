Hverdagen: Katastrofens slowmotion
Efterårets bøger viser, at katastrofer ikke kun er noget udefrakommende, mennesker udsættes for, men også noget vi i høj grad skaber for os selv


 
	Den meteor på ca. 17 m og med en vægt på 10.000 ton, der 15. februar i år slog ned ved Tjeljabinsk, var ifølge astrofysikernes beregninger kun to min. og 40 sek. fra at ramme København. At det ikke skete, skyldtes simpelt hen jordrotationen: Kloden nåede at dreje sig nogle grader, mens stenen fløj ind, hvorved Sibirien igen blev ramt.

	Igen, fordi det jo også var dér, ved floden Stenede Tunguska, at en mystisk katastrofe fandt sted 30. juni 1908, den, der væltede 80 millioner træer og lagde et areal af Sjællands omfang øde. Denne efter alt at dømme singulære hændelse danner kernen i Ib Michaels nye, sprælske roman, som mikser kærlighedsdrama og slægtskrønike, politisk thriller og videnskabskrimi til en cocktail af umiskendeligt ibmichaelsk type, og heldigvis en af de bedre.

	Typisk er bogen, Himlen brændte, dog også for tiden, dels ved sin globale vidde, dels ved sit fokus på katastrofen. I tilfældet ’Stenede Tunguska’ vælger Ib Michael at referere til Holger Bech Nielsens teori om en mørkestofperle af yderst begrænset størrelse (måske kun tre mm og allerhøjst 20 cm), men med en gigantisk masse, som skal have udløst og antændt en kolossal gasudladning fra jordens indre via såkaldte Kimberlite-rør. Det ydre og det indre virkede altså sammen, hvilket svarer ganske godt til nyere katastrofeteori og dens indsigt, at katastrofer ikke blot er noget, mennesker udsættes for og berøres af, men også noget, vi i et eller andet omfang selv medvirker i, enten ved at skabe problemer (og derved gøre os sårbare) eller ved ikke at være gode nok til at håndtere de uforudsigeligheder og barske tilfældigheder, naturen undertiden byder på.

	Et billede på dette finder man i Hanne Marie Svendsens smukke erindringsskitsebog, der har sin titel Himmelsten efter et objekt i mosters syltetøjskrukkekælder, en stor sten fuld af små huller, som engang faldt ned i tipoldefars kartoffelbed. Klumpen kom sejlende ind fra det ydre rum og var lige ved at ramme ham i hovedet. Og nu ligger den så her. Pigen synes, det rykker i den, som om den vil op igen, suse gennem luften mellem stjernerne, ikke stå i en kælder og være glemt. »Men den er for tung, hun kan ikke løfte den.«

	Knastør humor

	Andetsteds i Himmelsten siger bedstemor: »Får du planer om at lave verden om, og det kan den på mange måder trænge til, må du først have din egen udrustning i orden.«

	Den belæring burde hænge bøjet i neon i samtalekøkkenet hjemme hos Rebecca og Robert, middelklasseparret i Lone Aburas’ Politisk roman. Her føres læseren via en gennemført usympatisk jegfortæller ind i »en osteklokke af mistrøstighed«, som Peter Nielsen skrev i sin anmeldelse.

	Robert er skingrende falsk, da han for at vise sit sande humane sind lader en flygtning, Amir, få værelse i herskabslejligheden. Men endnu værre virker mageligt menneskefjendske Rebecca, hvis lidenskabsfattigdom og eksistentielle armod udstilles med knastør humor. Man kan indvende mod bogen, at dens kritik er overkarikeret, men det gør unægtelig indtryk at se dens familie skildret som én permanent katastrofe.

	Selvforagt, selvhad

	»Hverdagen: Katastrofens slowmotion«, lød en linje i Delfinen, Thorkild Bjørnvigs miljødigtsamling fra 1975. Dengang gik det på forurening og rovdrift på klodens ressourcer, men det kan også appliceres på miljøafdækningen hos Aburas og ikke mindst på Ida Jessens nye, mesterlige noveller. Med isnende præcis dialog fremstilles det ubærlige, det uudholdelige. Og nok findes der længsler og håb, »men de er smertefulde, fordi de så sjældent bliver indfriet, og fordi de gør kvinden ufri og uselvstændig«. (Lars Handesten i Kristeligt Dagblad) Hør selv her fra den scene i »Et skænderi«, hvor manden står henne ved vinduet, og kvinden i sengen får lyst:

	»Kommer du ikke herhen?« spørger hun.

	»Lad os få noget morgenmad,« siger han.

	Jessens seks suveræne langnoveller i Postkort til Annie handler bl.a. om mødre og sønner, men har ellers parforholdsfokuset til fælles med Simon Tolsgaards i mine øjne lovlig »smartassede« lyrikdebut Det er hyklerisk at sige fra, hvis titel går på det med at spille spillet og selv være ude om den sårbarhed, som gør én ude af stand til at håndtere de problemer, kærlighed uvægerlig byder på. Selvhadet og selvforagten, delvis projiceret ud på en partner, oser op fra digtenes moderigtige kritik af et moderigtigt liv.

	Kvik som en kakerlak

	Ligesom Daniel Dalgaard i lyrikdebuten Vi er ikke konger (jf. min forårsoversigt 7. juni) og Morten Sabroe i romanen Libido analyserer Tolsgaard en karakteristisk figur i tiden, nemlig den svækkede, delvist afmægtige mand. Han stikker også hovedet frem i Claus Beck-Nielsens på mange måder velgørende værk Mine møder med De Danske Forfattere. Ganske vist bliver der her drillet og vrænget en del, men ved siden af satiren over det litterære miljø løber, mærker jeg, en ægte outsidersmerte og en ømhed hos en far over for den datter, til hvem de 12 portrætter bliver fortalt, alt imens de med voksende tydelighed fremstiller en trettende, jeget selv. Og 13 anses som bekendt for et uheldigt tal.

	Noget af det rigtig fine ved Beck-Nielsens bog var dens sprøde, intime tone. Den er dog kun for små pip at regne sammenlignet med det brændende nærvær og den viltre frenesi hos Asta Olivia Nordenhof i Det nemme og det ensomme, hvorved hoppet tages fra blog til bog. Hun er, som Mikkel Bruun Zangenberg sagde i Politiken, »skarp som en brødkniv, kvik som en kakerlak og rørende som en sulten babysæl«, ja, han vakte faktisk mindelser om Tjeljabinsk, da han kaldte Nordenhof »en magnetsten, der suger klicheer til sig« såsom ’en stjerne’ eller ’en ener’. Det er, skriver hun selv, »i det løsrevne at nærværet bliver størst«, og derfor gør det ikke så meget, at hendes postsocialrealisme (med Lars Skinnebachs udtryk i Jyllands-Posten) »spjætter« mellem bekendelseslitterær knækprosa, edderhøjspændt lyrik, politisk tale og familiehistorie.

	Terapi og det der ligner

	Jeg opfatter fragmentationen både som en fascinationseffekt og som det store æstetiske problem i Bjørn Rasmussens svære toer, Pynt, den prosalyriske punktroman om skuespilleren Ragna Svendsen i hendes kaotiske kombination af psykose, bulimi, anoreksi og dyb desperation. På én gang »virkelighedsnær og surrealistisk« (Klaus Rothstein i Weekendavisen) og på samme tid blid og brutal fremskriver bogen et kaotisk sind og beretter i rå brud historien om to søskende, hvis forældre er døde, og som ikke modtog den tiltrængte omsorg af deres aldrende mandlige værge, skønt måske til dels af hans faktotum. Værkets styrke er skrøbelighed, og dets svaghed en firkantet terapeutisk model – hentet, som Tue Andersen Nexø rigtigt så, i bekendelsesgenren som helbredelsesøvelse. Fragmentationen dækker således over en skemamæssig tematisk konstruktion.

	Denne er til gengæld nem at øjne i Anne-Cathrine Riebnitzskys Forbandede yngel. Sprogofficeren Lisa kaldes hjem fra tjeneste i Afghanistan, fordi lillesøsteren har forsøgt at tage livet af sig. I flyet fortæller så storesøster til en læge sin og familiens historie, med brutal, voldelig far og konfliktsky, følelsesmanipulerende mor. Sideløbende hermed følges ankomsten til København og mødet med resterne af familien. Alt effektivt strikket sammen, vekslende mellem fortid og nutid, barndommen og voksenlivet, Danmark og den ydre tørre verden, konfliktfamilien og krigen. Den eneste, der for alvor får kærlig omsorg, er faktisk læseren.

	Hvad læseren får i Kaspar Colling Nielsens roman Den danske borgerkrig 2018-24, er et lidt for smart plot og en pseudo-klog ’analyse’ af os mennesker, der bliver til dyr, når kulturfernisen skrælles af. Bogen forestiller at fremskrive politiske tendenser og forstørre dem op til civilisationskritik. Men spørgsmålet er, om ikke vi sidder med nok en version af dén om den stækkede mand, her blot berettet rapt og med spøjse Svend Åge Madsen-agtige indfald.

	For Janne Teller på de Afrikanske veje hedder forbilledet Karen Blixen, ja, man kunne, ligesom Lilian Munk Rösing i Politiken, se bogens blanke sider som allusion til Det ubeskrevne Blad. Når det er sagt, bliver der tilbage endnu en terapeutisk roman, denne gang med fælt fortidstraume i form af et politisk mord, klippet ind i et nutidskaos, konflikten mellem jeg-fortæller og husbond på Kenyas støvede veje.

	Afrika, Europa og Amerika mødes og skilles atter i Julie Sten-Knudsens digtlignende serie Atlanterhavet vokser om dette at vokse op i en art moderne patchworkfamilie og have en søster, der er en frugt af sort og hvidt. Lars Bukdahl i Weekendavisen kaldte bogen »anstrengt på en underlig flegmatisk, pligtagtig facon«. Hvad han åbenbart ikke kunne se, var at teksten knap nok bør opfattes som digt, men snarere som en afsøgende form for skrift, og at det nøgternt konstaterende tonefald affødes af lidenskab og måske kan være Sten-Knudsens, nok så adækvate, manøvre til at begribe verden fra et Danmark, der ikke længere er så ’hudfarvet’, som det var engang.

	Sensation og analyse

	Meteornedslaget indefra i denne sæson skulle blive digtbogen YAHYA HASSAN, hvori den 18-årige rod med palæstinensisk baggrund taler MED STORE BOGSTAVER til sin muslimske familie, men jo også til et hyklerisk Danmark. Æstetisk kræsen kan han næppe kaldes:

	DØREN TIL SOVEVÆRELSET BLEV LUKKET

	LYDE BAG DØREN OG ET KIG GENNEM NØGLEHULLET

	MOR MED EN LEDNING OM HALSEN

	JEG REV DØREN OP OG HAN TOG SIT BÆLTE AF

	JEG HAVDE JO FÅET BESKED PÅ AT BLIVE I STUEN

	Trykbølgen fra denne bog vil være længe om at lægge sig. Den har som en magnet tiltrukket sig en opmærksomhed, som jeg vil håbe med tiden bliver mindre sensationsfikseret, mere analytisk.

	Hvilket også bør ske for Lars Frosts nye bog Kongskilde NS 5100, der har navn efter en såmaskine, fordi forfatteren anser manden for reduceret til leverandør af sperm i denne post-patriarkalske epoke. Hvor dybt jeg end kan ærgre mig over, at Frost, denne altid vildt interessante prosaist, denne gang leverer en webside af originale indfald frem for en egentlig bog, glæder jeg mig til at vende tilbage til nedslagsstedet og ét for ét studere romanens sprængstykker, skabt som de trods alt er med stilistisk kraft. De er tunge at løfte, men for gode til at stå på en boghylde og være glemt.

	I et efterår med forholdsvis få rigtig vellykkede danske bøger vejer to mørkestofperler: Lars Frosts mærkværdige såmaskine og Ida Jessens renfærdige, konsekvente prosa, hvis tyngde har sin forklaring i, at hun bliver så længe i og ved smerten.

