Donau
Rejsen som dannelsesroman hos Claudio Magris
 
	Foto: Liselotte Sabroe/Scanpix


 
	Flodrejsen og dens eventyrlighed er en herlig litterær genre i verdenslitteraturen og med et godt dansk eksempel i H.C. Andersens »Donau-Fart« i En Digters Bazar, hvor selve sejladsen mod strømmen til Wien er en vigtig del af hans impressionistiske oplevelser. Hos Claudio Magris går færden fra Donaus omstridte udspring i Schwarzwald til udløbets vilde fletværk af et delta i Sortehavet som en rejse gennem tiden og kunsten og byernes historie.

	Den udvikler sig som en europæisk dannelsesroman, men med et nærmest faretruende, hændelsesvangert perspektiv. Kulturblandinger af tysk, slavisk, ungarsk og rumænsk udgør både en smeltedigel og en eksplosiv heksekedel, påvist af den lærde og altoverkommende bogsluger, der ikke lader mange linjer gå, før Baudelaire, Hölderlin, Hegel, Homer, Vergil og Plinius dukker op, og hvor hele italienerens klassisk latinske fortid lever med i hans spirituelle og konkretiserende tankeverden.

	De mange rejseoplevelser i regionen, strømmer rytmisk flydende gennem talrige personportrætter i stedernes ånd. Céline på flugt mod Ulm, Timisoara i sydende uro, byen, hvor oprøret mod Ceausescu kom til at starte, de tyske forfatteres skæbneområde, Paul Celan, Herta Müller. I Budapest filosoffen Lukács, Elias Canetti nær Bukarest. Nazibødlerne glemmes ikke, hvor de nu kom fra, Mengele, Eichmann, Höss. Lærerig er billedet af konstante folkevandringer gennem tiderne.

	Det østrig-ungarske dobbeltmonarki som særligt lærestykke. En splittelsens verden i nye samlinger med floden som symbol og bogstaveligt vidne. Denne paradoksale idé er budskabet i Magris’ personlige stil, som ikke slipper læseren, men inkluderer ham som europæer, hvad enten man piber eller synger. Dette er ment som en lovsang.

