En provokation til avantgarden
Henri Matisse var ikke amatørmaler, men de færreste af hans malerier er så vellykkede som hans karakteristik af god kunst: en god lænestol, man kan hvile sig i efter dagens fysiske anstrengelser


 Tratatatata! Statens Museum for Kunst proudly presents: Henri Matisse.
Udstillingen, netop åbnet, bliver et tilløbsstykke – det gør den slags altid – men hvem elsker egentlig Matisse? Jeg gør ikke, selv om jeg ikke er kostforagter, hvad hverken moderne eller klassisk kunst angår. Jeg synes, han flimrer for meget, både som helhed og i det enkelte billede. Ofte valgte han nogle til himlen skrigende farvesammensætninger. Nu kan Matisse jo være ret ligeglad med, hvad jeg mener. Dels er han død, dels har han fans, maligans, nok til at klare sig uden.
Apologeter kan så sige, at netop denne flimren just er det interessante ved ham, og bevares, jeg vil ikke frakende ham enhver værdi. Han har da styr på penslerne, og skal vi sige, at tre ud af ti af hans malerier er vellykkede? Han er i hvert fald ikke amatørmaler, men ellers kan man vist sige, at mange af billederne lige så godt kunne være malet af andre kunstnere på hans tid, mere originale er de ikke. Mest personlig er han, når han er mest enkel og klar med kun to eller tre farver, og i portrætterne. Så er der papirklippene, som er lige så ferme som H.C. Andersens. De er fra hans sidste, kræftsyge år, hvor han ikke kunne stå ved staffeli.
Opleve forfra
Statens Museum for Kunst har i forvejen en pæn samling Matisse-malerier. Et af portrætterne har fået ikonografisk status. Det forestiller hans kone, Amélie, og har været eksponeret vildt og voldsomt ved en tidligere Matisse-udstilling og på postkort. Ud fra sådan et billede kan man spørge: Er det overhovedet muligt at opleve klassikerne forfra? Altså som om man aldrig har set dem før?
Det burde det selvfølgelig være, men det er vanskeligt ikke at føre kanoniseringen over i sit eget hoved: Vi får at vide, at de og de kunstnere er mestermalere, og så er der ligesom ikke noget at rafle om. Men hvad oplever vi egentlig selv? Det grundspørgsmål er jeg slet ikke sikker på, at museumsgæsterne stiller sig, når de indfinder sig.
Matisse, juristen, der hellere ville male, har sagt, at han forsøger at trænge længere og dybere ind det sande maleri. Det er kunstnerretorik. Jeg synes, han blev på overfladen. Men han har sagt noget interessant, nemlig at han ikke ville have problemer og forstyrrende handling ind i sin kunst. Den skulle være »noget i retning af en god lænestol, hvor man kan hvile sig efter dagens fysiske anstrengelser«.
Den er altså god, den sætning, som den står dér, næsten som en provokation til nutidens avantgardekunstnere, der ikke kan få det provokerende nok. (Bortset fra at øjet vel ikke finder hvile ved noget, der flimrer?).
Egentlig tror jeg, min første animositet går helt tilbage til dengang, jeg som meget ung løb ind i mine første kunstsnobber og hørte dem henført og hovskisnovski tale om Proust og Matisse. Det første navn udtales prust (som i prust og støn), det andet lød som … ja, jeg ved ikke hvad. Den tilgang har jeg lagt bag mig.
Nå, jeg vil give Matisse-udstillingen en chance. Det kan være, jeg møder Per Kirkeby, der for mange år siden sagde, at han ikke ville sætte sine ben på Statens Museum for Kunst i fem år, fordi han var utilfreds med et eller andet, vistnok den dengang nye tilbygning. Karantænen må være overstået nu. Udstillingen kan ses til den 28. oktober.

