Hvis jeg skulle give en bog i julegave ...
Til inspiration i juletiden har bogredaktionen bedt et bredt udsnit af Informations medarbejdere om at anbefale en bog, som de synes er noget helt særligt


 En blid opsang
af Tine Byrckel, Korrespondent i Paris
Man kunne tro, at Rilkes breve til den unge kadet Franz Xaver Kappus, fra starten af det tyvende århundrede, var gammeldags eller udelukkende egner sig for én, der er ung eller digter. Men i en verden, hvor frihed fortsat mest er bestræbelse på at være lige som alle andre, kan Rilkes blide og ekstremt høflige opsange gøre de fleste godt.
Brevene kan betragtes som en poetik med livet som værk. For eksempel er kærlighed svær. Kierkegaard skrev, at man ville fortryde det, om man giftede sig, eller ej. Rilke hævder fremsynet, at begge dele, ja, er dømt til at galt, så længe man handler ud fra »fælles hjælpeløshed«. Når kønslivet »kun er mandlig, som er brunst, rus og hvileløshed«, og så længe kvinden forbigående »vil være efterlignere af mandlig uskik og skik« går det galt. Kærlighed er, »at to ensomheder beskytter, afgrænser og hilser hinanden«. Rilke opfordrer trøstende til at betragte kvalerne som forberedelse til en ny Gud. Det er vel lige til en julegave.
Breve til en ung digter og anden prosa. Rainer Maria Rilke. Batzer & co Klassikerbiblioteket, 2001. 160 sider. 198 kroner.
Olivias perle
af Espen Fyhrie, Debatvært
Forleden kom jeg tre timer for sent på arbejde. Min kollega kom to timer for sent. Ingen af os havde været i byen, og vi var begge gået i seng på et kedeligt, voksent tidspunkt. Men vi havde også begge læst i Olivias lille perle af et prosastykke, og det i sig selv gjorde søvnen så fyldt med oplevelser, at vi hver i sær, og uafhængigt af hinanden sov over os. Det er ikke en religiøst erkendelse, slet ikke, men derimod en sjælden oplevelse af den slags, man ellers kun har med bøger som barn.
Det kunne godt lyde som en advarsel, men det er i virkeligheden det helt modsatte: Denne bog byder på så meget mere, end hvad de fleste debutforfattere kan give, på meget mindre plads. Jeg bliver aldrig god til at læse lange bøger, og denne korte bog rummer en del af forklaringen. Forfatteren er for længst blevet hypet af anmeldere og andre forfattere i kor, men det er der en rigtig god grund til: Det er en vældig god bog.
Et ansigt til Emily. Asta Olivia Nordenhof. Forlaget Basilisk, 2011. 89 sider. 150 kroner.
Om at miste sig selv og sine
af Christian Jensen, Chefredaktør
Forleden trådte min hustru og jeg ind på café Comptoir Tournon ved den nordlige indgang til Luxembourg Haven i Paris. Jeg søgte straks toilettet — besøgets primære anledning — og imens fandt min hustru plads under et messingskilt og et portrætfotografi, der var mig bekendt fra den bog, jeg havde under armen. Vi havde ved tilfældets gunst placeret os ved den østrigske forfatter Joseph Roths stambord under hans eksilophold i Paris fra 1933-1939. Her sad han med våde øjne og drak alt for meget vin og brændte alt for meget tobak i det, der i realiteten var et stille selvmord, der blev fulgt af et larmende og hengivende publikum.
Netop Joseph Roth, forfatter til værker som Radetzkymarchog Job, spiller en central rolle i det selvbiografiske værk Vendepunktetaf den tyske forfatter Klaus Mann, som jeg var i færd med at læse. Klaus Mann — søn af Thomas — lod sig ligeledes drive i eksil, da nationalsocialisterne tog magten.
Han skildrer i nærbilleder en flygtnings grundlæggende fortvivlelse. Over at miste sit land. Over at miste sit sprog. Over at miste sine og sig selv. Som flere andre af den generations tysk-østrigske forfattere forlod han denne verden ved egen hånd. Han har efterladt sig et almengyldigt vidnesbyrd om, hvad det vil sige at være flygtning. I mellemkrigstiden såvel som i nutiden.
Både Radetzkymarchog Jober i øvrigt også nyudgivet på dansk og kan anbefales.
Vendepunktet. Klaus Mann. Rosinante 2011. 536 sider. 199,95 kroner.
Parallelle universer
af Karen Syberg, Kulturjournalist
Der er noget ved parallelle universer, som jeg ikke kan stå for. Sorte huller og ormehuller, hvor energi kan smutte igennem og komme ud på den anden side, ud i et andet univers, fascinerer mig dybt. Også at universets udvidelse tilsyneladende får mere og mere fart på, selv om man skulle tro, at tyngdekraften fra planeterne efterhånden ville bremse den, giver jo stof til eftertanke. Mørkt stof. Der må være en mørk energi, der virker modsat tyngdekraften, og som fylder størsteparten af universet. Det sætter fantasien i sving. Man kan læse om den slags i Hawkings uendelige universaf Stephen Hawking (ham i kørestolen) og Leonard Mlodinow. De beskriver udviklingen i teorierne om universet og de seneste opdagelse og observationer. Undervejs diskuterer de ormehuller, parallelle universer og tidsrejser. Desværre er Hawking holdt op med at mene, at der findes parallelle universer. Nu mener han — noget kedeligere — at energien blot bliver afbøjet af de sorte huller og vender tilbage i fordrejet form. Det andet var sjovere.
Hawkings uendelige univers. Stephen Hawking og Leonard Mlodinow. Gads Forlag, 2006. 214 sider. 269 kroner.
Islandsk krise
af Leif Gram, Serviceleder
Einar Mar Gudmunssons bog Hvidbogen, krisen på Islander desværre næsten mere relevant i dag, end da den udkom i 2009. Nu hvor det bliver mere og mere klart, at det ikke kun var en Islandsk krise, men at noget lignende sker i Danmark, ja, faktisk alle steder i verden, hvor politikerne opfører sig lige så ansvarsløst, som politikerne på Island.
Hvidbogener en fin indsigt i, hvor slemt det går, når liberalismen får frie tøjler, og der ikke er nogen ’kontrollerende’ myndigheder. Så ender vi med en grådighed uden grænser. Bogen bliver ikke mindre interssant af, at det ikke er en økonom, der har skrevet om den økonomiske krise på Island, men at den er skrevet af en af Islands bedste forfattere, i et flydende og elegant sprog »Derfor begynder jeg med nordlysene og lader dem kaste deres skær over siderne i dette kapitel, for der findes ikke meget, der er smukkere end en stjerneklar himmel med svævende nordlys, når det er koldt udenfor, men samtidigt stille vejr.«
Bogen burde være pligtlæsning for politikere og liberalister, der tror, at samfundet fungerer bedst, når det er ’markedet der styrer’ eller tænker »det lader vi markedet tage sig af«. Einar Mar foreslår at skifte ordet marked ud med gud, så det religiøse indhold i liberalismen træder tydeligt frem.
Jeg glæder mig til at læse opfølgeren Bankstræde nr. 0.
Hvidbogen. Krisen på Island. Einar Mar Gudmunsson. Informations forlag, 2009. 208 sider. 249 kroner.
Ind til poesien
af Sofie Amalie Klougart, Fotopraktikant
Selvom den er gammel, er den stadig vidunderlig. Niels Jensen har, på trods af sit anonyme og ydmyge navn, bedrevet en væsentlig og ambitiøs bog, hvis mål er at skabe overblik og indsigt i filmen som kunstart.
Bogen er kompakt men skrevet med et kunsthistorisk, litteraturhistorisk og pædagogisk overskud, som alt sammen er med til at åbne de værker, som bliver omtalt. Småfilosofiske anekdoter blander sig med citater, der indkapsler og formulerer kunst i en bredere forstand og hermed hæver Filmkunstsig langt over bogens eget egentlige formål. Eksempelvis et sted, hvor instruktøren Orson Welles får formuleret kunstnerisk erfaring helt banalt og skræmmende intelligent: »Intet billede er nok i sig selv — lige meget hvor smukt, hvor rammende, hvor rædselsfuldt, hvor blidt det er. Det betyder alt sammen intet, hvis det ikke åbner ind til poesien.«
Bogen giver en lyst til at dykke ned i og opsøge film, at gense Bergman, Hitchcock, John Ford og flere af de ’moderne’ film fra den franske nybølge.
Filmkunst. Niels Jensen. Gyldendal, 1969. 302 sider. Kan købes antikvarisk.
Voldssprog
af Jon Jørgensen, Redaktionssekretær på Moderne Tider 
Victor Klemperers berømte værk fra 1947, LTI, om Det Tredje Riges sprog landede ved sin udgivelse på dansk sidste år i en dyst om ’tonen’ i udlændingedebatten. Deadline havde udgiveren Knud Lindholm Lau og Trykkefrihedsselskabets formand Lars Hedegaard inde til en noget tam debat. Det undrede mig, at det ikke slog gnister, fordi Hedegaards udfald mod ’islam’ syntes så oplagt i sammenhængen.
Men en læsning af bogen viser, at dens sprængkraft ligger et andet sted. Klemperer blotlægger det nazistiske voldssprog og dets enorme magt. Men hans optegnelser skildrer nok så meget et samfund, der er sprogligt magtesløst over for umenneskeliggørelsen. Og her bliver bogen skræmmende aktuel. Er det harmløst, når politikere — fra Pia Kjærsgaard til Johanne Schmidt-Nielsen — erstatter ’borgerne’ og ’vælgerne med ’danskerne’? Eller når udtryk som ’ældrebyrde’ og ’mennesker på passiv forsørgelse’ glider ind i hverdagssproget? Efter læsning af LTIbliver man i tvivl — også på, om det er risikofrit at være ligeglad.
LTI — Lingua Tertii Imperii. Det Tredje Riges sprog. En filologs notesbog. Victor Klemperer. På dansk v. Henning Vangsgaard. Forlaget Tekst og Tale, 2010. 328 sider. 350 kroner.
Rædslens fotografier
af Jens Christoffersen, Webredaktør
Hvorfor ser vi på fotografier af andres lidelse? Der er uden tvivl fascinationskraft i billeder af krig, tortur, forfølgelse og terror, men ruster de os til bedre at kunne forstå konflikterne som afbildes, og dens ofre, eller efterlader billederne os bare mere følelseskolde? Spørgsmålet er ikke nyt. Lige siden fotografiets barndom, har billeder af politisk vold udgjort en stor del af nyhedernes daglige dækning af verdens begivenheder. Med billedmediernes stigende betydning er spørgsmålet ikke blevet mindre relevant.
Størstedelen af de kritikere som har interesseret sig for fotografiets samfundsmæssige og kulturelle betydning — Sontag og Barthes og alle deres efterkommere — har fortalt os, at konfliktens billeder forfører os, men også at de fordærver os. I The Cruel Radiencegør kulturkritikeren Susie Lindfield op med denne tænkning og fremlægger et nyt syn på fotojournalistikken, der gør op med forgængernes grundlæggende foragt for mediet og tilbyder et svar på, hvorfor vi er nødt til at se på volden for at forstå den.
The Cruel Radience. Susie Lindfield. 2010. 344 sider. Kan købes på Amazon.co.uk til cirka 150 kroner.
Spænding og sort humor
af Jørgen S. Nielsen, Journalist
En gang for mange år siden kørte jeg fast i en af den svenske kriminolog Leif G.W. Perssons tykke kriminalromaner. Noget med en meget omstændelig beskrivelse af den kolde krigs intriger i den svenske udenrigstjeneste. Siden lod jeg Perssons krimier ligge. I år kom så på dansk hans seneste og sidste roman om politimanden Lars Martin Johansson, der efterhånden er blevet både pensioneret og — titlen røber det selv — døende. Jeg tog Gud være lovet chancen og købte den. For sikke en oplevelse. Det siger alt, at jeg efter at have pløjet gennem de 468 sider nu har genlæst hele serien om livsnyderen Johansson og det faste persongalleri af kynikere, idioter, hædersmænd og livskloge kvinder, der har ledsaget ham hele vejen.
Persson formår som ingen anden at kombinere spændingsmomentet i den klassiske politiefterforskningshistorie — her en forældet sag, som Johansson vækker til live, om mordet på en lille indvandrerpige — med en menneskeklog persontegning, en illusionsløs samfundskritik og så den sorteste sorte humor. Jeg mener, hvor tit tager man sig i at le højt under en hamrende spændende morderjagt? Dertil skriver Leif G.W. Persson i et sprog så rigt, at kollegaen, konkurrenten og vennen Jan Guillou i sammenligning fremstår som den rene klichémager.
Den døende detektiv — en roman om en forbrydelse. Leif G.W. Person. Modtryk, 2011, 468 sider. 299,95 kroner.
Kritisk biografi om Mærsk
af Lotte Folke Kaarsholm, International redaktør
Det er som om, det hvert år bliver tydeligere, at aftalerne om Nordsø-olien med A.P. Møller-Mærsk er den vigtigste begivenhed i dansk politiks nyere historie. Betydningen af, at VKO-regeringen sammen med R forsøgte at binde den danske stat til en overskudsdeling på råstofferne i den danske undergrund uafhængigt af regeringsskift frem til 2042 er kun blevet større og større og større, efterhånden som olieprisen er eksploderet fra ethvert scenarie, Bendt Bendtsen og hans forhandlere havde fantasi til at forestille sig i 2003.
Det fantastiske er naturligvis, at Nordsø-olien kun er et af mange kapitler i den nyere danmarkshistorie, der har haft Mærsk som central aktør. Og det utrolige er, at der kun findes én ordentlig, saglig og kritisk biografi om Mærsk-McKinney Møller. Den er til gengæld oven i købet fantastisk velskrevet og indholdsmættet i en grad, så den er uopslidelig. Hele familien Folke Kaarsholm skal have den i år.
Mærsk, manden og magten. Peter Suppli Benson, Bjørn Lambek og Stig Ørskov. Politikens Forlag, 2007. 549 sider. 149,95 kroner.
En røverhistorie om at løbe
af Christian Andersen, Redaktionssekretær
Den amerikanske journalist Christopher McDougall’s bog om verdens bedste langdistanceløbere, Tarahumara-indianerne i Copper Canyon i Mexico, er en fabelagtig fortælling om ultraløb, evolution, biomekanik og ja, meningen med livet. »Hvorfor har jeg ondt i foden,« spørger forfatteren sig selv i bogens indledning, og hans søgen efter svar på det spørgsmål fører ham ud på et eventyr, der kulminerer med et 50 miles-løb i et nådesløst mexicansk bjerglandskab. Persongalleriet tæller, ud over forfatteren, personager som den mystiske Caballo Blanco, ’Barefoot Ted’ og surfertyperne Billy og Jenn, og Christoper McDougall evner at kombinere videnskabsjournalistik og kapitalismekritik med en nærmest beat-agtig røverhistorie om rejsen ind i Copper Canyon til Tarahumara-indianerne.
Born to Runlå længe på New York Times bestsellerliste og har vundet status som barfods- og natural running-løbernes ’bibel’, men bogen er bestemt ikke en kun en ’løbebog’, snarere en elementær god historie. Læs den!
Born to Run, The Hidden Tribe, the Ultra-Runners, and the Greatest Race the World Has Never Seen. Christopher McDougall. 2009. Kan købes på amazon.co.uk for cirka 50 kroner.
Det ultimative bohemeliv
af Mette Davidsen-Nielsen, Adm. Direktør
Hvis man trænger til det modsatte af udlånsrenter, løftebrud og parterapi kan jeg anbefale Just kidsaf Patti Smith, punk-ikonet med den androgyne stil. Bogen foregår i den grad i New York City og handler om hendes samliv med og betingelsesløse kærlighed til den homoerotiske fotograf Robert Mapplethorpe.
Deres liv og kunst udvikler sig ind og ud af hinanden fra slutningen af 1960’erne til slutningen af 80’erne, hvor Mapplethorpe dør af aids. De flygter begge meget unge og meget sultne fra forstæderne til Manhattan.
De bliver elskere, men især hinandens muser og soul mates. Med fast værelse på Chelsea Hotel og Rimbaud i baglommen af beskidte jeans er deres samliv et godt bud på den ultimative bohemetilværelse. Allen Ginsberg, Jimi Hendrix, Andy Warhol med flere passerer forbi, mens Patti og Robert jagter den kompromisløse kunst på kanten af berømmelse og dyrker den kærlighed, der ser stort på seksuel orientering. Take a walk on the wild side...
Just Kids.Patti Smith. Klim, 2010. Har modtaget ’National Book Award’. 287 sider. 299 kroner.
Æstetisk inspiration
af Jesse Jacob, Art Director, Mediefabrikken
Værket kan kaldes upoleret visuel poesi. Den består af collager af ord, udklip, fotos, prints og er et must havei enhver collage-elskers samling. Titlen har konnotationer til revolte, og det er en stor del af det gennemgående tema.
Gennem hele min uddannelse på Kunstakademiet har den været en æstetisk inspiration. I 2004 blev bogen levende på Museet for Samtidskunst i Roskilde, hvor en del af materialet blev præsenteret som en installation under udstillingstitlen Per-Formeri 2004.
Per Højholt døde desværre lige efter, men bogen kan stadig købes antikvarisk, hvis man er heldig. Den er netop spottet på antikvariatet.net til 700 kr. inkl. forsendelse og er den hotteste julegaveanbefaling, hvis du kender en med sort/hvide collager i blodet!
Volumen. Per Højholt, 1974. Fotocollager og montager, s/h. 192 sider. Kan købes på antikvariatet.net til 700 kroner inkl. forsendelse.
Magisk bog
af Annegrethe Rasmussen, Korrespondent i Washington
Helst ville jeg anbefale Joan Didions nyeste Blue Nights, men da den ikke er udkommet på dansk endnu kunne man også starte med at indkøbe Didions mesterværk, Et år med Magisk Tænkning— forfatterens memoirer omhandlende året 2003/04 (udkom på dansk i 2006).
Det er ikke just en julebog, hvis man dermed mener en, der sætter læseren i munter og festlig stemning. Det er til gengæld en god gave, fordi den er smukt skrevet og lægger til i livserfaring og dannelse, hvilket meget få moderne, skønlitterære bøger magter. Bogen tager sit udgangspunkt i det uafvendelige øjeblik, hvor Didions livsledsager gennem små 40 år forfatteren John Dunne pludseligt dør for øjnene af hende af et hjertestop. Det er værkets store fortjeneste, at det placerer sig milevidt fra den banale selvhjælpsbog, men i stedet viser hvordan Didion bearbejder sit enorme tab og ødelæggende sorg gennem (ud)forskning, research, og læsning. Som intellektuel benytter hun sig af faglitteratur, digte, musik og medicinske artikler om døden, der blandes op med tilbageblik og erindringer; resultatet er usentimentalt og ærligt med en kølig distance til den magiske tænkning, der udspringer af det umulige håb om at få ægtefællen tilbage. En uforglemmelig læseoplevelse.
Et år med Magisk Tænkning. Joan Didion. Oversat af Bente Kastberg, Gyldendal, 2006. 176 sider. 225 kroner.
Arabiske digte
af Niels Ivar Larsen, Journalist og redaktionel oversætter
Mange (og ikke kun bookmakere med tæft) havde ventet, at Nobelprisen i litteratur 2011 var gået til 81-årige syrisk-libanesiske Adonis, angiveligt den største nulevende arabiske digter. Det ry forstår man, når man læser og lever sig ind hans monumentale Bogen - stedets gårsdag er nuet. For det er ikke alene poesi projiceret ud i et stort anlagt fortællerformat, det er også aktuel (og kontroversiel) historieskrivning. Med fortællingen om rivaliserende potentater, muslimske modsætninger og blodige indbyrdes fejder i de første 160 år efter profetens død kaster Adonis også lys over nutidens politiske konflikter i den arabiske verden, herunder de øjensynligt uendelige sekteriske stridigheder mellem islams retninger. Den sælsomme titel Stedets gårsdag er nuetgiver fuldstændig mening. At gendigte så avanceret arabisk poesi på så godt digterisk dansk er for øvrigt en sand bedrift af oversætter Salim Abdali (der i sit civile hverv er lektor i kemi på Københavns Universitet). Glæder mig allerede til andet og tredje bind.
Bogen. Stedets gårsdag er nuet (I). Adonis. Forlaget Underskoven, 2010. 443 sider. 349 kroner.
Skæbner bringes til live
af Martin Burchardt, Korrespondent i Boston
Jeg er en stor fan af den canadiske skønlitterære forfatter Michael Ondaatje — født i Sri Lanka — hvis beskrivelse af den canadiske arbejdsklasses levevilkår i bogen In the Skin of a Lion(1987) betog mig dybt.
I mange år dyrkede jeg andre romanforfattere, men vendte i sommers tilbage til Ondaatje og læste den mystiske Anil’s Ghost(2000), som finder sted midt i den blodige borgerkrig på forfatterens fædrene ø, og dernæst den fascinerende roman Divisadero(2007) om en moderløs familie i det nordlige Californien, hvor en enkel voldshandling spreder børnene for alle vinde.
Ondaatjes seneste roman, A Cat’s Table, om to drenges oplevelser på en skibsfart fra Sri Lanka til England, ligger og venter på at blive læst i juleferien.
I disse romaner møder vi skæbner, som kun en stor forfatter evner at bringe til live og forvandle til plausible skikkelser. Ondaatjes sprog er så finmasket og ugeneret, at man som læser ofte glemmer at befinde sig i en opdigtet verden. Hans fiktion bliver til virkelighed. At Ondaatje endnu ikke har vundet Nobels litteraturpris, undrer.
In the Skin of a Lion.Michael Ondaatje, 1987. 256 sider. Kan købes på Saxo.com til cirka 80 kroner.

