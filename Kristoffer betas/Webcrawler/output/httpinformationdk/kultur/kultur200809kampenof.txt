Kampen om offerrollen
I en ny bog klipper Rune Lykkeberg i de senere års litteratur for at forstå og forklare, hvordan Anders Fogh Rasmussen og andre borgerlige ideologer stjal humanisternes sproglige overtag og vandt alle diskussioner, før de nærmest var begyndt


 En afgørende scene i Tage Skou-Hansens roman Sidste sommer udspiller sig, da den røde økonom Helge og den nationalromantiske præst Herman mødes i 1991, næsten et halvt århundrede efter studietiden på Aarhus Universitet. De gamle rivaler indser fra hver deres fløj, at to lange livs modsatrettede ideologier og overbevisninger begge har spillet fallit. Den røde økonom troede på, at man gennem velfærdsstaten kunne opdrage danskerne til kritisk engagement og god smag. Og den nationalromantiske præst drømte om at genskabe det Danmark, som man kender fra salmer og digte. 
Scenen analyseres i journalist Rune Lykkebergs nye bog Kampen om sandhederne. Han bruger mødet mellem de to desillusionerede mænd til at vise, at troen på velfærdsstaten som et humanistisk dannelsesprojekt var faldet længe inden Folketingsvalget i 2001. Folk havde mistet tilliden til smagsdommerne, og foragten for den humanistiske pædagogik var udbredt mange år før Anders Fogh Rasmussens opgør med 'smagsdommerne'. 
"Helge er en figur på den progressive socialdemokrat i Tage Skou-Hansens roman. Han troede på, at velfærdsstaten med øget velstand og uddannelse kunne skabe moralsk gode mennesker. At flere penge, poliovaccinationer og socialteknologi ville danne bedre borgere og skabe et harmonisk samfund. Men han erkender ved romanens slutning, at det var en utopi. Og det, der sker ved Folketingsvalget i 2001, er, at det bliver klart for alle, at det var en utopi," siger Rune Lykkeberg:
"Det blev også klart for de fleste, at de intellektuelle venstreorienterede havde mistet deres monopol på at definere, hvem der var overklassen, og hvem der var de undertrykte. Venstreorienterede har traditionelt tænkt modsætningen mellem udbytterne og de udbyttede som en økonomisk modsætning. Det, som også blev tydeligt ved valget i 2001, var, at mange mennesker oplevede den kulturelle modsætning mellem det, der blev 'eliten' og det, der blev 'befolkningen' som en lige så væsentlig modsætning." 
"Den kulturelle magtudøvelse er meget sværere at beskrive end en økonomisk modsætning, fordi den opleves forskelligt af dem, der udøver den, og dem, den udøves på. De kulturelt overlegne oplever, at de taler fornuftens og det almenes sag, mens de kulturelt underlegne oplever, at de bliver talt ned til, ringeagtet og skubbet ud af samtalen med mærkater som 'småborgerlig', 'den indre svinehund' eller 'reaktionær'." 
Befrielsessprog vs. syndefald
Det skønlitterære eksempel fra Sidste sommer er et af utallige, som Rune Lykkeberg bruger i Kampen om sandhederne til at diskutere, hvad det egentlig var, der lige skete med debatten, tonen og magtbalancen, da Anders Fogh Rasmussen indtog statsministertaburetten.
"Det har undret mig, at litteratur tilsyneladende ikke længere regnes for gyldig erkendelsesform af andre end professionelle litterater. Og det er efter min mening både et tab for æstetikken og for den intellektuelle kritik. Hvis man tager en skikkelse som lektor Blomme fra Det forsømte forår af Scherfig, er han blevet indbegrebet af den sorte skoles autoritære lærer. Fordi Scherfig har vist, hvordan han tager sig ud fra elevernes perspektiv, kender vi i dag ikke kun til skolelæreren som én, der bestemmer i klassen. Vi ved også, hvad en autoritær skolelærer kan gøre ved børnene - og hvad de kan gøre ved ham. Vi ved ikke kun, at han havde magt, men også, hvordan hans magt virkede. Og litteraturen er eminent til at afdække den form for magtudøvelse. Derfor har det været oplagt for mig at bruge litteraturen som vidnesbyrd," siger Lykkeberg. 
Rune Lykkeberg begyndte på Information i efteråret 2001. Dengang var den oprindelige østjyde 27 år, og en af hans første opgaver var at dække folketingsvalget. På valgaftenen, en råkold aften i november, blev det til en reportage fra Dansk Folkepartis gruppeværelse på Christiansborg.
Mens Socialdemokraterne i de tilstødende gemakker udtrykte et længe lurende undertryk af dyb uretfærdighed, blev der festet igennem hos Pia Kjærsgaards disciple. Som det ene sensationelle kredsresultat efter det andet blæste op på storskærmen, steg jublen.
"Det var to meget forskellige verdener at besøge, og kløften har været der lige siden. Dengang talte de ikke samme sprog, og det gør de stadig ikke, selv om socialdemokraterne har prøvet at tilegne sig den borgerlige måde at se verden på. Der var en helt fundamental modsætning mellem de intellektuelles beskrivelse af valget som en slags syndefald og en populisme, der var sluppet løs, og Anders Fogh og Pia Kjærsgaard, som talte et befrielsessprog. Som om Danmark var reddet fra en besættelsesmagt af en slags," fortæller Rune Lykkeberg.
Rune Lykkeberg blev fascineret af det samfundsbillede, som han mente, at statsministeren og et backingband bestående af forsmåede borgerlige kommentatorer bandt et flertal i befolkningen på ærmet. 
"Vi fik en samfundsbeskrivelse af en elite på 10 personer, der stod oppe i et tårn og bestemte over alle andre. Men at beskrive vort samfund som en feudalpyramide er jo på papiret noget decideret vrøvl. Alligevel havde budskabet - pakket ind i det rette sprog - en enorm gennemslagskraft, og det fandt og finder jeg det interessant at se nærmere på. Det er jo lige så absurd på papiret, som det tilsyneladende ramte en masse menneskers hverdagserfaring."
Bissen vinder altid
Det var langt fra kun Socialdemokraterne, der lod sig frustrere af den nye retoriske virkelighed. Også Rune Lykkeberg mærkede, hvordan han som debattør og kommentator ideologisk forankret på venstrefløjen havde svært ved at komme nogen vegne, når han stod over for borgerlige kolleger eller politikere:
"Det føltes lidt som, at jo mere vi slog på dem, jo stærkere blev de. Det nyttede ikke at kalde dem populister, nationalister eller racister, sågar. Så havde man tabt på forhånd. Netop fordi modstanderen havde et dårligere sprog og en lavere moralsk dannelse, havde modstanderen også ret til at være offer - og dermed ret til at komme til orde." 
Tingene var vendt på hovedet. De uddannede og på godt og ondt bedrevidende humanister blev pludselig lette at pille ned. Ligegyldig hvad de lukkede ud: 
"Hvis du peger en humanistisk moralist ud i dag, så har du allerede vundet diskussionen. Når du siger om Margrethe Vestager, at hun sætter sig på den høje hest, så betyder det, at hende skal man ikke lytte til - fordi hun tror, hun er bedre end os andre. Alle, der bliver udpeget som intellektuel moralist har tabt, mens det i 1970'erne var de reaktionære, som det gjaldt om at udpege. Det er dette skred i de offentlige sandheder, som jeg har forsøgt at analysere i bogen."
Selv finder Rune Lykkeberg det lidt underligt at udgive en bog om en retorisk grøft i den offentlige debat, som åbenbarede sig ved det såkaldte systemskifte for syv år siden, men havde været synlig siden rindalismedebatten i 60'erne:
"Det føles lidt plat, for det er jo et gammelt fænomen efterhånden - Men mønstret bliver jo ved med at gentage sig. Man har lige skullet finde en ny formand for Konservative, og valget stod mellem københavneren Connie Hedegaard, som har fået Publicistprisen, fordi hun er så god til at snakke. Og så Lene Espersen, som er fra Jylland og nægter at lytte til eksperter, men går imod smagsdommerne for enhver pris. Hun er bissen af de to, og det er altid bissen, der vinder," siger Rune Lykkeberg. 
Kronhjort-juryen
Især, påpeger Rune Lykkeberg, kommer man nemt galt af sted i det nuværende klima, hvis man påberåber sig god smag. Der findes nærmest ikke noget værre eller mere sårende for den gruppe, der føler sig bortdømt af 'smagsdommerne', der er blevet så udskældte under Anders Fogh Rasmussen, fordi æstetisk god smag næsten pr. automatik forbindes med moralsk overlegenhed:
"Koblingen mellem intellektuel, moralsk og kulturel overlegenhed virker fortsat anstødelig. Den minder mange danskere om den gruppe, som ser en brølende kronhjort og en skovsø hængende over spisebordet og straks bortdømmer husets ejere som fascister og i hvert fald regner dem som så dumme, at de ikke er værd at tale med. Den form for overlegenhed virker mere anstødelig, end nogen økonomisk kriminalitet nogensinde bliver."
Billedet på den venstreorienterede intellektuelle som usselheden selv finder Rune Lykkeberg eksempelvis i Kristian Ditlev Jensens prisbelønnede erfaringsroman Det bliver sagt fra 2000. Her udsættes arbejdersønnen Kristian igennem tre år for seksuelle overgreb af sin voksenven, Gustav, der inviterer knægten på besøg i København. Kristians forældre er så duperede af Gustavs intellektuelle dannelse og gode smag, at de ser igennem fingre med overgrebene. Det gør Kristian Ditlev Jensen ikke just, da han debuterer omtrent 20 år senere:
"Hans bog viser en ny virkelighed, hvor den gamle 'helt' pludselig forbindes med alt det grimme. Kristian Ditlev Jensen interesserer mig, fordi han har blik for, hvad der er oppe og nede. Han kommer fra en arbejderfamilie og er nu akademiker. I hans bog bliver velfærdsstatens idealborger perverteret til det værste, der findes, nemlig pædofil. Den kritiske, oplyste, intellektuelle, som bærer Information som et smykke stikkende ud af frakkelommen og hader dansk mad. Gustav bliver pludselig den, der fordærver ungdommen, hvor det var borgerfruen i Rifbjergs Den Kroniske Uskyld fra 1958. Det fænomenale ved bogen er, at den beskriver, hvordan en intellektuel dannelse forløber samtidig med eksistentiel misdannelse. Kristian bliver i bogen oplært og indført i det intellektuelle borgerskabs koder af den samme mand, som misbruger ham seksuelt. Han løfter ham op og nedgør ham på samme tid."
Respekter din modstander
Men hvem har så vundet vor tids kamp om sandhederne? Ifølge Rune Lykkeberg har de borgerlige i hvert fald vundet det, han omtaler som definitionskampen:
"Man kan sige, at det var en alliance mellem en kulturel overklasse og akademiske socialdemokrater, som dominerede offentligheden i 60'erne og 70'erne. Deres dyder var at være progressiv, frigjort, grænseoverskridende og i opposition til det reaktionære, det traditionelle, de faste rammer og det, der blev kaldt for det småborgerlige. Det har skiftet fuldstændigt i dag, så det gode er at være konsekvent, at stå fast og sætte grænser, mens 'dialog' foragtes som naivitet og tossegodhed. Dengang vandt du en samtale ved at udpege den anden som reaktionær. I dag vinder du samtalen ved at udpege den anden som pladderhumanist og tossegod."
Forfatteren mener dog ikke, at de borgerlige nødvendigvis har vundet kulturkampen, kampen om sandhederne. Begge fronter taler fortsat forbi hinanden:
"Det er enten sådan, at man er ideologisk tolerant over for dem, der vil kritisere indvandrere og flygtninge, og siger, at ingen skal komme her og være formynderiske og sige, hvad der er det moralsk rigtige, eller også er man ideologisk tolerant over for indvandrere og flygtninge og beklager 'tonen' i debatten eller efterlyser 'anstændighed' og 'humanisme'. De to positioner har det til fælles, at de erstatter argumenter med aversioner. De deler også den socialteknologiske desillusion, som beskrives i afslutningen af Tage Skou-Hansens roman: De regner den anden for uden for pædagogisk rækkevidde." 

