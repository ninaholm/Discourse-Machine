Pias tid er forbi
Morgenluft. Finanskrise, Obama, arbejdsløshed. Det er tre faktorer, der ifølge den nybagte socialdemokrat Pernille Rosenkrantz-Theil vil sætte en stopper for Dansk Folkepartis magt i dansk politik og gentænde det venstreorienterede socialdemokrati
Socialdemokratisk selvtillid. I 20 år har vi været bange for vores egen skygge. Nu går det så op for folk, at i stedet for at frygte den, skal vi rent faktisk være stolte af den, siger Pernille Rosenkrantz-Theil.


 Den ideologiske krise er slut, og Socialdemokraterne får med de udfordringer, samfundet står over for i dag, lov at gøre det, de er allerbedst til, mens Dansk Folkeparti blot kan se til fra sidelinjen. Pernille Rosenkrantz-Theil virker ikke ligefrem ked af det ved tanken om kommende udfordringer. Men glæder sig derimod over, at den krise, der i hendes optik startede for venstrefløjen med Murens fald, nu er ved at nærme sig enden. 
"Døren er blevet blæst op, og det handler sådan set bare om at gå ind ad den," siger Pernille Rosenkrantz-Theil. 
For hende er liberalismen blevet sat til vægs af en finanskrise, der beviser, at det frie marked ikke er løsningen på alle vores problemer. Tidligere finansminister Thor Petersen mente, man kunne købe hele verden. Det har finanskrisen bevist var en vrangforestilling. Og nu går det ifølge Pernille Rosenkrantz-Theil lige pludselig op for folk, at vi ikke alle sammen er kapitalister med en kæmpe friværdi, men at vi rent faktisk som samlet flok er lønmodtagere. Det går op for folk, at vi ikke længere har råd til at lade tilfældige mennesker i tilfældige job tilfældige steder i samfundet bestemme. Det kan samfundet ikke holde til. 
"Nu stopper vi lige de der slipsedrenge. Hvis de gerne vil bestemme over Danmark kan de stille op til et folketingsvalg og komme i regering. Så kan de bestemme. Indtil da kan de godt holde fingrene langt væk," siger Pernille Rosenkrantz-Theil. 
Hun mener, at finanskrisen har gødet jorden og gjort den slags budskaber legitime igen. Det er pludselig blevet i orden at tale om fælles løsninger, og at staten skal have indflydelse på erhvervslivet. Hvilket har været fy-ord de sidste 20 år, hvor venstrefløjen i hele Europa har været i knæ af den ideologiske modvind, som Murens fald skabte. Svaret fra Socialdemokraterne var at kompromittere egne værdier for at holde på magten ud fra devisen, at det er bedre, at vi beholder magten og giver afkald på vores grundlag, end at de andre kommer til. Men den strategi var og er for Pernille Rosenkrantz-Theil både strategisk og politisk forfejlet. 
"Pis i bukserne og håret i postkassen var, hvad man fik. Det er den stensikre konsolidering af magten hos dem, der har magten i forvejen, når de andre ikke er til at få øje på," siger hun. Man inkorporerede ifølge Rosenkrantz-Theil en borgerlig politik i det socialdemokratiske projekt. En politik der var meget langt væk fra den virkelighed, som de socialdemokratiske kernevælgere lever i. Herved opstod et vakuum i dansk politik, hvor en stor gruppe vælgere ikke længere kunne identificere sig med, hvad der traditionelt havde været deres parti. Og ud af det vakuum blev Dansk Folkepartis magt skabt. Det handler ifølge Rosenkrantz-Theil ikke så meget om den fremmedfjendske retorik, der kom fra Pia Kjærsgaard, som om, at 'arbejderen' grundlæggende ikke længere kunne se Socialdemokraterne som værende det parti, der talte den lille mands sag. 
"Vælgerne stod tilbage ideologisk forladt. Pia så det og gav dem et tilhørsforhold i Dansk Folkeparti som dér, hvor man nu talte de smås sag," siger Pernille Rosenkrantz-Theil. 
En ny tid
Det ændrer sig nu, fordi tiden, hvor de værdidebatter, som DF har levet højt på, og som i den grad har gjort Socialdemokraterne rådvilde, er ved at være fortid. Problemerne er ikke længere tænkte, men konkrete og forankret i samfundsstrukturen. Den økonomiske krise har løst den socialdemokratiske. For nu kommer DF ifølge Pernille Rosenkrantz-Theil til kort. For man har på bundlinjen ikke nogen løsninger. Dansk Folkeparti har, siden de kom til magten i 2001, ifølge Rosenkrantz-Theil ikke skabt nogen forbedringer for de svage, selvom de har haft rig mulighed for det i de sidste otte år.
"Prøv lige at luk ørene to sekunder for den dygtige retoriker Pia, og se ud på virkeligheden - hun har ikke skabt en skid. Intet!" siger Pernille Rosenkrantz-Theil.
Reelle forandringer kræver ifølge Pernille Rosenkrantz-Theil reformer af den offentlige sektor. Og her kommer Barack Obama i spil, for det er netop, hvad hans budskab har været indenrigspolitisk: en både større og anderledes offentlig sektor. Det budskab har Obama gjort troværdigt, hvilket ifølge Rosenkrantz-Theil er helt nyt i forhold til, hvordan klaveret har spillet i al hendes tid som politisk aktiv, hvor fokus har været på, hvordan den kunne blive mindre eller sælges til private. Og hvor man, hvis man sagde andet, med det samme blev slået i hovedet med, hvor urealistisk det var med 2010- og 2015-målene.
"Men det er slut nu. Obama sagde det, og han vandt. Vi skal bare lige fatte det..." siger Pernille Rosenkrantz-Theil.
Samtidig har Obama åbnet døren for håbet og nytænkningen, og selvom han ikke ligger til venstre i socialdemokratisk forstand, har han alligevel tændt en tro på forandring, der har været slukket i mange år. Det har give venstrefløjen momentum, og det skal udnyttes. Man har nu igen fået klare ideologiske forskelle, som folk kan forstå. 
Det mener Pernille Rosenkrantz-Theil, at man har forstået i partiets top, hvor Helle Thorning-Schmidt med forslag om bankloft for bankdirektører og genindførelse af formueskatten har ramt materiale fra lærebøgerne om de politiske forskelle på højre og venstre. Og når det kommer til spørgsmålet om rig og fattig, er selvtilliden - i modsætning til på værdidebatterne - til at få øje på. Fra partiets top, til tillidsfolk, til frafaldne medlemmer. 
Det har Pernille Rosenkrantz-Theil kunnet mærke, efter at hun har meldt sig ind i Socialdemokraterne, hvor hun har fået en bunke henvendelser fra folk, der tre gange i træk har stemt på DF, men som nu med hende i partiet kan fornemme, at man er på vej tilbage mod noget, der mere ligner Anker Jørgensens politik end 'det nye' socialdemokratis. 
"Det er jo absurd i den forstand, at jeg på ingen måde ser mig som en forlængelse af Pia Kjærsgaard, men det hænger altså sammen rent ideologisk og i forhold til de små i samfundet - og derfor er den bevægelse sat i gang," siger Pernille Rosenkrantz-Theil. 
$SUBT_ON$Den gamle skole
Hele partiet er ifølge Rosenkrantz-Theil igen blevet ambassadører for den førte politik, hvilket selvfølgelig medfører mere kant, flabethed og råderum i toppen af kransekagen, fordi man ved, at det ikke giver potentielle problemer med baglandet. 
"Det er præcis det, der er sket i USA, der sker her nu. Obama vandt valget, fordi han havde en million ambassadører for sin politik - det er den bølge, der skal rulle her," siger Pernille Rosenkrantz-Theil. 
Og den dagsorden kan ikke stjæles, mener Pernille Rosenkrantz-Theil. For både indvandrerdebatten, EU osv. er ikke længere avisoverskrifter. Der er krisen og arbejdsløsheden, der er i centrum og vil være det i lang tid fremover. Det, DF har levet højt på, er blevet marginaliseret. Samtidig kræver svarene på de problemer, der er med økonomien, og den kommende arbejdsløshed, et bagland og et apparat, som hverken Venstre, Konservative eller DF kan mønstre. Det har Socialdemokraterne, og de kan nu komme med de svar, der differentierer partiet fra den borgerlige fløjs økonomiske målsætning, og skabe en offentlig sektor, der er til at forstå. Tiden er til, at man tager SF i hånden og kommer ud af starthullerne. 
"I stedet for at bare gå uden om de smadrede toiletter, så lad os betale 200 kroner mere og få dem lavet i stedet for bare at kaste flere skattelettelser efter folk. Balancen skal genoprettes - det ligger lige til det venstreorienterede højreben," siger Pernille Rosenkrantz-Theil.
Socialdemokraterne skal være et arbejderparti og indse, at det afsæt, man i de sidste 130 år har haft i sit partiprogram, er det rigtige. 
"I 20 år har vi været bange for vores egen skygge. Nu går det så op for folk, at i stedet for at frygte den, skal vi rent faktisk være stolte af den," siger Pernille Rosenkrantz-Theil. 
Men ud over at genskabe den socialdemokratiske selvtillid handler det også om at levere varen rent politisk. Og også her ser Pernille Rosenkrantz-Theil grund til at smile. For hun mener, at Pia Kjærsgaard er ude af sit rette element, når tingene rent faktisk skal bygges op og fungere. Kjærsgaard er ifølge Pernille Rosenkrantz-Theil på bar bund, når det kommer til løsninger på arbejdsløsheden og behovet for offentlige investeringer.
"Har hun nogensinde sagt ordet 'børnehave'? Jeg er ikke sikker på, at hun ved, hvordan det staves-Nej. Hendes tid er overstået. Slut, færdig - væk med Pia Kjærsgaard," siger Pernille Rosenkrantz-Theil og slår ud med armen.


