’Medinas Juvel er proislamistisk'
Den kontroversielle bog om Muhammeds barnebrud Aisha, der blev trukket tilbage af forlaget Random House på grund af frygt for militante islamisters reaktion, er i virkeligheden selv dybt proislamistisk. Det mener den hollandske islamkritiker Ayaan Hirsi Ali


Det er farligt farvand at begive sig ind på, profeten Muhammeds gøren og laden. Det har den amerikanske journalist og forfatter Sherry Jones måtte sande efter at hun skrev romanen ’Medinas Juvel’, der handler om Aisha, Muhammeds barnebrud. Trusler, tilbagetrækninger fra forlaget og bombeangreb mod den engelske udgiver er blot nogle af de reaktioner Jones’ roman har afstedkommet. Men ikke nok med at ’Medinas Juvel’ er under angreb fra militante islamister. Nu kritiseres den fra islamkritisk hold ligefrem for at være proislamistisk.Det mener den kendte hollandske islamkritiker Ayaan Hirsi Ali, der har anmeldt bogen på det amerikanske nettidsskriftThe Daily Beast.”Ms Jones sætter ikke spørgsmålstegn ved Muhammeds moral. Hun dømmer ham ikke negativt. Her er ingen skjult mening mellem linjerne, der kan inspirere unge muslimske kvinder til at stille spørgsmålstegn ved deres tro, eller ved det ubelejlige i at skulle gifte sig imod sin egen vilje, eller dele sin mand med et dusin andre kvinder. Ikke engang hvorfor det er forkert som barn at blive bortgiftet til en mand, der er fire gange så gammel som en selv. Tværtimod kommer Ms Jones med de samme dårlige undskyldninger, som muslimer altid kommer med for at undskylde deres profets opførsel. Fra et moralsk synspunkt finder jeg intet i denne dårligt skrevne bog, der afviger fra den almindelige islamiske lære,” skriver Hirsi Ali.Ayaan Hirsi Ali kritiserer også Sherry Jones for ikke at fordømme Muhammed for at dyrke sex med den kun 9-årige Aisha. Tværtimod beskriver Jones det som noget Aisha selv havde ønsket, hvilket Hirsi Ali finder dybt problematisk.Undertrykkelse en gave fra gudMen ’Medinas Juvel’ undskylder ikke blot islamistiske tankemåder, mener Hirsi Ali. Den bekræfter også de islamistiske kræfter der anser vesten for at være hjemsted for et umoralsk forfald. Derfor bliver bogen ikke nogen udfordring for islam, men ender ifølge Hirsi Ali tværtimod med at blive en ”proislamistisk, pro-Muhammed roman, der sagtens kunne have været propagandamateriale for en muslimsk organisation, der vil promovere ideen om at muslimske kvinder ikke alene bør acceptere den position som Islam tilskriver dem, men også betragte denne undertrykkelse som en gave fra gud.”Og dette budskab hører ikke hjemme i en moderne roman, skriver Hirsi Ali.”For underkastelse er ikke noget muslimske piger behøver at læse om i en roman. Det er noget de lever med hver dag.”Men hvorfor har ’Medinas Juvel’ så affødt en så voldsom reaktion fra alverdens islamister, når budskabet i bogen i virkeligheden er en stor undskyldning for den mest reaktionære form for islam? Ifølge Hirsi Ali vidner hele postyret omkring Sherry Jones’ bog om islams store problem med fiktionen som form, hvor alene det at fortælle historier, positive som negative, om Muhammed er en synd.”Koranen har lagt en stram spændetrøje omkring en milliard muslimers fantasi og forestillingsevne – hvoraf nogle endda bruger den til at retfærdiggøre de mest afskyelige handlinger siden middelalderen,” skriver Ayaan Hirsi Ali.”Alene derfor er det så vigtigt at vi fortsætter med at udgive både skønlitterære og faglitterære bøger om Muhammed og hans farverige liv.”'Medinas Juvel' udkommer i Danmark til december.
