Doktor Hvem?
Han er antihelten, der rejser i tid og rum og frelser verden ved hjælp af snilde og humor. Han elsker os mennesker for vores fantasi og hader os for vores krigsliderlighed og rovdrift på klodens ressourcer. ’Vi spejler os i hans absurde perspektiv og lærer på den måde mere om at være menneske,’ siger en dansk superfan. Det britiske tv-fænomen, serien ’Doctor Who’,fylder 50 år i dag
 
	Doctor Who har været spillet af 12 forskellige skuespillere i de 50 år. Han gør absurde, fjollede, vanvittige ting, og han rejser gennem tid og rum i et tidsskib, Tardis, der udefra set er en blå telefonboks. Foto: fanpop.com


 
	Søndag den 4. august i år sad millioner af Doctor Who-fans verden over klinet til tv-skærme og sociale medier og ventede utålmodigt på, at den nye og 12. skuespiller i titelrollen i den klassiske britiske tv-serie, Doctor Who, skulle blive afsløret i en udsendelse, der blev sendt direkte på BBC.

	En af de forventningsfulde fans var filmklipper og instruktør Steen Schapiro.

	Tre dage forinden havde han på sin Facebook-væg skrevet ordene »Capaldi ftw« – hvilket betyder noget i retning af »Capaldi er den bedste« – i håbet om, at valget faldt på den 55-årige skotske skuespiller Peter Capaldi. Og Schapiro fik sit ønske opfyldt: Det var Peter Capaldi, der trådte ind foran kameraerne i det direkte BBC-program og over for vært Zoe Ball og et begejstret publikum afslørede, at han havde været fan af Doctor Who hele sit liv.

	»Jeg krydsede fingre,« siger Steen Schapiro, der især kender Capaldi fra den britiske satiriske tv-serie The Thick of It, en slags moderne Javel, hr. minister, hvor Capaldi spiller den koleriske presserådgiver Malcolm Tucker.

	»Manden er en brillant skuespiller, knivskarp, og så har han et fænomenalt, dramatisk temperament.«

	Fantasi og uforudsigelighed

	Men hvem er egentlig denne mystiske Doctor Who, og hvad er det for en serie, der bærer hans navn? Kort fortalt er doktoren selv et mere end 900 år gammelt rumvæsen, en såkaldt time lord, en tidsherre, der kan bevæge i tid og rum. Og Doctor Who er en science fiction-serie, der første gang blev sendt på BBC den 23. november 1963 og således fylder 50 i år, ja, faktisk i dag.

	Det fejrer man med pomp og pragt ikke mindst i Storbritannien, hvor serien altid har haft en stor og loyal fanskare, og rundt om i verden, hvor entusiaster som Steen Schapiro er blevet flere og flere med årene, ikke mindst siden Doctor Who efter en længere pause og med stort held blev moderniseret og relanceret i 2005.

	»Umiddelbart er formatet temmelig absurd,« siger Schapiro om serien, som han har fulgt med stor begejstring, siden han i 1979 så en række afsnit, der blev sendt på DR. Afsnittene var godt nok hevet ud af en sammenhæng og blev vist i forkert rækkefølge, hvilket forvirrede seerne, og DR tog den hurtigt af fladen igen. Men 12-årige Steen var fanget.

	»Serien har en helt, som vi ikke rigtig ved, hvad hedder, deraf titlen, Doktor Hvem, og som vi ikke rigtig forstår. Han gør absurde, fjollede, vanvittige ting, men redder verden, tit ved et uheld eller ved hjælp af sin fantasi og intelligens og humor, og han rejser gennem tid og rum i et tidsskib, Tardis, der udvendig ligner en lyseblå telefonboks, men som er uendeligt stort indeni.

Doctor Who er både cyberpunk, gys, sci-fi, humor – en eventyrserie, som henvender sig til hele familien, og som i den grad dyrker fantasien og det uforudsigelige.«

	Mødet med det fremmede

	For Steen Schapiro er Doctor Who fremragende underholdning på en unik måde. Doktoren er den ultimative antihelt og en usædvanlig rollemodel, fordi han ikke bruger våben og vold, når han skal redde f.eks. Jorden og bekæmpe de monstre og gale videnskabsmænd, der har det med at dukke op på hans vej gennem universet og forskellige tidsperioder. Samtidig kan vi mennesker spejle os i ham.

	»Noget af det mest interessante ved science fiction er jo, at man mødes med det fremmede; hvordan reagerer vi, og hvad kan vi lære af deres måde at se os på« siger Schapiro.

	»Doctor Who er en alien, han er mystisk, excentrisk og uforudsigelig, og han har et meget dobbelt forhold til os mennesker. Han synes, vi er hamrende irriterende, og kan ikke fordrage, at vi tænker så ensidigt, fører krige og forurener vores planet. Selv har han, fordi han kan rejse i tid og rum, en kosmisk bevidsthed. Samtidig elsker han os, fordi vi er så opfindsomme og har evnen til at fantasere. Nogle gange fokuserer han på bittesmå ting i vores dagligdag, som når han bliver begejstret over storheden i et glas marmelade og hopper rundt og snakker om det i fem minutter, selv om der står monstre og banker på døren, og Jorden er ved at gå under. Vi spejler os i hans absurde perspektiv og lærer på den måde mere om at være menneske.«

	Med sig på sine tidsrejser har doktoren altid en ledsager, som bliver seernes repræsentant og øger identifikationen.

	»Som regel er det jordmennesker, men i de psykedeliske 1970’ere også en pedantisk robothund og en vild krigerpige med meget lidt tøj på. Efter et år eller to får de dog nok af at rejse med ham, eller også kommer de ud for noget grusomt eller tragisk. Der var én, som fik slettet sin hukommelse, så hun ikke kunne mindes deres tid sammen. Det spændende for os er jo, at vi kan identificere os med de medrejsende, som er sårbare, og som skal prøve at regne ham ud og prøve at kapere det at rejse i tid og rum med en karismatisk, men oldgammel alien.«

	En genial nødløsning

	BBC havde oprindeligt tænkt, at Doctor Who skulle være en lærerig og informativ tv-serie, hvor doktoren ikke mindst kunne rejse tilbage i tiden og besøge forskellige gamle civilisationer og på den måde gøre seerne klogere på andre kulturer og folkeslag.

	I den allerførste historie besøger han f.eks. stenalderen, og kort efter rejser han i vogntog gennem Asien sammen med Marco Polo. Det viste sig dog hurtigt, at de mest populære afsnit var de mere science fiction-agtige, der foregik i fremtiden og involverede rummonstre som Daleks, kegleformede mutationer med storhedsvanvid, og læringsaspektet trådte i baggrunden.

	Men de mange muligheder og den store fleksibilitet, tidsrejse-aspektet giver, udnytter serien stadig, og i nogle af de nyere afsnit møder doktoren både Vincent van Gogh og Charles Dickens og rejser tilbage til The Big Bang og altings begyndelse.

	Et andet aspekt af Doctor Who, som giver mulighed for at genopfinde og revitalisere serien med jævne mellemrum, er, at doktoren spilles af forskellige skuespillere. William Hartnell, der spillede den første doktor, var en ældre herre, som efter tre år ikke længere kunne overkomme rollen.

	»Og så fandt seriens bagmænd på, at de som nødløsning kunne regenerere ham,« altså lade ham genopstå, siger Steen Schapiro.

	»Når doktoren nu alligevel var en alien, kunne han regenerere i en ny krop, og nu er der så 11 forskellige skuespillere, som har spillet Doctor Who. Hver skuespiller, der har bidraget siden den første regenerering i 1966, har givet en radikal nyfortolkning af figuren. Nogle gange har han været en boheme-spacehippie, andre gange har han været en Beatles-agtig, lille vagabondklovn. Undertiden møder han sig selv, og det går ikke stille af med doktorens enorme ego.«

	Til jul er det så Peter Capaldis tur. Han overtager efter Matt Smith og er den 12. doktor, og Steen Schapiro har store forventninger til ham.

	»Jeg kunne godt tænke mig, at de kom tilbage til seriens tidlige doktorer. De første fire var lidt ældre og mere temperamentsfulde og mystiske. Siden serien blev genoplivet, har doktorerne været yngre og endda sexede, og det skal han ikke nødvendigvis være. Han skal også bare være en absurd, uforudsigelig, lidt farlig og oldgammel person i en yngre krop. Jeg forventer mig noget farlighed af Peter Capaldi.«

	 

De helt nye afsnit af ’Doctor Who’ kan ses på DR3, mens ældre sæsoner kan ses på Netflix og er udgivet på dvd.

I aften viser en række biografer verden over, også i Danmark, jubilæumsafsnittet af ’Doctor Who – The Day of the Doctor’, som fra i morgen kan ses online på dr.dk/dr3

