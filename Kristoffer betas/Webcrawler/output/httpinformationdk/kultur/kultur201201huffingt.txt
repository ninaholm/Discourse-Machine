Huffington Post får europæisk aflægger
Et af verdens mest succesrige webmedier lanceres nu i fransksproget udgave, som den garvede, franske står Anne Sinclair for


 Blandt webmedier findes kun få, der i succes kan måle med sig Huffington Post. Efter i 2005 at have investeret én million dollar i lanceringen af virksomheden kunne den græsk-amerikanske grundlægger — journalisten Ariana Huffington — sidste år sælge den til American Online (AOL) for 315 millioner dollar.
28 millioner månedlige besøgende har Huffington Post, og det er i høj grad opinionsstoffet, der trækker: Hele 9.000 bloggere (hvoraf 95 procent arbejder gratis) holder til på sitet, der hævder at placere sig hinsides en politisk højre-venstreskala. Med integrationen i AOL, som Ariana Huffington er sat i spidsen for, er målet at nå 100 millioner besøgende om måneden. Men driften efter ekspansion stopper ikke her. Ligesom konkurrenten Slate har Huffington Post nu fået sig en fransk aflægger.
Ankerkvinden er en garvet journalist, hvis baggrund kan minde om Ariana Huffingtons. Anne Sinclair har især udmærket sig som en dygtig tv-interviewer — i 13 år havde hun sit eget politiske talkshow på kanalen TF1 — og skriver for den seriøse søndagsavis, Le Journal du Dimanche. Sinclair er dog også kendt for to andre forhold: Som barnebarn af kunsthandleren Paul Rosenberg er hun arving til en millionformue. Og så er hun den meget trofaste hustru til Dominique Strauss-Kahn — IMF-chefen, hvis uforbederlige skørtejægermanerer førte ham til fald og gav ham ryet som ’den bedste præsident, Frankrig aldrig fik’.
Huffington Post lægger frisk fra land med over 200 bloggere, hvoriblandt kan nævnes prominente politikere som Rachida Dati og Julien Dray, historikeren Benjamin Stora og den katolske og homoseksuelle teaterinstruktør Olivier Py. Tilmed har man indgået partnerskab med nationens førende avis, Le Monde, der herefter nedlægger sin egen fejlslagne websatsning, lepost.fr, som nok havde millioner af besøgende, men også tabte millioner af euro — www.huffingtonpost.fr skal være rentabelt i 2014.

