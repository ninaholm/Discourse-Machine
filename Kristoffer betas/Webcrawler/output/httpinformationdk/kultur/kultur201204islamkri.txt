Islamkritikeren er en sur, gammel mand
Gennemsnitslæseren af islamfjendtlige net-sider er en mand over 65 år, uden børn og med en kort uddannelse, viser en analyse fra Norge


 Mens retssagen mod massemorderen Anders Behring Breivik er gået ind i sin anden uge, har den norske avis Klassekampen sat sig for at undersøge læserprofilen på de islamfjendtlige netsider, som angiveligt skulle have inspireret Breivik og hans manifest.
»Den typiske profil for konspirationsteoretikere er ældre, ensomme mænd, som bliver helt besat af et specielt spørgsmål, og som kan drages mod islamfjendtlige konspirationsteorier,« siger journalist og forfatter til bogen Hadet mod muslimer Andreas Malm, som har fået lejlighed til at granske statistikken.
Klassekampen har brugt analyseværktøjet Alexa til at gennemgå de islamfjendtlige netsider Gates of Vienna, Jihad Watch, The Brussels Journal , Islam Watch, Atlas Shrugged, Tundra Tabloids, Vladtepesblog og The Green Arrow. Alle sider, som Anders Behring Breivik har fundet inspiration i til sit manifest.
Statistikken over læserprofilen på de otte netsider viser et tydeligt mønster:

Aldersgruppen 65 år og derover er overrepræsenteret på samtlige netsider.
Mænd er klart overrepræsenteret.
De færreste har en uddannelse ud over grundskoleniveau.
De færreste har børn.
De, der besøger siderne, surfer hjemmefra – ikke fra job eller skole.

Mistillid til samfundet
Andreas Malm mener, statistikken stemmer godt overens med vælgergrupperne til højreekstreme partier i Europa: »Her er der en overvægt af ældre mænd, ofte arbejdsledige, som kan føle sig udstødt fra samfundet, og som søger mod en forklaring og en syndebuk, siger forfatteren til Klassekampen.
»Det passer nogenlunde med den sociale profil i læserstatistikken – uden at jeg har studeret fænomenet nøjere.«
Tor Bach, redaktionssekretær på Vepsen, et journalistisk dybdeborende magasin, der skriver om voldelige, racistiske og antidemokratiske miljøer, er ikke overrasket over tallene.
»Jeg er ikke overrasket over, at de ældre dominerer. I mange af de islamfjendtlige organisationer er der mange midaldrende mennesker,« siger han. Bach peger på flere fællestræk for gruppen: »For det første præges de af en mistillid til hele samfundet og det demokratiske system. For det andet tror de oprigtigt på, at nogen vil dem ondt. Nu skal man ikke generalisere for meget, men i al væsentlighed er det vrede og frustrerede mennesker. Når deres synspunkter ikke bliver hørt, føler de sig kneblet,« siger Bach.
En rød tråd for de otte netsider er konspirationsteorien om Eurabia – en påstået sammensværgelse, hvor Europa er i færd med at blive underlagt islam og sharialove, og hvor indvandring og høje fødselsrater er en bevidst del af en islamsk kolonisering.
Bach mener, denne teori appellerer til de ældre.
»Disse mennesker tror i fuldt alvor, at der eksisterer en sammensværgelse om, at den arabiske verden skal overtage den europæiske,« siger han til den norske avis.

