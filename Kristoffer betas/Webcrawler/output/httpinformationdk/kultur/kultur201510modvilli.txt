Meget modvilligt meget hotte Fosse
Det blev naturligvis Jon Fosse, der fik Nordisk Råds litteraturpris 2015. Fosse, som lige nu er aktuel i Danmark med ’Olavs drømme’, andet bind i den romantrilogi, han fik prisen for
Jon Fosse modtog Nordisk Råds litteraturpris i Reykjavik i tirsdags.


 Paradokserne klæber sig til den norske forfatter og dramatiker Jon Fosse (f. 1959), der modtog Nordisk Råds litteraturpris i Reykjavik i tirsdags for trilogien Andvake (2007), Olavs draumar (2012) og Kveldsvævd (2014). Fosse har sceneskræk, og alligevel mødte han op til prisoverrækkelsen, der er blevet et tv-show i lighed med de store filmprisers. Så stod den yderst private forfatter der på scenen i farvet belysning og sagde tak, tak, tak. Han havde pyntet sig med et tørklæde om halsen.
Han har udtalt, at han måske blev forfatter, fordi en forfatter arbejder alene og kan slippe for kolleger, men Fosse skriver tillige dramatik og har stor succes med det – den nye Ibsen bliver han ligefrem kaldt – så han undgår langt fra at være sammen med andre mennesker. Hans trilogi handler om to udstødte, og selv er han blevet tildelt den norske stats æresbolig, ’Grotten’, midt i Oslo. Fosse er meget modvilligt en meget hot forfatter.
Priser og opmærksomhed hører til den ydre virak, der er opstået omkring ham som en modsætning til hans gemyt. Mere interessante er de paradokser, som findes i selve hans værker og helt specifikt i den prisbelønnede romantrilogi om spillemanden Asle og hans store kærlighed Alida. Den første roman i trilogien findes allerede på dansk i Karsten Sand Iversens oversættelse, nu kommer den anden, Olavs drømme, med perfekt timing.
Her har Asle skiftet navn til Olav og prøver i det hele taget at skjule sig, fordi han bliver forbundet med et mord. Der er krimien. Han har tillige solgt sin violin, den han spillede så kønt og skønt på, og er på vej tilbage til Bjørgvin for at købe ringe til sig selv og Alida. Her er det romantiske melodrama. Inde i byen er der fristelser og fælder, der er skruppelløse mennesker, og det rygtes, at Olav har sedler på lommen. Kort sagt: Olav skulle ikke være taget ind til byen. Fosse er lige så sørgelig som Steinbeck. Som Mus og mænd og Perlen.
Det paradoksale i de tre prosafortællinger er, at de er gammeldags i deres motiver og moderne i deres form. De er enkle, fordi de ikke skjuler noget og komplekse, når man begynder at tænke over dem. Og så er de korte fortællinger på hver under 100 sider med meget lange sætninger. Fortællingerne er desuden lokalt forankret i Bjørgvin (det gamle navn for Bergen) og er samtidigt helt universelle, idet de skildrer især udstødelse og social uretfærdighed. De foregår i en sær fortid med spillemænd, ølkrus og manden som familieforsørger, og hvor en kvinde og en mand skal have ringe på for ikke at vække forargelse, hvis de lever sammen. Samtidig optræder der i den sidste fortælling pludselig en person med navnet Jon ligesom forfatteren. Navnet peger på nutiden. Heldigvis er det ikke til at afgøre om det også peger på forfatteren. Fosse har udtalt, at han ikke skriver på erfaringer og stof, han lytter sig frem. Ligesom dengang han spillede musik.
Gentag det
Jon Fosses repetitive prosastil bliver igen og igen forbundet med eller ligefrem kaldt musik. Den er blevet sammenlignet med den østrigske romanforfatter og i øvrigt også dramatiker Thomas Bernhard (1931-1989), et slægtskab som Fosse vedkender sig. Jeg kan sagtens få øje på ligheden mellem de to, mellem deres måde at bruge gentagelsen på, men jeg har på samme tid stor lyst til også at sammenligne Fosses prosa med Gertrude Steins. I hendes The Making of Americans (1925) læser jeg en form for poetik, der med bogens egne ord kunne hedde noget i retning af ’talk it long’. The Making of Americans taler desuden meget langt om gentagelsen. Det handler altså om at tale (og lytte) og sige omtrent det samme igen og igen. F.eks. gentages ordene »As I was saying …«. Eller på et nogenlunde tilfældigt sted står der: »Now this is the way I hear repeating. This is the way slowly some men and some women, each one, comes to be a whole one to me.«
Fjorden blinker
Hav Steins sætning i baghovedet og lyt så til begyndelsen på Olavs drømme, hvor både Olav og fjorden langsomt bliver til: »Han går ind i svinget, og inde i svinget kan han se fjorden, tænker Olav, for nu er han Olav, ikke Asle, og nu er er Alida ikke Alida, men Åsta, nu er de Åsta og Olav Vik, tænker Olav og han tænker at i dag måtte han gå til Bjørgvin og få udrettet sit ærinde der og han er inde i svinget og nu ser han at fjorden blinker, først nu ser han det, for i dag blinkede fjorden, ja det hændte at fjorden godt kunne blinke, og når den så blinkede, spejlede fjeldet sig i fjorden og uden for spejlingen var fjorden forunderlig blå, og fjordens blå blinken gik ligesom umærkeligt himlens hvide og blå i møde, tænkte Olav …«
Gentagelserne er selvklart musikalske, hypnotiske, suggererende, sætningerne danser. Det er én væsentlig ting, noget andet er, at denne talte prosa finder sted for øjnene af læseren, mens han eller hun læser. Olav træder frem, fjorden blinker, og teksten sker nu og her. Herved adskiller Fosse (og Stein) sig fra megen anden romankunst, der skildrer det, som har fundet sted. Stein var optaget af at lade sætningerne fortsætte, hun eksperimenterede med ikke at bruge tegnsætning. Her ligner Fosse også Stein. I Olavs drømme er der slet ingen punktummer, kun kommaer og linjebrud. I Kveldsvævd (som man må håbe på også er på vej på dansk) ligeså.
Det er bestemt ingen overraskelse, men bestemt værd at nævne, at Karsten Sand Iversen har formået at flytte Fosses nynorske over i det danske sprog, så der som kunstnerisk oplevelse ikke er forskel på at læse originalen og oversættelsen. Musikken spiller – også på dansk. Jeg gentager det: Fosse er hot og skal og kan læses nu.
Olavs drømmeJon FosseOversat af Karsten Sand IversenBatzer & Co.88 sider148 kroner

