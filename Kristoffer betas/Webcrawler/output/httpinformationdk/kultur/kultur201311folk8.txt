Folk



 
	Krimi-yndere

	Hvorfor bruge tid på at læse kriminalromaner, når man kan få stillet sit behov for skræk ved at læse dagbladet Børsen? Hver udgave af denne erhvervspublikation beretter om de skammeligste forbrydelser begået i samfundets øverste lag.

	Bankmisbrugere

	Gårsdagens Børsen byder på overskriften: ’Danske Bank misbrugt til millionfusk.’ Og lige så forskrækkende lyder en ottespaltet overskrift: ’Direktør hev penge ud efter konkurs’. Underoverskriften: ’Nu venter en politianmeldelse forude.’

	Eks-guder

	Om førhen forgudede erhvervsfolk bringer Børsen i går overskrifter som: ’Don Ø kan få frataget sin ledelsesret.’ Og: ’Stein Bagger talte for sin syge moster’. Sidstnævnte artikel handler om at drive virksomhed på trods af et domsforbud herimod.

	Erhvervspolitikere

	Når man læser dagbladet Børsens malende beskrivelser af forbryderisk sindelag i erhvervskredse, kan man undre sig over, hvordan nogen kan komme på den idé, at erhvervstankegang burde være fremherskende i Folketing og byråd.

