Med far på tur
Alexander Paynes ’Nebraska’ er endnu en god film i hovedkonkurrencen på årets filmfestival i Cannes, hvor niveauet generelt har været meget højt
 
	Niveauet på årets festival været meget højt. Kun få af filmene i hovedkonkurrencen er decideret dårlige, og hver dag er man gået glad og fornøjet ud af biografen i visheden om, at verdensfilmkunsten lever og har det godt. Det gjorde jeg f.eks., da jeg havde set den amerikanske instruktør Alexander Paynes seneste film, Nebraska, der er en meget charmerende og underholdende roadmovie om en mand og hans aldrende far på køretur fra Montana til Nebraska. Foto fra filmen


 
	Skal man tro de internationale og franske anmeldere, der hver dag på filmfestivalen i Cannes giver stjerner til konkurrencefilmene i hhv. Screen og Le film français, har Nicolas Winding Refn ikke kinamands chance for at vinde en Guldpalme – eller noget som helt andet – når priserne til de bedste film og præstationer skal uddeles på søndag.

	Men nu sidder den ni personer store jury formentlig ikke og læser brancheblade for at finde ud af, hvad de skal mene, eller hvem de skal belønne, og hvis mine 15 år i Cannes har lært mig noget som helst er det, at det er stort set umuligt at forudsige juryens beslutninger.

	Min personlige favorit er Paolo Sorrentinos La grande bellezza (Den store skønhed), der på én gang handler om en rig, midaldrende forfatters jagt på inspiration og er et portræt af det skønne Rom og en kritik af en intellektuel og økonomisk overklasse, som fester igennem, mens verden går under.

	I det hele taget har niveauet på årets festival været meget højt. Kun få af filmene i hovedkonkurrencen er decideret dårlige, og hver dag er man gået glad og fornøjet ud af biografen i visheden om, at verdensfilmkunsten lever og har det godt. Det gjorde jeg f.eks., da jeg havde set den amerikanske instruktør Alexander Paynes seneste film, Nebraska, der er en meget charmerende og underholdende roadmovie om en mand og hans aldrende far på køretur fra Montana til Nebraska.

	Will Forte spiller David, hvis liv ikke rigtig flytter sig ud af stedet, og som indvilger i at køre sin halvsenile far, Woody (Bruce Dern), til Lincoln i Nebraska, hvor faren vil hente den milliongevinst, en reklametryksag har overbevist ham om, at han har vundet. David og hans rappenskralde af en mor (June Squibb) prøver at overbevise Woody om, at det er fup, og at han ikke har vundet, men han insisterer og begynder selv at gå, hvorfor David beslutter sig for at køre ham.

	Det resulterer i en begivenhedsrig tur, der blandt andet fører far og søn til Woodys barndomsby, hvor han ikke har været i mange år, og hvor familie og venner kaster sig over ham, da han på den lokale bar taler over sig og afslører, at han har ’vundet’ en million dollars.

	Alexander Paynes film – blandt andre About Schmidt, Sideways og The Descendants – balancerer mellem drama og komedie, og som oftest lykkes det ham at dosere begge dele, så dramaet ikke bliver for tungt, og humoren ikke for frivol.

	Det gælder også Nebraska, hvor han som flere gange før fortæller om mennesker, der befinder sig midt i livet, og som har mistet overblikket og retningssansen. Udtrykt lidt banalt kan man sige, at den ydre og den indre rejse smelter sammen og giver David og Woody mulighed for at lære hinanden bedre at kende. Især David finder ud af ting om sin far, der ændrer hans syn på den gamle, lidt gnavne knark.

	Det lyder måske forudsigeligt og lidt for følelsesfuldt, men Payne er en usentimental instruktør, der med humor holder historiens store drama og følelser i ave, og Bruce Derns farfigur er et såre usentimentalt menneske – måske fordi han er ved at miste taget om virkeligheden.

	Det gør kun de rørende scener, Nebraska trods alt også byder på, mere rørende og filmen til en stille og stærk film om fædre og sønner, fortid og nutid og ikke mindst det smalltown America, som David og Woody kører igennem, og som lider under økonomisk krise og affolkning.

	 

	 

Nebraska får dansk biografpremiere senere på året. Mere fra Cannes på information.dk og Twitter:@monggaard

