Apple fordrer selvcensur
Det private amerikanske firma Apple, som har stramme regler for censur, er blevet hovedleverandør af bøger, film, musik og spil, og det har fået kunstnere og spiludviklere til at pålægge sig selvcensur for overhovedet at komme i betragtning, lyder det fra ekspert, der mener, at forbrugerne må være ansvarlige og fravælge monopolfirmaerne


 Forfatter Peter Øvig Knudsen har under stort postyr fået fjernet bøger og en applikation fra Apples butik. App Store, som butikken hedder, er ikke kun markedsplads for bøger og musik, men også spilproducenter satser på den enorme netbutik.
Spillet Phone Story med undertitlen ’Et oplysende spil om din yndlings-smartphones mørke side’ er udviklet af den italienske spilproducent Paolo Pedercini, der er bosat i USA. Spillet rummer en kritik af, hvordan mobiltelefoner produceres, og Pedercinis idé var at udfolde sin kritik på selve platformen. I spillet er der forskellige levels, blandt andet skal man grave kul i Congo, man skal redde fabriksarbejdere på Foxconn i Taiwan fra selvmord, og man skal undgå at indånde for meget gift i Indien. Programmet var til salg i få timer på App Store, men blev så smidt ud. Det samme skete med Drone+, et program, der kortlagde USA’s droneangreb.
Censuren rammer ikke kun forfattere, grafikere og spilproducenter. Musikere som Thomas Helmig, Trinelise Væring og Rasmus Nøhr har set sangtitlerne »Stupid Man«, »Lille stripper« og »Hash eller gas« blive til »S****d Man«, »Lille s******r« og »H**h eller gas«, mens rappere som Kanye West har fået sløret et pladecover med for megen nøgen hud.
Men Apples markedsandel på området for kulturprodukter er så væsentlig, at kunstnere ligefrem indretter deres værker efter Apples retningslinjer.
»Der foregår rigtig meget selvcensur,« siger Søren Pold, ph.d. i digital æstetik ved Aarhus Universitet.
»Det er jo iværksættere, som er afhængige af at få solgt deres ting. Samtidig har Apple nogle meget vage retningslinjer, som praktisk talt opfordrer til selvcensur,« siger han.
Begrundelsen for afvisningen af spil-applikationerne Phone Story og Drone+ var i begge tilfælde, at indholdet blev vurderet til at være for ’stødende’ og ’råt’.
To blandt mange retningslinjer, og ifølge Søren Pold har Apple et åbenlyst demokratisk problem, idet retningslinjerne er formuleret uklart og med en undertone af, at det er bedst at holde sig langt væk fra grænsen. Desuden er der ikke mulighed for at få omgjort beslutningen eller få en uddybende begrundelse fra firmaet.
Det samme siger Phone Story’s producent, Paolo Pedercini.
»Jeg er sikker på, at Apple ikke bruger megen tid på at overvåge markedspladsen, for kunstnerne og udviklerne er allerede i fuld gang med at censurere sig selv,« har han sagt i et interview med magasinet Gamasutra.
Æblets monopol
Apples infrastruktur er global, og den bliver brugt til at distribuere lokale kulturprodukter. I de forskellige kulturer, der bruger infrastrukturen, er der forskellige normer, og det er oplagt, at der opstår problemer. Men Apples retningslinjer lever op til amerikanske standarder, og danske forbrugere kan ikke diktere, hvad firmaet skal sælge og ikke sælge, bare fordi det sælger produkter i Danmark.
Med andre ord er det en amerikansk boghandel med danske gæster, som ikke ønsker at sælge Peter Øvig Knudsens nye bøger. Og det er jo o.k., for enhver boghandel har ret til selv at udvælge sit sortiment.
Men Apple er også ’gatekeeper’ (institution, der kontrollerer adgang, red.), og det er ifølge ph.d. i datalogi og formand for IT-Politisk Forening Niels Elgaard Larsen problematisk, når gatekeeperen både står for platformen og teknologien.
»Et stort problem er det såkaldte DRM-system, som forhindrer borgerne i frit at kopiere bøgerne, og som dermed også fratager forfatteren mulighed for det. Når forfatterne bruger firmaer, som har DRM-systemer, sælger de i virkeligheden retten til at distribuere deres bøger,« siger han.
»Hvis andre vil sælge Peter Øvig Knudsens bøger for ham, kan køberne ikke læse dem på deres maskiner, fordi maskinerne ikke vil vise noget, der er DRM-beskyttet,« siger han.
Han understreger, at Apple handler ud fra fornuftig virksomhedstænkning, idet de selvfølgelig vil holde konkurrenterne ude og modvirke et friere marked.
En anden side af disse DRM-systemer er den it-infrastruktur, der kaldes ’kontrolleret forbrug’, og som bruges til monitorering af brug eller forbrug.
»Apple – såvel som Google og Amazon – indsamler information om, hvad vi læser, og hvordan vi læser, og bruger det i markedsføringssammenhæng,« siger Søren Pold.
»De går ind og piller ved kulturelle traditioner, vi tidligere har haft: At låne bøger ud, sælge dem brugt, låne dem på biblioteket; den slags er ikke givet i de nye platformer.«
Folkeligt eller politisk opgør
Det er ikke givet, at Apple skal have monopol på spil- og kulturmarkedet. På musikområdet forsøgte virksomheden at gøre det samme med iTunes, men dengang blev DRM-systemerne i sidste ende fjernet, så man stadig kan hente musik fra andre kilder ned på sin telefon.
»Det lykkedes dem ikke i samme grad at kontrollere musikmarkedet. Det var i høj grad, fordi forbrugerne blev sure og stillede Apple i et dårligt lys,« siger Niels Elgaard Larsen, som suppleres af Søren Pold:
»Det har været en lang kamp, hvor brugerne ikke lod sig indfange i mange af de alternative modeller, der har været. Nu ser det ud til, at modeller som Spotify begynder at virke, men bundlinjen er, at hvis man tvinger den slags snærende forretningsmodeller igennem, må brugerne reagere ved at vende det ryggen,« siger han og påpeger, at der ikke er nogen, der tvinger forbrugerne til at købe alting gennem iBooks.
Kulturminister Uffe Elbæk (R) meddelte i sidste uge, at han vil rejse de mere principielle aspekter i sagen om Peter Øvig Knudsens bøger, og at han har taget kontakt til sine europæiske kolleger samt Apple. Også Søren Pold mener, problemstillingen bør »blæses op« kulturpolitisk.
»Skal vi i den grad være i lommen på, hvad nogle amerikanske firmaer beslutter,« spørger han retorisk. »Vi har en række infrastrukturer, som stort set alle er amerikanske, og som vi abonnerer på. I Europa har vi ikke vores egen infrastruktur, og vi har ikke den store indflydelse på platformene. Det bør vi ikke være tilfredse med, for vi kommer til at løbe ind i problemer med biblioteksvæsnet og med ytringsfriheden,« siger han og erkender, at man som dansk kulturminister er oppe mod store kræfter, men at EU burde gribe ind.
Klaus Bruhn Jensen, professor ved Institut for Medier, Erkendelse og Formidling (KU), mener ikke, problemet skal løses gennem kulturpolitik. Det vil ikke kun kræve en EU-relateret lovgivning, men nærmest en global lov, anfører han.
»Mere realistisk er det at satse på at etablere tjenester, som kan sikre, at denne slags distribution, som for nogle er vigtig, kan sikres. Meget kan lade sig gøre, hvis man i en open source-verden tager initiativ og selv begynder at udvikle applikationer og tjenester. Samtidig kan de så sende et signal til Apple om, at man ikke accepterer deres begrænsninger,« siger professoren.
Men uanset om fremtiden skal sikres gennem et folkeligt eller kulturpolitisk opgør, er den nuværende situation uholdbar – og det gælder især det etiske dilemma i, at de, der vil kritisere Apples forretningsmodel, ikke har adgang, understreger Søren Pold.
»Det er hæmmende for kulturen. Nogle kan bruge platformen – godt for dem – men nogle kommer i klemme, og det er et stort problem for vores digitale kultur.«
Det har ikke været muligt at få en kommentar fra Apple, men på virksomhedens hjemmeside står, at »godkendelsesprocessen for applikationer er lavet for at sikre, at de er pålidelige, fungerer som forventet og er fri for eksplicit og krænkende materiale. Vi gennemgår hver applikation på App Store baseret på et sæt tekniske-, indholds- og designkriterier«.

