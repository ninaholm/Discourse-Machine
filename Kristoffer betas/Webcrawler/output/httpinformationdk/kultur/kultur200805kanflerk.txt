Kan flerkoneri være et livsstilsvalg?
Når to voksne af samme køn må gifte sig og få børn, burde vi så også tillade flerkoneri som et individuelt valg af livsstil, spørger antropolog Miriam Koktvedgaard Zeitzen
En irakisk tolk kom til Danmark med to koner og tre børn, men skal nu lade sig skille fra den ene kone. Men er det rimeligt, at staten blander sig i, hvordan vi lever i familien? Her en tyrkisk mand og hans tre koner. Model


 Hvad er egentlig forskellen på det fraskilte par, der bor sammen med deres nye partnere, nye og fælles børn i den samme to-etagers villa og så den irakiske tolk, der i denne uge besluttede at gå rettens vej for at få lov til at være gift med begge sine koner?
Ikke så meget ud over et juridisk dokument, der siger, at tolken er gift med kone nummer to, mener antropolog Miriam Koktvedgaard Zeitzen, der har skrevet bogen Polygamy om de mange måder polygami eller flerkoneri eksisterer og praktiseres på i ikke-vestlige lande såvel som vestlige samfund.
"Ved at tillade homoseksuelle ægteskaber har vi allerede taget skridtet ud over den konventionelle, vestlige familie. Når man har accepteret det på linje med det tagselvbord af samlivsformer, vi har i Danmark - papirløse ægteskaber, åbne forhold, seriel monogami og så videre - hvor langt er skridtet så til den polygame familie? Er det rimeligt, at staten skal begrænse voksne menneskers mulighed for at vælge polygami eller flermanderi som et individuelt livsstilsvalg, såfremt de ikke gifter sig med mindreårige eller under tvang ? Det er jo ikke alle lande, hvor homoseksuelle ægteskaber tillades, mange steder dæmoniseres det oven i købet. Det, at Danmark har taget det skridt, viser en tolerance og vilje til at acceptere ikke-traditionelle familier, " siger Miriam Koktvedgaard Zeitzen, der desuden er ph.d. og ekstern lektor på Center for Komparative Kulturstudier ved Københavns Universitet. 
Ret til at leve på alternative måder?
Den irakiske tolk, der kom til Danmark, med sine to koner og tre børn, fordi han havde arbejdet for de danske styrker i Irak og dermed bragt sig i fare i sit hjemland, har nægtet at lade sig skille. Og Familiestyrelsen, der har nægtet ham tilladelse til at forblive gift med sin anden kone, fordi polygami er forbudt Danmark, sender nu hans sag videre til Kammeradvokaten.
Dansk Folkeparti har været på banen i sagen og krævet, at tolken enten må forlade Danmark eller lade sig skille fra en af konerne. Men Miriam Koktvedgaard Zeitzen fastslår, at debatten ikke kun burde handle om den irakiske tolk og islam. Ifølge antropologen er polygami blevet en del af en moderne kamp for rettigheder, hvor individets ret til selv at vælge livsstil bliver til et spørgsmål om civile rettigheder og menneskerettigheder. 
"Polygami handler ikke kun om islam, men det kommer det desværre ofte til i Danmark, hvor islam er den store blinkende lygte. Jeg vil gerne stille spørgsmålet om, hvorvidt det også drejer sig om mennesker, der lige som alle andre i den moderne 'egocentrerede mig-kultur', føler de har ret til at leve på en alternativ måde. Især i USA er det for flere blevet et spørgsmål om livsstil at vælge at være gift med flere på en gang. Hvor religionen oprindeligt har guidet nogle i den retning, bliver det nu også set som en rettighed, der ikke nødvendigvis er religiøst baseret. Den rettighedsdebat burde vi måske også føre i Danmark."
Det er ganske vist meget få grupper i blandt andet Canada og USA, der ud fra et ikke religiøst udgangspunkt ønsker at være gift med flere på en gang, forklarer Miriam Zeitzen med henvisning til betegnelsen 'polyamory', som dækker over mennesker, som har flere samtidige partnere og i nogle tilfælde også gerne vil opnå juridisk anerkendelse af deres samliv med flere partnere. Derudover er fundamentalistiske mormoner den gruppe, der kraftigst har agiteret for lovliggørelse af polygami. Visse grupper af mormoner har praktiseret polygami i over 150 år, men for cirka 100 år siden blev det ulovligt i USA. I dag har mange fundamentalistiske mormoner indgået et samarbejde med homoseksuelle aktivister og lobbyister og kæmper for retten til at leve anderledes ud fra argumentet om, at ægteskaber med flere mænd eller koner er noget, et moderne samfund burde have plads til. 
"I Danmark er der også grupper, der har en polygam livsstil, vi kender bare ikke noget til omfanget. For muslimer kan det lade sig gøre på den måde, at man bliver gift anden gang hos en imam. Men det bliver i nogle tilfælde accepteret, fordi man ikke rigtig ved, hvordan man skal håndtere det. Sagen om tolken er kommet til myndighedernes kendskab og bliver derfor juridisk. Familiestyrelsen kan ikke forhindre tolken i at leve sammen med sine to koner, han må bare ikke være lovformelt gift med nummer to. Det er en meget dobbelt måde at se det på. Dem, der frygter, at vi vil tiltrække polygamister fra hele verden ved at tillade tolken at forblive gift med kone nummer to, skal huske på, at det allerede eksisterer i Danmark. Hvis man virkelig vil, omgår man bare de regler, der er," siger Miriam Zeitzen.
Koner i forskellige huse 
- Utroskab er jo ret udbredt i Danmark både blandt mænd og kvinder, viser undersøgelser. Kan man sammenligne en gift mand eller kvinde, der har en elsker et andet sted i byen, med polygami?
"Jeg bryder mig ikke om sammenligningen, men den bruges tit. I polygame familier vil det ofte være sådan, at konerne har forskellige huse. Manden bor med hende, han først blev gift med, og så bliver den næste kone installeret i sit eget hus eller lejlighed, fordi de færreste kvinder vil dele hus med en medkone. I Afrika er det anderledes, for der er det kulturelt accepteret at bo flere koner under samme tag. Det betyder ikke, at der ikke er jalousi og problemer forbundet med det, men det er accepteret. I Malaysia, hvor jeg har arbejdet, og i de fleste muslimske lande, vil kvinderne ikke bo sammen. Generelt kan man sige, at der er lige så meget variation i polygame forhold som i den måde, vi lever på. Ifølge muslimsk lov skal kvinderne i princippet behandles ens. De skal have lige meget fysik og åndelig kærlighed, lige mange penge, og der må ikke gøres forskel. I andre systemer kan det være sådan, at den første kone har visse fordele - hun får f.eks. lov til at bære mandens titel, eller det er hendes børn, der skal arve manden."
"Så i den muslimske tolks tilfælde har han ret i at sige, at han ikke kan vide, hvem han skal skilles fra, for han skal elske dem lige meget. Han må ikke gøre forskel på dem, og derfor bliver det jo svært for ham at vælge."
- Er polygami kvindeundertrykkende? 
"Det er farligt at generalisere. Jeg har mødt muslimske karrierekvinder, der gerne vil have en mand at dyrke sex med, hvilket i islam ikke er tilladt uden at være gift, men samtidig mener, at det at have en mand tre gange om ugen er rigeligt. Kvinderne bliver legitime, fordi de er gift, og så kan de have deres karriere ved siden af. De vælger selv af egoistiske grunde, men man kan finde mange eksempler på det modsatte. En ung kvinde i det sydøstlige Tyrkiet, der bliver gift med en ældre mand, der i forvejen har to koner, går nok ikke ind i det frivilligt. Så jeg har også mødt rigtig mange kvinder, der er meget ulykkelige i deres polygame ægteskaber. I Malaysia, hvor jeg har arbejdet, vokser polygami blandt overklassen, og her er det et stort problem for kone nummer ét, fordi manden ofte gifter sig igen uden hendes vidende. Men at sige, at det er kvindeundertrykkende, er et stort skridt. Det svarer til debatten om, hvorvidt islam i sig selv er kvindeundertrykkende." 
Storbritannien har ifølge Miriam Zeitzen accepteret polygame ægteskaber, hvis det er indgået, inden parterne kom til landet, men en talsmand fra landets immigrationsmyndigheder har over for Politiken.dk afvist, at den irakiske tolk kan bruge den mulighed. 


