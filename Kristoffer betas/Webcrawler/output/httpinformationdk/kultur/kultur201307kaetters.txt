Et kættersk værk
Solsjenitsyns ’Gulag Øhavet’ var et frontalangreb på den bolsjevistiske magtovertagelse i Sovjetunionen og kom til at fylde et vigtigt hul i vesteuropæernes erindring
I 1974 blev den sovjetiske systemkritiker Solsjenitsyn landsforvist. Samme år besøgte han København.


 
	Sommeren 1973 kom KGB i forbindelse med sin overvågning af Aleksandr Solsjenitsyn på sporet af en pensioneret bibliotekar i det daværende Leningrad. Kvinden blev afhørt, muligvis udsat for tortur, og endte med at afsløre, hvor et af blot tre eksemplarer af Gulag Øhavet lå gemt. Hun fortalte også KGB om bogens eksplosive indhold og om sit arbejde for Solsjenitsyn, hvis upublicerede værker hun hjalp med at renskrive og duplikere.

	Kvindens navn var Jelizaveta Voronjanskaja. Da hun kom hjem efter afhøringen, begik hun selvmord ved at hænge sig i en ledning. Voronjanskaja sagde til en bekendt, at hun følte sig som en judas. På bordet i hendes værelse fandt man et billede af Solsjenitsyn omkranset af stumper af nedbrændte stearinlys.

	Den tragiske episode giver et indblik i det drama, der ledsagede udgivelsen af Gulag Øhavet. Dramaet, der var en agentroman værdigt, virkede som en forstærker af forfatterens budskab midt i Den Kolde Krig. Da Solsjenitsyn fandt ud af, at KGB havde fået fingre i værket, kontaktede han en svensk journalist og sendte via ham en kodet meddelelse til Vesten med tilladelse til at udgive den hurtigst muligt. Gulag Øhavet – forsøg på et litterært studium udkom på et emigrantforlag i Paris i december 1973. Det var en sensation, der dominerede europæiske avisforsider.

	Bogen var et nådesløst opgør med det sovjetiske regime, dets ideologi og stiftende fædre. På basis af 227 vidner, hvis erindringer og historier Solsjenitsyn havde fået adgang til, fortalte han om tusindvis af uskyldige sovjetborgeres kranke skæbne. Han beskrev undertrykkelsesapparatet fra a til z – fra etableringen af de første kz-lejre på Lenins ordre, likvideringen af al opposition i juli 1918, massehenrettelser, brug af slavearbejde, den totale foragt for menneskeliv og undergravning af retsopfattelsen. Dokumentationen fremstod så systematisk og var formidlet med en effektfuld blanding af reportage, øjenvidneberetning, statistik og historisk oversigt, at ingen bare kunne afvise den rystende beretning som en reaktionær forfatters syge fantasi.

	Solsjenitsyn fik ideen i 1958. Flere gange undervejs var han på nippet til at droppe projektet. Men offentliggørelsen af En dag i Ivan Denisovitjs liv i 1962 om hverdagen i en lejr under Stalin udløste en flodbølge af henvendelser fra tidligere gulag-fanger, som kunne fylde hullerne i hans beretning. Det sidste punktum blev sat i 1967, hvorpå en mikrofilm af værket blev sendt til Vesten. For at forhindre KGB i at få indblik i, hvad han var i gang med, sad Solsjenitsyn på intet tidspunkt med det samlede værk, mens han skrev Gulag Øhavet – kun de dele, han arbejdede på.

	Sovjetstatens helligste dogmer

Gulag Øhavet var et frontalangreb på bolsjevikkernes magtovertagelse i 1917, og i den forstand undergravede bogen arbejderstatens legitimitet. Det forstod Kreml til fulde. Efter regimets fald i 1991 blev der i Moskva offentliggjort en samling førhen hemmelige dokumenter om politbureauets drøftelser af Solsjenitsyn. Det er fascinerende læsning. Heraf fremgår det, at Kreml betragtede Gulag Øhavet som et kættersk værk, der forgreb sig på sovjetstatens helligste dogmer.

	Derfor blev han i februar 1974 arresteret og sat på et fly til Frankfurt. Han vendte først tilbage 20 år senere, efter at Gulag Øhavet var udkommet i Rusland. I dag indgår uddrag i den russiske folkeskoles pensum.

Gulag Øhavet aktualiserede efter ungdomsoprøret og den revolutionære romantik, der omgærdede det, en europæisk debat, som endnu ikke er slut. Værket fik dele af venstrefløjen til at sætte menneskerettigheder i stedet for revolution på dagsorden og tilføjede eurokommunismen et slag i solar plexus, fordi man trods uenighed med Moskva vedkendte sig revolutionen, socialismen og Lenin. Gulag Øhavet fik André Glucksmann og Bernard Henri Levy til at tage et selvopgør, og værket dæmpede 68-generationens ukritiske begejstring for revolutioner.

	Højaktuel

	I en europæisk sammenhæng er Gulag Øhavet højaktuel. Den sætter den manglende integration af Central- og Østeuropas erfaring i den fælles europæiske historie i relief. Fortællingen om Europas fredsprojekt og forsoning begynder ifølge mange vesteuropæere stadig i 1945 uden blik for, at for den anden del af Europa indebar efterkrigsårene overgangen fra et diktatur til et andet.

	Det er det hul i vesteuropæernes erindring, som Gulag Øhavet udfylder.

Aleksandr Solsjenitsyn - 'Gulag Øhavet', 1973

