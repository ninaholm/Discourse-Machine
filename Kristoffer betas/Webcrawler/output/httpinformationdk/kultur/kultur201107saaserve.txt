Så er der serveret mad fra planteriget
Ved ikke at spise kød tilkendegiver man at ville dele den mad, der kunne være fælles i en verden, hvor alt for mange sulter


 Det er oppe i tiden at spise flere grøntsager og mindre kød. Et ofte fremført argument er, at det skåner miljøet at spise mad fra den nederste del af fødekæden, fordi kødproduktion er ressourcekrævende især det røde kød og de mindre fisk. En anden grund til ikke at spise kød og andre produkter fra produktionsdyr er hensynet til dyrenes liv, og det er derfor både etisk og følelsesmæssigt begrundet. Ernæringsmæssigt er det enkelt at få nok af de forskellige og livsnødvendige næringsstoffer, når man spiser bare lidt kød, fjerkræ, æg eller fisk af og til og så kan man jo vælge at spise fra produktioner, hvor dyrene er blevet behandlet ordentligt. Vil man undgå dilemmaerne ved at spise mad fra dyr, er vejen frem at blive vegetar. Der er flere forskellige typer af vegetarisme. Der er dem, der både spiser æg og mælkeprodukter og der er dem, der også spiser fisk, de kaldes pescovegetarer. Halvvegetarer spiser også fjerkræ. Veganere er de mest radikale og udelukker totalt animalske produkter. Især veganere er nødt til at spise nogle af de vegetabilske madvarer, som har et stort indhold af proteiner. Gode vegetabilske proteinkilder er ærter, bønner, linser, nødder og bønneprodukter som f.eks. tofu, sojamælk, rismælk og seitan. Fuldkornsprodukter har også et godt indhold af protein. Generelt vil vegetarmad fylde meget, og der skal tygges godt og længe. Det er væsentligt at gøre meget for at få smag i maden. Brug masser af friske krydderurter, sojasovs, soltørrede tomater m.m. der bidrager med en bred palet af smagsnuancer. Der er mange gode grunde til at spise mange grøntsager og især dem der er i sæson fra friland, som det bugner af på denne tid af året. Spis nye kartofler, kål, gulerødder, bønner og ærter. Og så er det rigtig godt at få fuldkornsprodukter og bruge forskellige typer af kornsorter. Det er godt med dage uden kød om man er vegetar eller ej.
 
Hurtig karryblomkål med quinua og krydret yoghurt
Quinua er en kornsort fra tørre områder i Andesbjergene som er glutenfri. Her er enkel hverdagsmad, der kan laves på en halv time.
Til 4 personer:
•3 dl quinua, f.eks. en blanding af hvid, rød og sort
•ca. 5 dl vand
•1 tsk. havsalt
•200 g yoghurt 10 pct., fast græsk type
•1 tsk. harissa eller stærk chilisovs
•8-10 blade frisk mynte
•1 håndfuld bredbladet persille
•2 nye løg med top
•1 blomkålshoved
•1 spsk. olie
•ca. 2 tsk. stærk karry
•2-3 spsk. vand
 
Skyl quinua i vand i en si. Lad vandet løbe af, kom quinuaen i en gryde med vand og salt, bring i kog og kog under låg 10 min., til vandet næsten er helt opsuget. Lad trække færdig under låg 10 min. længere. 
Rør yoghurt sammen med harissa eller chilisovs, skyllet og hakket mynte og persille, og smag til med salt. Sæt i køleskabet, mens retten laves færdig. 
Hak løgene også toppene. Del blomkålen i buketter. Steg løgene klare i olie i en tykbundet gryde, tilsæt karry og rør rundt. Tilsæt blomkålsbuketter og en anelse vand. Dampsteg i ca. 3-4 minutter under låg. Tilsæt de kogte quinua og varm igennem få minutter. Smag til med salt og karry, og nyd rygende varm med krydret yoghurt.
 
Nye grøntsager med peberstegt tofu:
Til 4 personer
•1 kg nye grøntsager, f.eks. gulerødder, grønne bønner og spinat eller blot spidskål
•400 g tofu naturel (f.eks. mærket Nagel)
•75 g smør
•4-5 fed friskt hvidløg eller 2 fed tørrede
•2-3 tsk. fintrevet ingefær
•1 spsk. hele sorte peberkorn eller 1 1/2 spsk. knust sort peber
•1 bundt forårsløg
•3 spsk. tamari eller god sojasovs
•2 tsk. muscovadosukker eller brun farin
 
Skær tofu ud i tern på ca. 3 x 3 cm. Lav en blanding af knust hvidløg, fintrevet ingefær, stødte eller knuste peberkorn og fintsnittede forårsløg. Varm smør på en stegepande, kom blandingen i panden og varm igennem. Tilsæt muscovadosukker, soja og tofu og steg ca. 10 min. ved svag varme. 
Kog grønsagerne sprøde i let saltet vand. De hårdeste og største skal koge lidt længere end f.eks. spinat, der kun lige skal i vandet til sidst. Lad vandet dryppe af. Anret grønsagerne med peberstegt tofu.
 
Tchaktouka marokkansk krydret auberginesalat:
Til ca. 4 personer som forret eller sammen med andre retter
•500 g aubergine
•6-8 friske fed hvidløg eller 2 fed almindelige tørrede hvidløg
•1,5 tsk. groft salt
•2-3 store tomater, 200 g
•3-4 håndfulde friske koriander
•1 håndfuld bredbladet persille
•2 tsk. stødt spidskommen
friskkværnet peber
•1 spsk. koncentreret tomatpuré
•ca. 1 tsk. paprika
•2 spsk. ekstra jomfruolivenolie
•2-3 tsk. finthakket citronskal fra saltede citroner eller fint revet frisk citronskal
•10 hakkede grønne oliven
Tilbehør: godt hvedebrød
 
Skræl auberginerne og skær dem i stykker. Kog ca. 20 min. under låg med pillede hvidløgsfed og ca. 1 dl vand og salt. 
Skyl tomater og krydderurter. Riv tomaterne på den grove side af et rivejern, hak koriander og persille. Bland med spidskommen, peber og tomatpuré. Kom blandingen i gryden og kog ca. 15 min. ved svag varme til tæt konsistens. Vandet skal være fordampet. Smag til med paprika og olivenolie og evt. syltet citronskal. Salaten kan spises lun eller kold evt. med grønne oliven og brød. 

