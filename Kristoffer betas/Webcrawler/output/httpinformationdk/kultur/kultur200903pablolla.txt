Pablo Llambías ny rektor for Forfatterskolen
Skolens bestyrelse har ansat en eksperimenterende forfatter som rektor i de næste fire år. Han vil videreføre sin forgængers arbejde og sætte fokus på undervisningsformen. Eleven sidder med nøglen til sit eget talent, mener han


 Pablo Llambías er manden, der skal lede Forfatterskolen de næste fire år. Han tiltræder 1. juli. Bestyrelsen begrunder sit valg med, at han har solide kvalifikationer inden for både undervisning og administration og vil kunne forvalte skolens traditioner og samtidig sikre den nødvendige fornyelse.
"Jeg er enormt glad for, at jeg fik tilbudt stillingen. Jeg glæder mig virkelig til at komme i gang," siger 45-årige Pablo Llambías, der var ansat som lærer på Forfatterskolen fra 2002-2006 under Hans Otto Jørgensen, som nu takker af efter syv år som rektor.
Pablo Llambías understreger, at han vil fortsætte, hvor Hans Otto Jørgensen slap:
"Han har virkelig gjort det godt. Jeg vil udvikle videre på mange af de områder, som han har arbejdet med."
Men der er også nye tiltag på vej.
"Jeg vil især interessere mig for selve undervisningsformen. Der bliver undervist i workshops, og jeg vil finde ud af, hvordan det egentlig virker. Det er der ikke nogen, der har kigget nærmere på før," siger Pablo Llambías, der ikke giver meget for de kritiske røster, der kalder Forfatterskolen for den formmæssigt funderede avantgardes væksthus:
"Skolen bliver næsten altid kritiseret for at være for smal. Men tænk for eksempel på Helle Helle, Kristian Ditlev Jensen og Kirsten Hammann. De har alle sammen gået på Forfatterskolen."
Nøglen til talentet 
Ifølge Pablo Llambías er det afgørende, at undervisningen tager udgangspunkt i hver enkelt, unikke studerende.
"Eleven sidder inde med nøglen til sit eget talent. Det er eleven, der kommer med det nye. Det kræver, at der er en bredde i lærerstaben, så vi kan imødekomme hver enkelt elev, og det kræver, at lærerne er åbne over for, at det er eleven, der sidder inde med det endelige svar. De skal være lydhøre, samtidig med at de selvfølgelig skal trække på deres egne erfaringer," siger den kommende rektor, der selv er kendt som en forfatter, der altid er gået sine helt egne veje.
Et gennemgående træk i hans forfatterskab er en uforfærdet sammenblanding af genrer, men ellers er reglen netop, at der ingen regler er. 
I Rådhus fra 1997, der ikke bærer nogen genrebetegnelse, har fortælleren sat sig for at finde ud af, hvorfor der mon altid står en skulptur foran danske rådhuse. Bogen indeholder 275 sort-hvide fotos af danske rådhuse i omvendt årstalskronologi og har både karakter af skønlitteratur fortælling, sociologisk undersøgelse og fotografisk dokumentation.
Et andet eksempel på Pablo Llambías trang til at overraske er bogen Turistattraktion fra 2001, hvor han med videnskabelig præcision undersøger fænomenet turisme som antropologisk praksis i 17 korte essays. Eller hans seneste bog ...rasende... fra 2008, der på én gang er gotisk horror, ungdomsroman og filosofisk værk, og som forfatteren hævder at være blevet inspireret til efter at have mødt et spøgelse i tårnværelset på Hald Hovedgaard.
Inspiration
At Pablo Llambías således har vist sig som en overordentlig original forfatter er afgørende for, at det blev ham, valget faldt på, da der skulle findes en ny rektor for Forfatterskolen, påpeger professor Anne Marie Mai, der er formand for skolens bestyrelse.
"Det er vigtigt, at eleverne kan se, at han har fundet sin egen vej. Det skulle meget gerne inspirere dem til at nå frem til deres egen stemme," siger hun og tilføjer:
"Det betyder også meget, at han er en dygtigt og anerkendt forfatter. Han skal kende gerningen indefra. Og det er vigtigt for skolen, at han har et godt ry."


