Hvad kitlen gemmer
Nyfortolkning. Det er sjældent venligt ment, når ordet 'lægeroman' bruges om en ny bog. Men på FADL's Forlag er man ikke ked af betegnelsen. I et forsøg på at revitalisere den udskældte genre udgiver forlaget til april 12 helt nye lægenoveller med bidrag fra nogle af landets førende forfattere


 Er der én ting, litterære smagsdommere kan blive enige om at dømme ude, er det romantiske kærlighedshistorier om bankende hjerter bag hvidklædte kitler. 
Lægeromanen er uden sammenligning en af litteraturhistoriens mest udskældte genrer. Men det skal nu være slut, i hvert fald hvis det står til Foreningen Af Danske Lægestuderende. Til april udgiver FADL's Forlag således en samling moderne og opdaterede lægenoveller, skrevet af nogle af landets førende skønlitterære forfattere. 
Bogen, der har fået titlen Hun var følelsesløs fra fødderne og nedefter, indeholder i alt 12 nyfortolkninger af det moderne lægeliv med bidrag fra blandt andre Hanne Richardt Beck, Michael Larsen, Lars Frost, Jens Blendstrup, Pia Juul og Facebook-fænomenet Ejler Nyhavn. Ideen til projektet er fostret og udklækket på FADL's Forlag, der normalt kun tager sig af faglitterære udgivelser til medicinstuderende. 
"Vi plejer kun at udgive bøger med titler som Retsmedicin og Akutte medicinske tilstande. Men da vores forlagschef, Jan Frejlev, fremlagde ideen til et redaktionsmøde, var alle straks vilde med den," siger Thomas Bo Thomsen, der er redaktør på udgivelsen. 
Ambitionen er at give nyt liv til en genre, der er blevet synonym med dårlig smag og klæbrige klicheer. 
"I starten var det svært overhovedet at få nogle forfattere til at bide på projektet. De syntes, det var for underligt. Men da vi først fik et par gode navne ombord, gik det faktisk hurtigt. Der var sågar en forfatter, der selv ringede for at høre, om hun måtte komme med," siger Thomas Bo Thomsen.
Facebook-gruppe
På Facebook-gruppen 'Lægelitt i kort form' har tilblivelsen af antologien kunnet følges siden december. Gruppen tæller nu flere end 600 medlemmer. Her finder man blandt andet filminterview med forfatterne, novelleuddrag og quizzer, ligesom der er mulighed for at indsende sit helt eget bud på en moderne lægenovelle, hvis inspirationen skulle komme over én. Eneste krav til novellerne er, at de skal foregå i et hospitalsmiljø, og at persongalleriet skal rumme enten læger, sygeplejersker eller patienter. 
Det er de samme få regler, som forfatterne bag antologien har været underlagt - og det er der kommet nogle meget forskellige bidrag ud af, fortæller Thomas Bo Thomsen. 
"Nogle af novellerne har taget det kitschede genrepræg til sig og kørt det helt ud i det ekstreme, mens andre har forsøgt at gøre skildringerne mere nutidige og realistiske," siger han.
Pirrende ramme
At hospitalsverdenen udgør en pirrende fortælleramme, behøver man blot blænde op for sit tv for at være klar over. Enhver kanal med respekt for sig selv har i dag mindst én lægeserie på programfladen, hvad enten den så hedder Skadestuen, Den lille doktor på prærien, Landsbyhospitalet eller Under kitlen. 
"Tv-serierne dækker over et bredt spektrum af både moderne, altmodische og satiriske skildringer - og den samme store variation går igen i de noveller, vi har med i vores antologi," siger Thomas Bo Thomsen.
Patientens mand
Forfatteren Pia Juul bidrager til udgivelsen med novellen "Patientens mand", og hun skulle ikke bruge lang betænkningstid på at sige ja til opgaven, fortæller hun. 
"Jeg havde i forvejen helt tilfældigt gået med en idé til en novelle, der havde en kvindelig læge som hovedperson. Så jeg slog egentlig bare til med det samme," siger Pia Juul, der mener, hendes novelle dog adskiller sig markant fra de lægenoveller, hun selv læste som barn. 
"For det første er den ikke særligt romantisk, og for det andet har den ikke en mandlig læge i hovedrollen, sådan som genren ellers foreskriver. Ville man have haft den rene vare, skulle man nok have genoptrykt nogle af de gamle lægenoveller. Jeg kan i hvert fald ikke skrive lægenoveller som dem, jeg læste i mine unge dage, og jeg har heller ikke prøvet på det," siger hun. 
På FADL's Forlag har arbejdet med lægenovellerne givet blod på tanden til at udgive flere skønlitterære bøger i fremtiden, fortæller Thomas Bo Thomsen. Præcis hvilke ønsker han dog ikke at løfte sløret for endnu.
"For forlaget har det her projekt været lidt af et eksperiment, men vi har virkelig moret os meget med det, så vi vil afgjort forsøge os med noget lignende igen," siger han.
Hun var følelsesløs fra fødderne og nedefter udkommer den 2. april, men kan inden da bestilles til særpris på forlagets hjemmeside og på Facebook-gruppen 'Lægelitt i kort form'.


