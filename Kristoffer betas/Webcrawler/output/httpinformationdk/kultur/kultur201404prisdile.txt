Prisdilemma



 
	Som vi skriver om i dagens avis, så er der i Norge lige nu en heftig debat, fordi den store litterære pris, Ibsenprisen på 2,5 mio. kroner, går til den østrigske forfatter Peter Handke. Handke er en af de største nulevende europæiske forfattere, kendt for en særlig følsom lytten til sproget og evne til at se det enkelte menneske bag om de store historiske sammenhænge. Samtidig er denne finæstet også manden, der står bag en af de største litterære skandaler i nyere tid i Tyskland med sin uforbeholdne støtte til Serbien under Jugoslavienkrigen, besøg i Slobodan Milosevics celle i Haag og tale ved krigsforbryderens begravelse.

	Hvorvidt man kan give en litterær pris til sådan en forfatter, er det, der diskuteres med baggrund i denne efterhånden gamle sag. Det er ikke tilfældigt, at den diskussion falder på et tidspunkt, hvor der er en fornyet interesse for etiske dilemmaer i litteraturen og forholdet mellem æstetik og politik. Så vi tager den lige én gang til.

	Fra et rent æstetisk synspunkt er der ingen tvivl om formatet af Handkes forfatterskab. Samtidig er det ikke vanskeligt at få øje på idiotien i hans politiske holdninger og støtte til en notorisk krigsforbryder. Heraf kan man lære, at nok kan forfattere have en særlig indsigt i det enkelte menneske og en forståelse af sammenhænge bag den store historie, men det giver ikke nødvendigvis ham eller hende en særlig privilegeret indsigt, hvad angår politik og samfund.

	Jeg har set flere kommentatorer, der mener, at det er vigtigt at adskille æstetik og politik, men som samtidig mener, at der må være en grænse for, hvilke kunstnere man kan hædre med en pris. Som om man kan graduere i sådanne sager, hvor der er tale om et fundamentalt princip? Jeg kan ikke! Så selv om jeg væmmes ved Handkes politiske sympatier, så er jeg selvfølgelig nødt til at støtte, at man giver ham en pris for hans æstetiske bedrifter.

	 

	 

	 

