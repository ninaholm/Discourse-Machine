Nu træder romantikerne til
De kommende dage byder på Tourens første hårde stigninger og dermed et bud på Alberto Contadors muligheder – indtil videre er Vincenzo Nibali og hans løjtnant, Jakob Fuglsang, trådt i karakter som dem, der vil bestemme farten
 Denne første uges største oplevelse var at følge Vincenzo Nibali (t.h.) og løjtnanten Jakob Fuglsang (t.v.) køre en ikke kun taktisk veltilrettelagt etape gennem regnvejret med de syv sæbeglatte brostenspassager, men at de kørte den dristigt, for ikke at sige modigt og med en knejsende optimisme, der signalerede vilje til at vise feltet, hvem der nu bestemmer.


 Turen tegner allerede nu til »et meget tæt cykelløb«, som Rolf Sørensen formulerede det fra sin motorcykelposition ude på ruten – og apropos tv-transmissionerne, der varierer dækningen, så sofatilskueren hele tiden er med: Det eneste savnede element er lyden af feltet, når det som i går i Nancy tonser gennem gaderne med 60 km i timen i den klirrende kakofoni af cykelkæder på tandhjul, der er et cykelløbs særlige lydspor.
Gårsdagens lange etape fra Epernay til Nancy blev sidste – eller i hvert fald næstsidste – udkald for de hurtigste folk, før de første styrkeprøver i højderne melder sig med de tre afdelinger gennem Vogeserne.
Især søndags- og mandagsruterne bliver »ren overlevelse«, som Michael Mørkøv sagde efter et tæt opløb, der blev vundet med millimeter af Matteo Trentin fra Omega Pharma-Quickstep foran Cannondales Peter Sagan, men hvis højdramatiske øjeblik var det grimme styrt, der ramte Garmin-Sharp-holdets kaptajn, Andrew Talansky.
Tidligere på etapen styrtede et andet amerikansk bud på en top-10-placering, BMC’s Tejay van Gardener, der tabte mere end ét minut, ligesom en anden outsider, Jürgen van den Broeck, tabte tid.
Mænd, der falder
Denne første Tour-uge har i det hele taget haft et lidt trist præg af mænd, der falder og udgår, hvoraf de mest markante er sprinteren Mark Cavendish og favoritten Chris Froome.
Hvis der kan siges noget positivt om Sky-kaptajnens afgang fra Touren efter tre styrt på to etaper, de sidste to på den frygtede femte pavé-etape fra Ypres til Arenberg, er det vel, at løbet nu er mere åbent, men forhåbentlig også vil udfolde sig romantisk.
Andet udtryk falder mig ikke ind – Froome, hans alsidige kvaliteter til trods – eller faktisk netop på grund af dem – er eksponent for fremtidens sportsatlet på øverste niveau: vanvittigt velforberedt, videnskabeligt trænet og i besiddelse af de allround-egenskaber, der for etapeløb handler om at være god på enkeltstarter og til at køre opad. Froome er en suveræn cykelrytter, men er han også en stor cykelrytter i sin i grunden trivielle forudsigelighed?
Den spinnede duel
Sidste år tappede han Touren for ethvert tilløb til dramatik ved tidligt at sætte Alberto Contador på plads, og selv om forhåndsspinnet i år kørte på den forventede duel, det store revancheopgør mellem Froome og Contador, var der netop tale om spin.
Under al bragesnakken sansede man hele tiden en lavmælt, men insisterende summetone, der advarede om, at den ranglede kenyaner også i år ville tryne den lille spanier.
Men Froome væltede – hans eneste mangel i at være en 100 procent perfekte rytter er en noget rustik teknik – og hans fald åbner løbet i en – jeg gentager: romantisk – duel mellem Contador og Vincenzo Nibali, to ryttere i den klassiske klatrer-tradition, som også kan andet end at køre opad.
Således trådte den italienske Astana-kaptajn for alvor i karakter på pavé’erne, efter han kørte sig i gult med etapesejren i Sheffield.
Denne første uges største oplevelse var at følge ham og løjtnanten Jakob Fuglsang køre en ikke kun taktisk veltilrettelagt etape gennem regnvejret med de syv sæbeglatte brostenpassager, men at de kørte den dristigt, for ikke at sige modigt og med en knejsende optimisme, der signalerede vilje til at vise feltet, hvem der nu bestemmer.
Og som løftede Jakob Fuglsang op på den samlede andenplads, han også bevarede efter gårsdagens cykelløb, der på forhånd var ’afsat’ til Sagan, den hurtige slovak, der godt nok kan køre opad, men næppe gøre sig gældende, når det for alvor går løs i de højeste bjerge. Hans muligheder er afhængig af etaper, der er for anstrengende for de tungere sprintere, men ikke så udfordrende, at favoritterne vil satse sekunder og kræfter – og i denne omgang er dagens etape fra Tomblaine til skisportsstedet Gérardmer La Mauselaine med giftige kategori 2- og 3-stigninger hans sidste chance.
Fuglsang et podiebud
Det bliver interessant at følge de kommende etaper i Vogeserne, hvor det formentlig vil vise sig, hvad Contador og Tinkoff-Saxo-holdet har at byde ind med.
Tabet af den styrtede og udgåede Jesus Hernandez, Contadors personlige oppasser og ven (og det faktum, at tjekken Roman Kreuziger er udelukket efter problemer med blodpasset) betyder, at spanieren i bjergene må stole på irske Nicolas Roche og australske Michael Rogers, hvor Nibali har et fuldtalligt hold til rådighed.
Med en løjtnant, der allerede nu kører med en autoritet, der giver løfter om en bedre slutplacering end sidste års 7.-plads. Og som i går fik tv-kommentatorerne til at lufte muligheden af en podieplads i Paris, der ikke kun lød som nationalt motiveret fantaseren.
En løs interviewbemærkning fra Fuglsang om, at han jokede med Nibali om at bytte trøjer med det formål at skåne italieneren for det daglige pres, førertrøjen udsættes for med obligatoriske dopingprøver og daglige medieinterview, der tager tid og energi, fyldte også i dækningen.
Men som jeg hørte et interview-indslag med Astana-chefen Alexandre Vinokourov lyder en sådan byttehandel ikke sandsynlig, snarere risikabel.
Contador må i gang
På det reducerede Sky-hold er det nu op til australske Richie Porte at kompensere for tabet af storfavoritten, assisteret – som det var tilfældet i går – af Geraint Thomas. Porte er stadig i top-10 med en samlet 7.-plads, og kan ikke afskrives som et bud på podiet. Alt andet lige er Sky-mandskabet af kompetente cykelryttere, der bekræfter holdets kliniske mere end romantiske tilgang til Touren.
Havde Sky haft sans for romantikken, var 2012-vinderen Bradley Wiggins blevet udtaget.
Blandt de øvrige outsidere er Talansky, Michal Kwiatkowski, der kørte etapevinderen Trentin frem til spurtsejren, og van den Broeck stadig foran Alberto Contador, der er tvunget til at angribe allerede nu, hvis han skal indhente de mere end to minutter, han tabte på brostenene i Normandiet.

