Ratingtallene lyver ikke
Levon Aronian er favorit til at blive Magnus Carlsens første udfordrer
Skak


 
	Adspurgt om FCK’s muligheder for at genvinde det danske fodboldmesterskab svarede klubbens karismatiske træner Ståle Solbakken for et par dage siden med følgende visdomsord: »Jeg kan læse tabellen, og du kan læse tabellen, og tabellen lyver ikke.«

	Noget tilsvarende kan man sige som optakt til skakkens kandidatturnering, der indledes i overmorgen i Khanty‑Mansiysk, en nyrig russisk by, beliggende i det vestlige Sibirien, en tusind kilometers penge øst for Moskva. De otte spillere, der skal dyste om førstepladsen og dermed retten til at møde den norske verdensmester Magnus Carlsen i en titelmatch, har nemlig ratingtal og:

	»Jeg kan læse tallene, og du kan læse tallene, og tallene lyver ikke.«

	De er her anført i parentes efter stormestrenes navne og nationalitet: Aronian, Armenien (2830), Kramnik, Rusland (2787), Topalov, Bulgarien (2785), Anand, Indien (2770), Karkajin, Rusland (2766), Svidler, Rusland (2758), Mamedyarov, Aserbajdsjan (2757) samt Andreikin, Rusland (2709).

	Aronian er også min favorit – og måske den spiller i feltet, Carlsen helst vil slippe for at sidde overfor i VM-duellen i slutningen af året. Kramnik vil også være en hård nød at knække – men spiller nok for mange remiser til at snuppe førstepladsen i Khanty-Mansiysk – mens humørspilleren Topalov plejer at ligge godt til nordmanden.

	Under alle omstændigheder plejer Carlsen ikke at være bange for nogen i denne verden, så som skakentusiast skal man primært håbe på en masse god skak, ’live’ fra Sibirien, eksempelvis via dsu.dk. Gerne noget i stil med dette hurtigparti fra 2012, hvor Kramnik som hvid bliver tromlet af Aronian:

	1.e4 e5 2.Sf3 Sc6 3.Lb5 a6 4.La4 Sf6 5.d3 b5 6.Lb3 Lc5 7.c3 d6 8.Lg5 h6 9.Lh4 Lb6 10.Sbd2 Tb8 11.De2 a5 12.a4 b4 13.0–0 g5 14.Lg3 0–0 15.Sc4 La7 16.Sfd2 h5 17.h3 h4 18.Lh2 Kg7 19.Kh1 Th8 20.d4 bxc3 21.bxc3 exd4 22.e5 dxc3 23.exf6+ Dxf6 24.f4?! - desperation, Kramnik var ved synet af det sorte løberpar klar over, at der skulle ske noget drastisk, men Aronian er ikke sådan at hyle ud af den - cxd2 25.fxg5 De6 26.Dd1 Txb3 27.Dxb3 La6 28.Df3 Lxc4 29.Dxc6 Ld4 30.Lg1 Lxa1 31.Txa1 Te8 32.g6 Df6 33.Dxc4 Te1 34.Kh2 Txa1 35.Ld4 ...

	Se diagrammet.

	Er sort alligevel blevet snydt? Nej, han har en ’crusher’ (Bobby Fischers yndlingsord, når han havde et supertræk):

	35. - Th1+! - og 0-1. Efter 36.Kxh1 går d-bonden jo ned med skak.

