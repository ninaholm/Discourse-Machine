Kulturudvalg: Rigsrevision må tjekke Elbæk
Rigsrevisionen skal tjekke kulturminister Uffe Elbæks fem arrangementer på akademi, oplyser udvalgsformand


 Folketingets kulturudvalg beder Rigsrevisionen se på kulturminister Uffe Elbæks (R) fem arrangementer i Akademiet for Utæmmet Kreativitet (AFUK), oplyser udvalgets formand, Flemming Møller Mortensen (S), til TV2 News.
- Der er ting, som bør have en revision. Om det er en stor eller lille sag, er sådan set uvedkommende set fra kulturudvalgets side, siger han.
Folketingets statsrevisorer afgør onsdag den 12. december, om kulturudvalgets henvendelse skal føre til en bred eller smal undersøgelse, oplyser De Radikales statsrevisor, Klaus Frandsen, der også er partiets landsformand.
Udvalget beder Rigsrevisionen undersøge, om forløbet "kunne have eventuelt kritisable dispositioner i forhold til ministerens håndtering af det", oplyser Flemming Møller Mortensen om udvalgets henvendelse, som blev skrevet færdig onsdag.
Uffe Elbæk kom uheldigt ud af tirsdagens timelange samråd, hvor han måtte erkende, at en embedsmand havde advaret ham mod at holde flere end fem arrangementer på AFUK.
Kulturministeren har afholdt fem arrangementer på AFUK, hvor han tidligere har været bestyrelsesmedlem, og hvor hans mand har været ansat siden 1. maj i år.
Uffe Elbæk har allerede undskyldt, men det er ikke nok, mener hverken statsrevisorerne eller kulturudvalget.
