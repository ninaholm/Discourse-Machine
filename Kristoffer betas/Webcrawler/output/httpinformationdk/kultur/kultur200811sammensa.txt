En sammensat poet
Forfatteren Dy Plambecks debutroman Buresø-fortællinger blev sammenlignet med Dan Turèlls Vangede Billeder. Selv synes hun, at han var mere romantisk end hende. 


 Assistens Kirkegård på Nørrebro i København er ikke nogen almindelig kirkegård. Forfatteren Dy Plambeck kan godt lide stedet. Her ligger de store afdøde kulturpersonligheder begravet. Blandt andre Dan Turèll. Samtidig er kirkegården en park fuld af liv.
Vi kan lige nå at finde Dan Turélls grav inden det bliver mørkt og kirkegården lukker, tænker vi. Men forgæves. I stedet snakker vi lidt om Dan Turèll.
- Hvad betyder Dan Turèll for dig?
”Jeg tror ikke, at Dan Turèll betyder så meget for mig. Det er ikke en forfatter, som jeg vil sige, at jeg inspireret af. Jeg kender hans forfatterskab og læste Vangede Billeder, efter jeg skrev Buresø-fortællinger, fordi jeg kunne se, at den ville skrive sig ind i samme tradition som Klaus Rifbjergs Amagerdigte og Dan Turèlls Vangede Billeder. Men den måde jeg skriver på, har ikke særlig meget med Dan Turèll at gøre.”
”Der hvor jeg har sværest ved at imødekomme hans forfatterskab er, når han romantiserer over de områder, han kommer fra, Vangede og Vesterbro. Den måde han dyrker sit ”hood” på.”
- Er Dan Turèll stadigvæk relevant i dag?
”Jeg tror, der er mange unge, der dyrker ham, fordi der er et drive hans tekster, og fordi det handler om storbyen.” 
”I dansk litteratur er han bestemt relevant. Han er repræsentativ for beatgenerationen i Danmark, og når folk sammenligner mig med ham, kan jeg godt se, at vi begge har et sprogligt drive og interessen for det nære. Men vi adskiller os alligevel på det væsentlige punkt, at hans livssyn er meget romantisk, hvad det ikke er i mine tekster. Tværtimod er det meget rationalistisk.” 
- Hvad synes du om myten om Dan Turèll som storbypoet?
”Det er jo sådan folk kender ham. Myten om digteren, der digter om storbyen. Enhver myte er jo en rolle, man bliver sat i og en myte er renset for sammensatte sider. Dan Turèll var jo også en usædvanligt sammensat person, så jeg synes, det er forsimplet at se et menneske som den store storbydigter, der går rundt i gaderne og digter om det nære liv omkring ham. Men samtidig er det jo en konsekvens af den iscenesættelse han skabte omkring sig selv.” 
- Er der nogen, der formår at sætte ord på storbyen ligesom ham?
”Jeg synes ikke jeg kender nogen, hvis hele forfatterskab er storbyen. Der er selvfølgelig forfattere, der behandler byen i deres forfatterskab. Men jeg synes ikke jeg kan komme i tanker om nogen, der gjorde det ligesom ham. Det vidner jo også om, at han har haft en særstatus.”
”Der er nogle få forfattere i dag, der skriver i beattraditionen. For eksempel Peter Laugesen. Men i min egen generation har jeg svært ved at få øje på nogen, der direkte er beat-agtige.” 
”Hos Dan Turèll bliver teksterne ofte ligesom musik og kører i et bestemt modus. Der er en helt særlig rytme. Det synes jeg ikke rigtig, jeg ser nogen steder i dag.” 
- Hvad synes du om, at Dan Turèll nærmest er folkelig i dag? – pladser opkaldes efter ham og en ny film har premiere i denne uge. 
”Generelt har jeg det lidt svært med, at man opkalder steder efter kendte mennesker. Der sker en romantisering. Jeg synes det er helt fint, at man har opkaldt en plads efter Dan Turèll, det er slet ikke det. Der ligger bare en stillingtagen i det fra samfundets side. Det er en måde at romantisere personen på.” 
”Jeg tror, der er mange der kender myten om Dan Turèll. Men jeg ved ikke hvor mange, der kender hans projekt og hans værker.”
- Hvad synes du om Assistens Kirkegården i forhold til Dan Turèll?
”Jeg er enormt glad for Assistensen. Jeg synes det er et virkelig dejligt sted. Hvis jeg skulle vælge et sted at blive begravet, skulle det være her. Det dejlige er, at folk bruger stedet som en park, og tager solbad om sommeren. Jeg har svært ved den andægtighed, der normalt er omkring kirkegårde. Jeg synes tit, det kan blive et problem. Assistensen er et helt fantastisk og smukt sted, men jeg tænker altså utrolig sjældent på Dan Turèll, når jeg går herind, det vil jeg gerne indrømme.”

