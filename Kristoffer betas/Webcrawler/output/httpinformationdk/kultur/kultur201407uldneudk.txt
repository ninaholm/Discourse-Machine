Uldne udkanter: det skal du høre på Copenhagen Jazz Festival
Informations musikredaktør peger på mindre (men også mere) jazzede udtryk og indtryk på årets Copenhagen Jazz Festival


 Copenhagen Jazz Festival forstår at rive og vride i ideen om jazz – hvad jazz er. Ikke kun som en turistattraktion med soleklare kernekompetente hovednavne. Men også ved at gennemhulle grænserne for genren. Især i programmets mere uldne udkanter findes der mangt og meget, som faktisk kan opfattes som slet-ikke-jazz. Hvad det så end er? Det modsatte af at bevæge sig i frit fabulerende tonesprog og gennem vidt forgrenende rytmikker? Eller?Det er i hvert fald svært at finde jazz hos danske Er De Sjældne. Her i de lange skyggers rige og med et sanseligt pop-poetisk korpus af sange trækker duoen i en helt anden retning. En form for utidig synthpop eller ambient mosekonebryg med grannåle under huden – og drømme om død på og mellem linjerne. Solveig Sandnes er komponist og forsanger, og forfatteren Lone Hørslev er tekstforfatter og medsanger. Som en del af aftenen kan man også nyde Jacob Bellens, der ikke kun er mesterlig indiesalmedigter og højstemt sjælesørger i Murder og I Got You On Tape og under eget navn.Ørkenrockband og folkloreSå er der de maliske mestre i ørkenrockbandet Tinariwen, der trækker på jazz-forfædrene i bluesmusikken, men også på traditioner fra nordafrikansk Sahara. De er tuareger, et berber-folk, der helst undgår grænsedragninger (og lider under, at de gamle koloniherrer var vilde med dem), og de er angiveligt det første band fra dette nomadiske folk, der begyndte at spille på elguitarer. Helt sublimt formår de at synge sjælen til ro og kroppen til live.Josephine Foster synger fra et sted dybt i den amerikanske folklore med sine dundersmukke folk- og tin pan alley-sange. Sunget fra en svunden tid, fra glemte steder med en altmodisch let kvidrende vibrato, så fuld af higen og længsel, at man får svært ved at trække vejret.Det har svenske Mats Gustaffsson vist aldrig haft svært ved. Hans saxofoner er blandt de mest kreativt straffede i faget, og hans ekstreme lunger har sunget en kunstners rasende frihedskamp gennem et par årtier. På Jazzfestivalen bør han opleves minimum to gange: I The Thing, en freejazz-supertrio, der helt uden sikkerhedsnet kaster sig ud i improvisationer over kompositioner fra så varieret en skare som Don Cherry, PJ Harvey og Suicide. Fra sidstnævnte duo går der en lige linje i New Yorks arvefølge til Sonic Youths støjguitarikon Thurston Moore, der kan opleves sammen med Gustafsson i, hvad der formentlig bliver et vildt slagsmål på umuligt kradsede udråbstegn. Jazz som rock’n’roll – eller vice versa.KraftudladningHvilket også passer på den sublime kraftudladning, der er danske Selvhenter. Fem damer – to trommeslagere, en saxofonist, en trombonist og en violinist – der forstår at overstyre deres instrumenter og deres kollektive detonationer, så de udæsker sig i en højest sofistikeret og kærlig form for brutalitet. Husk at medbringe din krop.Selvhenters ene trommeslager, Anja Jacobsen, bør også opleves solo under navnet Frk. Jacobsen, hvor hun fremmaner polyrytmiske eksperimentalviser.Something Else hedder et underprogram på festivalen, og her holder man sig ganske langt fra jazzen (med en enkelt undtagelse), men til gengæld tæt på nogle af tidens yngre lokale talenter: De alternative visemusikere i Spillemændene, de sofistikerede mørkepopsmede i Giana Factory, de sublime krydsere af folkemusik og kompositionsmusik i Dreamer’s Circus og endelig Frisk Frugt og hans sofistikeret fabulerende, naivistisk poetiske genrekryds (der også kan inkludere jazz).Og så vil denne anmelder helst heller ikke gå glip af den forunderlige sanger Maria Laurette Friis i duo med den kantet eksperimenterende norske guitarist Stian Westerhus. Endda med noise-musikeren Puce Mary som opvarmning. En bredspektret aften – som så mange andre på dette års jazzfestival.Er De Sjældne + Jacob Bellens Solo – Jazzhouse 11. juli.Thurston Moore & Mats Gustafsson – Jazzhouse 6. juli.The Thing – Skuespilhusets Foyer 7. juli.Maria Laurette Friis & Stian Westerhus + Puce Mary – Hovedbiblioteket 8. juli.Something Else: Spillemændene + Giana Factory + Frisk Frugt + Dreamer’s Circus – Haveselskabets Have, Frederiksberg, 8.-11. juli.Tinariwen – DR Koncerthuset 9. juli.Selvhenter – Loppen 10. juli.Josephine Foster – Jazzhouse 12. juli.Frk. Jacobsen – Warehouse9 12. juli 
