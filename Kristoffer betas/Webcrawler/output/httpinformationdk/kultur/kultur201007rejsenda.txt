Rejsen til Danmarks midte
Hele seks byer hævder at være 'Danmarks geografiske midtpunkt'. De ligger både på Sjælland, Fyn, Samsø og i Jylland, men alle mener de at have krav på titlen. Det handler om turisme og lokalpatriotisk selvhævdelse i Udkantsdanmark. Men det handler også om noget mere grundlæggende menneskeligt, som er svært at forklare, men værd at undersøge
Det kan godt være at nogen mener, at Rørvig i Oddsherred i Nordvestsjælland ligger i Udkantsdanmark, men spørger man Karsten Lægdsmand, så er han ikke i tvivl: Rørvig er Danmarks Midtpunkt. Det kniber dog lidt mere, når han skal gøre rede for, hvordan man har regnet sig frem til den konklusion


 »Ja, det er så her, den står,« siger Karsten Lægdsmand og lægger hånden på den tonstunge granitsten foran sig. 'Danmarks midtpunkt', står der med sort hen over fronten. Inskriptionen har en skiltemager i Rørvig, Odsherred, stået for, og stenen stammer fra en af de lokale gårdejeres marker. Dem er der mange af her i området, marker og sommerhuse. Til gengæld kniber det med beskæftigelsen og helårsbebyggelserne. Odsherred i Nordvestsjælland hører til den økonomisk trængte del af Danmark, som går under betegnelsen Udkantsdanmark. Men spørger man Karsten Lægdsmand, der til daglig er leder af lokalområdets udviklingscenter, kunne intet være mere forkert: Rørvig ligger ikke i udkanten af Danmark, men tværtimod lige i midten.
»Det er muligvis et beskedent sted,« siger han og peger ud over landskabet, hvor en gammel afpillet Ferguson-traktor rager op i det fjerne, og et 'Til salg'-skilt pryder indkørslen til det nærmeste hus: »Men rent geografisk befinder vi os lige nu midt i Danmark.«
Siger altså Karsten Lægdsmand. Men der er andre, som siger noget andet, for Rørvig er ikke alene om at gøre krav på den eftertragtede titel. Hele seks byer herhjemme - både på Sjælland, Fyn, Samsø og i Jylland - hævder at være Danmarks geografiske midtpunkt. Tag nu for eksempel Vesborg på Samsø: » Vesborg er Danmarks geografiske midtpunkt. Fra det 18 m høje fyrtårn er der vid udsigt til Jylland, Fyn og Sjælland,« skriver teamsamso.dk. Eller tag Odder i Jylland: »Odder er Danmarks geografiske midtpunkt. Det helt nøjagtige sted er angivet med en lille sten på Nølevvej,« skriver visitodder.dk. Eller tag Fredericia i trekantområdet, tag Davinde på Fyn eller tag Ejer Bavnehøj i det bakkede Midtjylland. Alle hævder at være dét centrale punkt i landet, hvor alting løber sammen, den akse, hvorom hele Danmark drejer.
En fredag eftermiddag
Karsten Lægdsmand lader sig dog ikke ryste af lidt sund konkurrence, for han har videnskaben på sin side, fortæller han. I 2002 bestemte selveste Kort- og Matrikelstyrelsen nemlig, at Danmarks midtpunkt er placeret på koordinaterne 55 grader 58 minutter Nord, og 11 grader 46 minutter Øst. Eller skrevet på et mere jordnært dansk: På Lokkemosevej 70 A i Nørrevang, to kilometer nord for Rørvig.
»Men vil du have en nærmere forklaring på hvorfor, skal du have fat i Barbara Diklev. For det var hende, der stod for kontakten til Kort- og Matrikelstyrelsen,« siger Karsten Lægdsmand.
Barbara Diklev er i dag formand for Folkeligt Institut for Udkantsforhold, men i midten af 90'erne var hun blandt andet redaktør for tidsskriftet Landsbynyt. Det var i den egenskab, hun i 1996 blev kontaktet af folkene bag 'Sveriges midtpunkt', der opfordrede hende til at skabe en dansk pendant. Siden Sveriges midtpunkt blev defineret i 1947, har det været en sand turistmagnet, som hvert år trækker godt 100.000 besøgende til. Barbara Diklev var derfor ikke sen til at tage opgaven på sig, og snarrådigt besluttede hun at tage kontakt til Kort- og Matrikelstyrelsen for faglig assistance.
»Jeg kan tydeligt huske, det var en fredag eftermiddag,« siger Barbara Diklev på telefon fra Nørager i Nordjylland: »Først spurgte de, hvilken metode vi ville have, de skulle anvende, og vi blev enige om, at det var godt nok, hvis de bare slog en cirkel rundt om Danmark og fandt midtpunktet ud fra den. Det skulle være en smal sag, mente de: 'Men skal vi også regne Christiansø med', spurgte de så.«
Barbara Diklev tager en dyb indånding, inden hun fortsætter:
»Og nu kommer så det pinlige i historien. For jeg kunne jo hurtigt regne ud, at hvis vi også skulle have Christiansø med, så ville Danmarks midtpunkt lande ude i vandet. Så i den definition, vi endte med at bruge, er Christiansø ikke med. Det er lidt flovt, men jeg blev nødt til at reagere hurtigt,« forklarer hun.
Med løjer og trisser
Barbara Diklevs indrømmelse er et alvorligt grundstød til Rørvigs bestræbelser på at hjemtage den eftertragtede titel. Og indrømmelsen rejser samtidig et spørgsmål: For hvis Danmarks midte ikke skal findes langs den nordvestsjællandske kyst, hvor så? På turistbureauet i Odder er informationsmedarbejder Dorthe Arens ikke i tvivl:
»Danmarks midtpunkt er lige her,« siger hun skråsikkert.
-Hvordan har I regnet det ud?
»Ja, det er faktisk et godt spørgsmål ... Men det er noget med, at hvis du tegner to diagonaler fra det ene hjørne af Danmark til det andet, så ligger Odder lige i midten. Du skal bare lige huske at lukke dit højre øje imens, så du ikke ser Bornholm.«
- I har ikke regnet Bornholm med?
»Nej, men du ved ... Når man står og ser på sådan et kort over Danmark, så ligger Bornholm jo alligevel bare og flyder nede i højre hjørne, så ...«
- Så med løjer og trisser, så går den?
»Ja, det har den gjort i mange år.«
- Hvordan kan det være, I promoverer Jer på det?
»Vi synes, det går godt i spænd med, at Odder ligger lige i hjertet af Danmark, for vi har også hjertet med i alt det, vi laver.«
- Nu går salgstalen vist i gang ...
»Jaja.«
- Men er det særligt attraktivt at være midtpunkt?
»Ja, så længe man er et positivt midtpunkt, men man kan jo også risikere at være den pinlige onkel til familiemiddagen ... Hvem påstår ellers at være Danmarks midtpunkt?«
- Det gør blandt andet Samsø, Rørvig og Fredericia ...
»Fredericia? Så skal man da vist have Slesvig-Holsten med for at få det til at passe - jeg vil godt høre, hvad deres argument er!,« siger Dorthe Arens.
Sådan cirkus midt i landet
Telefonen ringer tre gange hos Danhostel Fredericia, inden forpagter Erik Sperling giver sig til kende i den anden ende af røret.
- Jeg kan læse på Jeres hjemmeside, at Dan Hostel Fredericia ligger i Danmarks midtpunkt ...
»Det er også rigtigt!«
- Hvad bygger I det på?
»Det bygger vi på, at der ikke er ret langt til hverken København, Nordjylland eller den tyske grænse - vi ligger simpelthen lige midt i Danmark C.«
- Det lyder ikke som nogen streng videnskabelig forklaring ...?
»Overhovedet ikke.«
-Så er jeg bange for, at I får svært ved at løbe med titlen ...
»Jo, men Fredericia Kommune slår sig jo op på at være Danmark C, fordi vi ligger sådan cirkus midt i landet.«
- Sådan cirkus?
»Jaja, alt er relativt, ik?«
- Jo, men nu har Rørvig jo allieret sig med Kort- og Matrikelstyrelsen ...
»Okay, så langt er vi ikke kommet ud endnu ... Jeg ved bare, at man højst skal køre to en halv time for at mødes i Fredericia - uanset om man kommer fra København eller Nordjylland,« siger Erik Sperling.
Jeg kender godt stenen
Hos Kort- og Matrikelstyrelsen er det begrænset, hvad overkartograf Peter Bøving Michaelsen kan - og vil - gøre for at kaste et opklarende videnskabeligt lys over sagen.
- Hvor ligger Danmarks midtpunkt?
»Det ved jeg ikke,« lyder hans fåmælte, men i og for sig præcise, svar: »Det er aldrig blevet defineret officielt,« tilføjer han.
- Men Rørvig hævder, at ...
»Ja, jeg kender godt stenen deroppe. Det var vist noget, kommunen syntes var sjovt. Problemet er, at man kan regne det ud på flere måder, så man får præcis det resultat, man gerne vil have. Hvordan skal Bornholm for eksempel vægte i forhold til Skagen? Og hvad med Læsø? For slet ikke at tale om Færøerne og Grønland? Man kan tegne mange forskellige polygoner og anvise, hvor midtpunktet falder i den polygon. Men det er til syvende og sidst et spørgsmål om, hvordan man tegner linjen.«
- Så der findes slet ikke ét videnskabeligt svar?
»Nej, det gør der ikke.«
Anderledes opløftende er meldingen fra Sekretariatschef i Landinspektørforeningen Kim Ingemann:
»Jeg kan forstå, du ikke fik et ordentligt svar i Kort- og Matrikelstyrelsen,« siger han.
- Næ, jeg fik bare at vide, at det kom an på en masse forskellige faktorer, og at det kunne de ikke sådan lige svare på.
»Nej, det kunne de ikke sådan lige, og det kan jeg sådan set heller ikke. Men det beviser jo bare, at du har fat i en genial historie! Du har stillet et meget simpelt spørgsmål, og der er ikke nogen, der kan give dig et simpelt svar!«
- Kan du så ikke forklare mig, hvorfor det overhovedet er attraktivt at være Danmarks midtpunkt?
»Lad mig i stedet spørge dig: Hvad er det mest interessante ved en cirkel?«
- Øhh ...
»Kom nu, skyd fra hoften, du ved det jo godt!«
- Centrum?
»Ja, det er centrum, og hvorfor er det dét?«
- Tjah ...
»Lad nu være med at komme med et eller andet lavpandet lommepsykologisk svar om, at vi alle vil have fifteen minutes of fame eller sådan noget - der er noget meget dybere på spil her. Det handler grundlæggende om at finde ud af, hvorfra vi kommer, og hvor vi skal hen. Vores forståelse af verden tager udgangspunkt i os selv, og så bliver vi centrum. Men det er ikke, fordi vi alle i selvpromoveringens navn vil være stjerner i et eller andet X Factor-program.«
- Hvorfra vi kommer, og hvor vi skal hen?
»Ja, vi er helt tilbage ved de første verdensbilleder, som havde Jorden og ikke Solen som centrum. Det var en geocentrisk opfattelse af, hvordan verden hang sammen. Først senere med Tycho Brahe og Kepler blev solen centrum - det heliocentriske verdensbillede. Nu ved vi slet ikke, hvor centrum i verdensrummet er, og så er det måske meget logisk, at vi prøver at finde centrum på Jorden, i Danmark, København, you name it. Det er det, vi taler om her. At putte ting ind i midten og se dem derfra. Og at verden altid er centreret omkring der, hvor vi er,« siger Kim Ingemann.
Filosoffen Arno Victor Nielsen er ude at cykle, da telefonen ringer, og han skal først lige nå at stige af og genvinde pusten, inden også han er klar med et bud på, hvordan så mange danske byer hårdnakket hævder at befinde sig lige midt i Danmark.
»Jeg er selv vokset op i Grindsted, så jeg kender udmærket figuren,« begynder han: »I Grindsted hævder man stadig at være Jyllands centrum, fordi der efter sigende er lige langt til både Øst, Vest, Nord og Syd. Det er en forestilling, som har været med til at danne byens identitet i mange år,« siger Arno Victor.
Han vurderer, at stridighederne om Danmarks midtpunkt vil fortsætte, så længe man forsøger at måle sig frem til en afklaring.
- Hvad skulle man ellers gøre?
»Ja, hvis man nu tænker filosofisk over spørgsmålet i stedet for fysisk, så har alle jo pludselig ret. Det var Pascal, der sagde, at hvert punkt på en kugle er et lineært centrum. Det var en ren matematisk betragtning. Men med globaliseringen er udsagnet blevet til virkelighed,« siger Arno Victor Nielsen.
Han mener, det bliver stadig mere »latterligt« at forestille sig et territorialt centrum, når hele verden har undergået en deterritorialisering.
»Internettet har jo gjort hver eneste plet på kloden til verdens centrum,« siger han, inden han springer på cyklen igen og tramper videre.
Europas Mitte
Tilbage ved stenen nord for Rørvig er noget begyndt at dæmre for Karsten Lægdsmand.
»Jeg havde nok mentalt skubbet det ud,« siger han, »men nu, du siger det, kan jeg godt huske, at Christiansø vist var udeladt i beregningen.«
Han fortæller, at man har lignende problemer med at definere midtpunkterne i det øvrige Norden. I Finland har man for eksempel det problem, at landet hæver sig en centimeter hvert år, så der hele tiden bliver lagt nyt land til ude i Den Botniske Bugt. Det betyder, at midtpunktet - siden det i 1960'erne blev placeret sydøst for Uleåborg - har flyttet sig godt 20-25 kilometer. Endnu værre står det til med Norges midtpunkt, som ifølge Karsten Lægdsmand strengt taget slet ikke ligger i Norge.
»Det er ikke noget, nordmændene gør så meget ud af,« siger han, »men hvis man laver en korrekt geografisk beregning af landets størrelse, så kommer man i den situation, at midtpunktet faktisk ender et par kilometer inde i Sverige.«
Kampen om den geografiske midte har de senere år forvildet sig uden for de enkelte nationalstater og ud i Europa, fortæller Karsten Lægdsmand. En polsk-tysk dokumentarfilm fra 2004 med titlen Die Mitte, skrevet og instrueret af Stanisaw Mucha, viste således, hvordan mindst et dusin forskellige steder i Europa insisterer på titlen som Europas geografiske midtpunkt. Men det overrasker nu ikke Karsten Lægdsmand, som tydeligt genkender mønstret.
»Hvis man ikke har så meget andet at slå sig op på, kan dét, at være midtpunkt, være med til at styrke identiteten og sammenholdet,« siger han:
»Jeg ved i hvert fald, at det har givet folk inde i Rørvig et skub.«

