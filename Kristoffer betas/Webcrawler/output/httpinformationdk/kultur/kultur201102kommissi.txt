Kommission er en kristen klub
Hele tre teologer har fået plads i den nye værdikommission, der var Kristendemokraternes betingelse for at tilslutte sig finansloven. Uhørt, lyder kritikken


Per Ørum Jørgensen (KD) stemte modvilligt for finansloven og slugte både pointsystemet og de skærpede tilknytningskrav. Til gengæld fik han opfyldt Kristendemokraternes mangeårige ønske om en værdikommission, der skal »kortlægge og skabe debat om, hvilke værdier der er vigtige for danskernes liv«.I går kom der ansigter på kommissionen  og som forventet er de klerikale fingeraftryk til at få øje på. Formand for den 10 mand store kommission er biskop i Ribe stift Elisabeth Dons Christensen, mens sognepræst Kristine Stricker Hestbech og teolog Iben Thranholm er blandt de øvrige medlemmer.Kirkens magtIfølge religionshistoriker ved Københavns Universitet Mikael Rothstein er sammensætningen udtryk for en øget tendens til at konsultere folkekirken om moral og etik.»Kristendommen er blevet en stadig vigtigere kulturfaktor, som ikke mindst melder sig i politiske sammenhænge,« siger han.»Umiddelbart er der tale om værdipolitik, men det handler også om samfundsmagt. Hvem skal definere, hvad der er godt? Hvem skal belære og revse? Hvem skal have den moralske magt? Svaret er i meget høj grad kirken og teologerne, og det anser jeg for et regulært samfundsproblem,« siger Rothstein.Også Ove K. Pedersen, professor i statskundskab på Copenhagen Business School, er fortørnet over både kommissionens sammensætning og opdrag.»Som jeg forstår kommissoriet, skal man ikke bare redegøre for, hvilke værdier der har udviklet sig i Danmark. Men også for hvilke værdier, det danske samfund har brug for. Og jeg mener, det er fuldstændig uhørt, at man fra politisk hold og med en kommission, der er sammensat ud fra folkekirkelige værdier, nu vil til at påvirke, hvilke værdier danskerne i fremtiden skal bære,« siger han.Norsk forbilledeForbilledet er tilsyneladende den norske værdikommission, der virkede i årene 1998-2001. Den var nedsat på initiativ af statsminister Kjell Magne Bondevik fra Kristeligt Folkeparti og skulle skabe debat om miljø, skole og etik med udgangspunkt i et kristent værdisæt, fortæller Lars Hovbakke Sørensen, ekstern lektor ved Københavns Universitet og ekspert i nordisk politik og historie.»Den norske kommission skulle diskutere kristelige værdier, og ud fra sammensætningen i den danske kommission ser det også ud til at være tilfældet her,« siger han. »Værdipolitik kan jo defineres på mange forskellige måder, men det er ret tydeligt, at det også er den kristelige opfattelse af værdier, som kommer til at præge den danske værdikommission.«Lars Hovbakke Sørensen påpeger, at det norske kommissionsarbejde kun i ringe grad blev omsat til politik og tilmed blev latterliggjort i offentligheden, fordi det drejede sig om abstrakte spørgsmål om etik og moral i stedet for at gå ind i samfundsmæssige spørgsmål.Ove K. Pedersen har da også svært ved at se, hvordan den danske kommission kan blive andet end en snakkeklub. Foruden de tre gejstlige består kommissionen af to forfattere, to journalister, en skuespiller, en foreningsmand og to akademikere.»Jeg synes, det er en nedværdigelse af kommissionsinstitutionen. Når man sammensætter en kommission, er der tradition for, at man sammensætter den ud fra, hvem der har ekspertise eller kompetence inden for et specifikt område. Men der er jo pr. definition ikke nogen, der kan have ekspertise i, hvilke værdier der er vigtige,« siger Ove K. Pedersen.Dermed ikke sagt, at man ikke kan undersøge, hvilke værdier der allerede er implementeret i det danske samfund. Den danske værdiundersøgelse, som blev gennemført første gang i 1981 og igen i 1990, 1999 og 2008, er et eksempel på en sådan bestræbelse.»Men det er en undersøgelse af værdier, der allerede eksisterer og som derfor kan konstateres analytisk. Det er noget helt andet at sætte sig ned og konstatere, hvilke værdier, man synes er vigtige. Alene det at sige, at de er vigtige, er jo at give dem et normativt præg,« siger Ove K. Pedersen, der hæfter sig ved opdraget til kommissionens arbejde, der betoner, at kommissionen skal »bidrage med en interessant kortlægning og en bred folkelig debat om de værdier, der er vigtige for os i dagens Danmark«.»Det indebærer en værdiprioritering, og jeg kender ikke nogen samfund, bortset fra dem med -ismer til sidst, der har nedsat kommissioner til at prioritere mellem værdier. Og jeg synes grundlæggende, det er imod et dansk samfundssyn,« siger han.Konklusioner ikke givetMen ikke alle er lige skeptiske over for kommissionens arbejde. Lektor i Statskundskab fra Aarhus Universitet Jørn Loftager, der forsker i værdipolitik, ser flere muligheder i den nye værdikommission.»Når man ser på de kommissioner, som de senere år er blevet nedsat, så har facitlisten ofte ligget klar fra start. Men her er konklusionerne for en gangs skyld ikke givet på forhånd, og derfor kan vi godt risikere, at denne brogede forsamling faktisk kommer med nogle interessante indspark til en ellers noget tilsandet debat,« siger han.Der er afsat seks millioner kroner til kommissionsarbejdet, der efter planen skal være færdigt inden udgangen af 2012.Se præsentation af kommissionen på www.kum.dk eller www.kd.dk
