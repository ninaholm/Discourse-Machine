Sultens slavehær
Vor klummeskriver spekulerer over, om der er et sted for de tvivlrådige i Fælledparken 1. maj?
Socialisme. Nu er det snart1. maj, og så sender jeg jo tankerne i retning af den sultens slavehær, som forsamles i Fælledparken for at drikke sig i hegnet og gennemgå de sædvanlige bodsøvelser på stedet. Arkiv

Lidt socialist er man vel altid. Eller hur? Altså, jeg ville ønske, jeg var politisk afklaret og uden blusel kunne kaste mig i armene på Villy eller Helle eller hvem, der p.t. falbyder den bedagede krikke, vi har døbt socialismen. Det ville være dejlig befriende at finde et politisk program, man kunne knytte an til uden bagtanker eller kvababbelser, men så nemt går det ikke her i firmaet. Glad som jeg er for den grundlæggende solidaritetstanke med snart sagt alt og alle (men især med dem, der intet eller meget lidt har), lige så loren er jeg ved tanken om en  dominerende statsmagt, som mener, den har uindskrænket ret til at blande sig i borgernes liv. Ikke for det - den skamløst indgribende og indædt formynderiske statsmagt trives såmænd glimrende her efter 10 år med småborgerlig dominans, så det er ikke det. Og Staten er i min optik og pr. definition ikke noget godt menneske. Tværtimod har jeg svært ved at opfatte den som andet end et ufølende apparat, der til hver en tid går de siddende magthaveres ærinde. Som forhenværende skatteslave ved jeg alt om magtens ækle tentakler. Det er ingen jubelhistorie.Bælle bajereMen nu er det snart 1. maj, og så sender jeg jo tankerne i retning af den sultens slavehær, som forsamles i Fælledparken for at drikke sig i hegnet og gennemgå de sædvanlige bodsøvelser på stedet. Intet til hinder for at tage derud og hænge ud med de andre tvivlere, der som jeg ser den mulighed som den mindst giftige af to onder. Men hvad hulen blev der egentlig af arbejderklassen, hvis fest det vel er? Så for nylig en kvinde i tv, som havde taget skiftet fra Socialdemokrati til DF. Intervieweren spurgte hende så, hvad der kunne få hende tilbage i armene på hendes gamle parti, og hun svarede, at det kun ville ske, hvis det atter blev et arbejderparti. Hvilket altså må betyde, at det er DF så? Ja, jeg forstår ingenting og åbenbart mindre og mindre.Jeg kunne ikke lade være med at tænke på, om vedkommende nogensinde havde reflekteret over hele det der lønmodtagerkompleks, vi alle er syltet ind i. I den forstand, at hvordan kan Socialdemokraterne blive noget, der ikke er grundlag for i virkeligheden? For er arbejderklassen andet end en myte med rødder i den industrialiserede  revolution? Enten det - eller også inkluderer den sgu da alle os, der får (en slags) løn for vores arbejde - uanset dets beskaffenhed. Ellers kan det sgu da være lige meget. Jeg skal i hvert fald ikke nyde noget af en socialisme, der søger den politiske sandhed i et proletariat, som kun findes i drømme og  historiebøger. Så måske bliver jeg bare hjemme og passer min have. Det skal jo også gøres - og hvad angår ukrudtet sammesteds er jeg blottet får såvel sympati som solidaritet.
