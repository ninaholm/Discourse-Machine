Dansk teaterstykke solgt til Kina



 Det er ikke kun herhjemme, anmelderne har set lyset i teaterstykket Flammens Muse. Også i Kina har teaterfolk fået øje det danske stykke. Og det i en sådan grad, at direktør på teatret Kaleidoskop, Martin Tulinius, nu har solgt stykket til nationalteatret i den kinesiske hovedstad, Beijing. Her skal stykket, der kort fortalt er et potpourri over 13 af Shakespeares største klassikere, opføres i oktober og november 2009. Og vel at mærke også dér med de danske skuespillere Lars Mikkelsen og Klaus Risager som de bærende kræfter. Og skuespillerne behøver ikke få koldsved over at skulle lære kinesisk på rekordtid, forsikrer Kaleidoskops Martin Tulinius. "Faktisk er det ikke ualmindeligt med undertekster på kinesiske teatre, fordi der er så mange forskellige kinesiske dialekter. Så det vil der også være her, mens skuespillerne ifølge den foreløbige aftale med kineserne skal tale en kombination af engelsk og dansk, som de også gør i den danske opsætning," siger Martin Tulinius. Det kinesiske teater køber et dansk stykke bl.a., fordi de er intesserede i et europæisk perspektiv. 

