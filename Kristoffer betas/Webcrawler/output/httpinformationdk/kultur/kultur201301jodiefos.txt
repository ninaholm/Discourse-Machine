Jodie Foster langer ud efter celebritykulturen
Søndag aften sprang Jodie Foster ud som homoseksuel ved Golden Globe-festen i Hollywood. I virkeligheden var hendes åbne bekendelse en kritik af mediernes manglende respekt for de kendtes privatliv
Jodie Foster fik en Golden Globe for sin lange karriere i filmens verden.


 Da Jodie Foster søndag aften modtog en pris for sit livslange virke som skuespiller ved Golden Globe-uddelingen, sprang hun samtidig offentligt ud som homoseksuel. Men hun gjorde det samtidig som en kritik af Hollywoods celebritykultur og mediernes manglende respekt for de kendtes privatliv.
At Jodie Foster er lesbisk er ikke nyt og har længe været kendt i Hollywood-kredse. Som hun selv sagde i sin takketale:
»Jeg sprang ud for tusind år siden, i stenalderen, da en skrøbelig, ung pige betroede sig til venner, familie og kolleger og herefter gradvist og stolt til alle, jeg kendte og mødte.«
Herefter kritiserede Foster i sin tale, at medierne kræver en offentlig udmelding om skuespillerens privatliv og seksuelle orientering. Et krav, som Foster dog halvt imødekom i sin tale. Jodie Fosters tale har imidlertid allerede vakt debat om kendtes ret til privatliv i internationale medier.
50-årige Jodie Foster startede skuespilkarrieren allerede som tre-årig, da hun medvirkede i tv-reklamer for solcreme og herefter var med i adskillige tv-serier.
Som 14-årig spillede hun en ung prostitueret i filmen Taxi Driver – en rolle, hun fik en Oscar-nominering for. Hele sit liv har Foster altså været et kendt ansigt i offentligheden, men hun er ligeledes kendt for at kæmpe for at holde sit privatliv privat.
I sin takketale ved Golden Globe-uddelingen 2013 sagde hun:
»Hvis du havde været en offentlig figur, fra du var en rolling, hvis du havde måttet kæmpe for et liv, der føltes virkeligt, ærligt og normalt, imod alle odds, så ville du måske også sætte privatliv over alt andet.«
På humoristisk vis proklamerede Foster i talen, at hun havde en hemmelighed, som hun ikke tidligere havde været i stand til at sige offentligt. Mens publikum holdt vejret, deklamerede hun: »Jeg er single.«
Herefter blev Fosters tone dog mere seriøs, da hun fortalte, at hun ikke kunne stå på scenen uden at anerkende sin eks-livspartner og dybeste kærlighed, Cydney Bernard. Jodie Foster fortalte, at hun er stolt af deres moderne familie, for de to kvinder har to sønner sammen. Dermed sagde hun altså også offentligt, at hun er lesbisk.
Retten til privatliv
I sin tale kritiserede Jodie Foster mediernes forventning om, at alle kendte skal holde en pressekonference om deres privatliv og deltage i reality-shows. Hun sagde, at folk ikke skulle begræde, at hun ikke gør det, fordi et reality-show om hendes liv ville være frygtelig kedeligt. Desuden mente hun, at et liv som kendt fra tre-årsalderen måtte være reality-show nok.
I 2012 skrev Jodie Foster et essay om kendtes ret til privatliv til netavisen The Daily Beast. Essayet var blandt andet inspireret af samarbejdet med skuespilleren Kristen Stewart, som Foster spillede sammen med i filmen Panic Room i 2002.
Stewart var et barn på daværende tidspunkt, men er senere blevet fulgt tæt af medierne, og hendes forhold til skuespilleren Robert Pattinson er blevet gransket, da de begge er verdenskendte for teenagefilmsagaen Twilight.
Foster siger i essayet:
»Hvis jeg var ung skuespiller i dag, så ville jeg stoppe, før jeg begyndte. Hvis jeg skulle vokse op i den mediekultur, der er i dag, tror jeg ikke, at jeg ville overleve det følelsesmæssigt.«
 

