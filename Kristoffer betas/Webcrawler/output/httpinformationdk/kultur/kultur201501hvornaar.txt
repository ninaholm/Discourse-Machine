Hvornår bliver en designudstilling reklame?
Sammen med reklamebannere for produktet indtager bObles tre ud af ti rum på udstillingen ’Barnets Århundrede’ på Designmuseum Danmark. Men ifølge museumsdirektør Anne-Louise Sommer truer det ikke udstillingens troværdighed
’bObles har ikke haft noget at skulle sige i forhold til, hvordan udstillingen er blevet kurateret. De er kommet med forslag til de dedikerede bObles-zoner, som vi har fundet gode,’ siger Anne-Louise Sommer.


 Om end bObles er et nyt produkt på markedet for ting og sager til børn, får de farverige skumfigurer en betydelig plads på Designmuseum Danmarks udstilling Barnets Århundrede. I tre ud af ti rum breder skumfigurerne sig.
bObles er medsponsor, men i en tid hvor museer har svært ved at overleve økonomisk, er designmuseet ikke ene om at samarbejde med erhvervslivet.
Spørgsmålet er, hvornår brugen af reklamer går ud over en udstillings troværdighed? Museumsdirektør Anne-Louise Sommer afviser, at museets samarbejdspartner bObles har haft indflydelse på kurateringen.
– Hvordan kan det være, at bObles får så meget plads på udstillingen?
»Produktet egner sig godt til udstillingen, som har to spor. Det ene er en klassisk kurateret udstilling af museumsgenstande. Det andet har fokus på interaktion, og her passer bObles godt ind.«
– Ville bObles fylde lige så meget, hvis ikke firmaet var en sponsor?
»Ja, jeg er tilfreds med udfaldet og synes, produktet indgår på en meningsfuld måde.«
Nødvendigt samarbejde
– Truer det ikke troværdigheden, at ét produkt er så overrepræsenteret?
»Nej, bObles har ikke haft noget at skulle sige i forhold til, hvordan udstillingen er blevet kurateret. De er kommet med forslag til de dedikerede bObles-zoner, som vi har fundet gode. Det er naivt at tro, at et museum, hvor statsstøtten udgør så lille en del af vores samlede drift, kan overleve uden økonomiske samarbejder.«
– Men er det ikke reklame, når du citeres på et reklamebanner for bObles?
»Det synes jeg ikke. I lyset af udstillingens tema er det her produkt exceptionelt.«
– Havde udstillingen været mulig uden samarbejdet med bObles?
»Ja, den havde bare været mindre. Men tumlerummet, som er dedikeret til produktet, havde ikke kunnet lade sig gøre.«

