At være ’helte’ – bare en enkelt dag
At være fan af David Bowie var til alle tider et krævende projekt – der var så mange af ham, og man var jo kun sit eget pauvre selv. Men det fik så også et skub ud i kosmos af den tynde hvide hertug, that’s for sure
Det er mit ufattelige held, at jeg har fået lov til at leve parallelt med David Bowie i så mange år. Vi har gennemgået så mange transformationer sammen, at det er latterligt. Hans i fuld offentlighed, mine mest i hjernebarken, skriver Klaus Lynggaard


 »When you rock’n’roll with me/ No one else I’d rather be/ Nobody here can do it for me/ I’m in tears again/ When you rock’n’roll with me …«
Rock’n’roll With Me, David Bowie, 1974
I.
Og hun ringer grædende fra arbejde, og jeg forventer det værste. »Bowie er død,« hikster hun og jeg går i stå ude i gangen, hundene hopper op ad mig, de vil have mad oven på skovturen, vil de. Dagen er i forvejen klam og trist, jeg har det i sandhedens interesse ikke særlig godt, døjer med et eller andet, der ikke vil give slip, træt, utilpas og med madlede står jeg med mobilen i hånden og kan pludselig ingenting mærke. Og så græder også jeg. Den der hårde, uforløsende gråd, der sætter sig i halsen som en sten og ingen forløsning giver, fordi der også er en del vrede i den. Kræft, fuck, hvor jeg dog hader den sygdom.
Så står man der og græder på den ufede måde. Over hvad? Hvem? Og hvorfor? En engelsk sanger, sangskriver og skuespiller er død, 69 år gammel. Og? Jeg mødte ham to gange og han var the perfect gentleman og alt det, men tætte bånd knyttedes ikke. Nej, jeg kendte ham ikke. Overhovedet. Og alligevel kendte jeg ham bedre end nogen anden, jeg kan komme i tanke om. Gennem hans musik og hans tekster. Gennem interviews og videoer. Gennem koncerter og bøger. »Strange fascination fascinating me,« som han sang på signatursangen »Changes« i åh herregud 1971. Og ve den, der påstår, at han ’bare’ var rocksanger. Han var selve det skabende menneske, kreativitet i ren form. Den største gave, hvis man ellers har tøj på kroppen, vægge om sig og mad på bordet.
Mennesker svigter. Kunstværket gør ikke, selvom det konstant flytter på sig. Ligesom dem, der tror på en eller anden guddom, vedkommende altid bærer hos sig, således vi gudsforladte vores forbilleder og inspirationskilder. De fejler og famler og slår indimellem nogle skrækkeligt skæve. Vi bliver ældre, og behovet for egentlige idoler falmer. Men ikke behovet for den lysende skaben, der skærer gennem hverdagslortet (som der også skal være plads til) og i processen udbryder et underforstået »Sådan!«
Har fraset min hustru nok spenderet mere tid i David Bowies selskab end noget levende menneske. Jeg fortryder ikke et sekund. Det er mit ufattelige held, at jeg har fået lov til at leve parallelt med ham i så mange år. Vi har gennemgået så mange transformationer sammen, at det er latterligt. Hans i fuld offentlighed, mine mest i hjernebarken. Og vi var vist også separerede et lille årti – fra Let’s Dance i ’83 til Black Tie, White Noise i ’93 var jeg en utilfreds Bowienit, var jeg. Og det var først med ’Hours …’ og koncerten i Vega i ’99, flammen atter brød ud i lys lue.
Men her i vinters, hvor jeg var så forfærdelig syg, at jeg ikke engang kunne læse, hvem bar mig igennem? Det gjorde Bowies musik, såmænd. Heathen og Reality især. Det var blevet deres tid til at ridse i min sjæl. Ingen kunne have gjort det bedre.
II.
Det sker ikke ret tit i et liv, at en sang og en stemme som kirurgens kniv skærer sig gennem al bullshitten og lige ind i ikke blot hjertet, men også hjernen. Og i processen åbner for en ustoppelig kilde. Det skete for mig den dag i nok 1974, jeg satte en nyindkøbt singleplade på og skruede op for lyden.
Noget i den stemme, der fandt et uendeligt ekkorum i min sjæl. Åbnede for nogle sluser, hvorfra alskens hejs siden er fosset ud og har lavet ravage. »Time takes a cigarette,« begynder den stille. »And puts it in your mouth …«
Allerede der var jeg hooked. Og så stiger intensiteten stille og roligt, til det hele ender i et noget nær hysterisk crescendo, hvor den syngende tigger den lyttende om at »turn on with me and you’re not alone« og fortsætter »gimme your hands cause you’re wonderful«. Og det handlede så om mig! Jeg var vidunderlig. Og ikke alene. Sikken befrielse, når man føler sig kikset, ensom og smådum.
Anede intet om transcendens (det gør jeg stadig ikke, selvom jeg da har haft et par ud af kroppen-oplevelser efterhånden), men lige der lettede låget på mig, og jeg forlod mit lånte kød et kort øjeblik. Det var simpelthen så godt, at jeg kunne smage min egen sjæl.
Derfra var der ingen vej tilbage, næste dag fór jeg op på biblioteket og lånte sangbogen The Songs of David Bowie, hvori teksten til benævnte sang stod at læse. Sammen med den mindst lige så eminente sang på pladens anden side, »Quicksand«. Jeg læste med psykopatisk iver alle bogens andre sangtekster og satte så det helt store apparat i gang for at få fat i de tilhørende plader. Lidt af et projekt, når man til en begyndelse stort set ingen penge havde, og ingen af dem man kendte brød sig et dyt om manden. De kom efter det, gjorde de.
Men hej – besættelser. De rykker. Og inden længe kunne jeg smide lp’en Hunky Dory på grammofonen, og min besværlige vej ind i Bowie-dromen kunne tage sin begyndelse. Hele vejen frem til det magiske årstal 1980 satte hver en ny plade fra den kant standarden og fortolkede uforligneligt verden. Ingen under, over eller ved siden af (nå, ja, måske lige ham Dylan, men kom han fra det ydre rum?). Allerede dengang var der masser af haters. Bowie stjal det hele fra andre. Han var en kommerciel fidus. Han var kulturens endeligt. Han var en røvsyg narcissist. Han var alt det, der var galt med moderniteten. Han var dit og dat, og til sidst trak jeg bare på skuldrene, lad fjolserne baske rundt i uvidenhed. Hvorfor bruge krudt på det? Man kunne lige så godt bruge det på at høre noget Bowie.
Og så skylder vi mænd ham så uendeligt meget for at hjælpe os af med den der træske endimensionelle maskulinitet, der i mange år forventedes af os, og i stedet komme i nærkontakt med de spraglede, modsætningsfyldte, forvirrede, kærlige, kunstinteresserede, storlæsende, søgende, fucked-up følsomme sjæle, vi også grundlæggende er. Her var en mand, for hvem (med Adam Ant’s ord) »ridicule is nothing to be afraid of …« Kunne man forestille sig Bowie i et slagsmål? Nej, vel? Jeg elsker at påstå, at jeg først kom i kontakt med min indre balletdanserinde, da jeg hørte Aladdin Sane. Og hun er der endnu, graciøs, pissesød og skide dygtig til det, hun laver. Mange opdager hende slet ikke, men hun er ved min side, lige meget hvad jeg foretager mig. Hun søger ikke bekræftelse, for hun ved, hun er god. Uden hende var jeg fortabt. Hun er en ren Bowie-kreation.
III.
Jeg springer i brusebad og derefter et jakkesæt. Det er jo Bowie, for fanden, jeg skal tale om. Skylder ham at se ordentlig ud i tøjet. Mindst. Skærer tænder i bilen hele vejen ind til tv-stationen. Skærer tænder og hører Ziggy Stardust – The Motion Picture Soundtrack, den eneste Bowie-skive, der lige ligger i bilen. Skæbnen (jo, den findes!) vil, at cd’en lige står på »My Death«, De ved, Jacques Brel-sangen, Bowie gjorde til sin egen. Så bliver det sgu ikke hårdere. Et par linjer lyder: »My death waits like a Bible truth/ at the funeral of my youth/ Weep loud for that/ and the passing time …« Ungdommens begravelse, ja. Hørte en historie om en præst, der ville peppe sine konfirmationsforberedelser op med lidt Bowie. Sådan møde de unge på halvvejen. I stedet mødtes han af en skov af blanke ansigter, indtil en sød pigestemme udbrød: »David Bowie, nå ja, ham kan min farmor rigtig godt lide.« Den præst skulle nok have satset på Rihanna i stedet.
For tiden går og går, og vi halser efter den. Indtil det fatale øjeblik, hvor døren til det ukendte åbner sig, og man træder ind i et rum, ingen er endnu er vendt tilbage fra, medmindre man altså tror på den slags. Lad alle muligheder stå åbne i dag. Hvem ved? Hvem ved i virkeligheden en skid? Vi dødelige luntede trægt i kølvandet på Bowies evige transformationer. Det her er kun den foreløbigt sidste af slagsen: »Knowledge comes with death’s release,« sang han jo på »Quicksand«. Lad os satse på det.
Og som det lød på det album – Heroes, hed det, og det var godt, sagde Herren – jeg hørte hvert eneste (som i hver eneste!) dag i løbet af vinteren 77-78: »I, I will be king/ And you, you will be queen/ Though nothing, will drive them away/ We can beat them, just for one day/We can be heroes, just for one day …« Gu kan vi så. Bare en enkelt dag. Det handler ikke om at fastholde, alt er flygtigt, også kærligheden. Lev den ud, mens den er der. Det handler aldrig om permanens, altid om forandring. Get over it. And get on with it.
Hos Bowie handler det aldrig om svar. Han havde ikke svar på en skid. Han var den evigt spørgende, den evigt søgende, manden, der stillede spørgsmålene. Og det handler ikke bare om at lytte. Det handler også om at se. Og mærke. Og føle. Og være. Om at gøre sig den anstrengelse det er, at være fuldt til stede i verden med alle sanser vidtåbne og nysgerrigheden intakt. Nå ja, og indimellem tage noget vildt fed narko og iføre sig lidt crazy kulørt kluns og alt det der. Det skal der også være plads til. Han var i sidste ende ’kun’ et menneske. Men han var også en kunstner, der blev ved med at skabe.
Det er for tidligt at sige, om han bød verden farvel med et mesterværk. Men helt sikkert med maner. Stil havde han. Lige til det sidste. Jeg savner ham allerede.

