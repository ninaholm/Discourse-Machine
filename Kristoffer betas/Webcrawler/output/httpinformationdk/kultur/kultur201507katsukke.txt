En kat med sukkersyge er en dyr ven
Danskerne bruger rekordmange penge på deres kæledyr. Det ved de på dyrehospitalet på Frederiksberg, hvor to af de faste gæster er Hans Jørgen Fisker og hans kat Fjodo, som har sukkersyge. Og så er der en vildkat i kvarteret, som efterhånden har kostet ham en del tusinde kroner
Hans Jørgen Fisker har en sukkersyg kat, der hedder Fjodo. Den får insulin to gange om dagen.


 KAPITEL 3
I november 1902 var præsident Theodore Roosevelt på jagt i Mississippi. Efter en lang og udmattende forfølgelse med hunde fik hans ledsagere indfanget en amerikansk sortbjørn, som de bandt til et træ. De tilkaldte præsidenten og foreslog, at han skulle skyde den. Præsidenten nægtede. Det ville være »usportsligt«, mente han, og den ejendommelige begivenhed blev omtalt i medierne og blev omdrejningspunktet i en satiretegning af Clifford Berryman i Washington Post. På tegningen ses en jagtklædt Roosevelt med front mod beskueren og ryggen til en nuttet Mickey Mouse-lignende bjørn, der holdes i et reb af en mand med cowboyhat. Præsidentens højre hånd hviler på riflen, mens hans venstre viser en afvisende stop-gestus mod bjørnen.
Ægteparret Rose og Morris Michtom, der havde en slikbutik i Brooklyn, så tegningen og blev inspireret til at skabe et nyt stykke legetøj. De lavede en lille polstret bjørneunge af tekstil og satte den i deres butiksvindue sammen med et skilt med teksten: »TEDDY’S BEAR«, efter de havde sendt en prototype til Det Hvide Hus og fået tilladelse til at bruge præsidentens kælenavn.Legetøjet blev en øjeblikkelig succes.
113 år senere åbner Merete Holst Nissen døren til et laboratorium på Københavns Universitets Dyrehospital på Dyrlægevej på Frederiksberg. Her ligger bamser i alle størrelser og farver på små hospitalsbrikse, og ved siden af dem forklarer laminerede A4-ark fremgangsmåder for de bamseoperationer, som skal lære landets dyrlægestuderende at blive dygtige kirurger. Merete Holst Nissen er dyrehospitalets hospitalschef. Rummet, hun viser rundt i, er et af de nyeste påfund på uddannelsesinstitutionen, der også behandler levende, syge dyr, når de studerende er blevet klædt på til det. 75 procent af dyrene, der kommer her, er hunde. De fleste øvrige er katte. Før i tiden gik man direkte til forsøgsdyr, når man skulle lære at operere, men bamsekirurgien har vist sig utrolig nyttig til at lade de studerende få en blid start på de mere blodige operationer, de senere bliver udsat for. Her ligger bamser med opsprættede maver fyldt med balloner og gummibånd, der gør det ud for tarme. En station har en bamsepatient med tarmproblemer, mens andre blot har læsioner, som de studerende skal lære at sy sammen med de rette typer tråd.
Urner og arvesmykker
Kun få meter væk er dyrehospitalets aflivningsrum. Selv om nogle af landets dygtigste dyrlæger er ansat til at lære fra sig og give en hjælpende hånd ved de studerendes behandling af dyrene, er det ikke forsvarligt at holde alle dyr i live.
Aflivningsrummet afviger fra det ellers sterile hospital. Herinde er der levende bloklys, og på gulvet et tæppe, som dyret ligger på, når det bliver bedøvet ind i døden. Rummet har en særlig udgang, så man ikke behøver at forlade hospitalet gennem receptionen med røde øjne. Mange kæledyrsejere bliver stærkt berørt, når deres dyr dør. Merete Holst Nissen har oplevet, at folk kaster sig skrigende over briksen midt i rummet af bare fortvivlelse, når dyret skal herfra.
Der er også en udstilling af urner og askesmykker, som man kan få med hjem, hvis man vælger at kremere sit kæledyr. Det er der flere og flere, der gør. Men Merete Holst Nissen oplever, at ejerne af kæledyr i dag vil gå længere for at undgå, at dyret dør og i højere grad takker ja til livsforlængende behandlinger. På hospitalets kræftafdeling hænger breve fra glade kæledyrsejere. På et foto af en sort labrador på en grøn græsplæne står hundens navn, FJÓLA, med versaler og en hilsen til en af dyrlægerne på dyrehospitalet: »Til Anders. Tak fordi I gav mig en ekstra chance :)«.
Når et dyr skal aflives, spørger personalet altid, om de må bruge det døde dyrs krop til forskning, eller til at de dyrlægestuderende kan øve sig på at operere. I de seneste år har personalet fået sværere og sværere ved at skaffe nok døde dyr. Mange ejere kan simpelthen ikke give slip på deres dyr. Heller ikke i døden.
Hans Jørgen og Fjodo
To af dyrehospitalets faste gæster er Hans Jørgen Fisker og hans kat Fjodo. Da Hans Jørgen var fem, flyttede den lille nordjyde med sin familie til Grønland. Deroppe havde faren en rævefarm og moren sin egen virksomhed, hvor hun syede skind op. Og hvert år, når Hans Jørgen havde sommerferie, hjalp han sin far på rævefarmen.
Når man »pelser« en ræv, tager man en tang, hiver ræven ud af dens bur og bruger et stødapparat, der består af to kabler med håndtag og metalstænger for enden, til at slå den ihjel. Den ene stang placerer man i dyrets mund, den anden i enden. Og så trykker man på en knap på håndtaget. Bsssst. Stødet fremprovokerer et hjerteanfald, som altid slår dyret ihjel øjeblikkeligt, hvis alt går normalt.
Hans Jørgen Fisker, der stadig gik i skole, var modstander af den praksis, han selv var en del af. Det var synd, syntes han. Alligevel gjorde han det.
En dag, da han stod med sin far i en rævehal, og faren stod med en ræv i hænderne, gjorde Hans Jørgen klar til indgrebet. Men fordi dyret bevægede sig pludseligt, fik han ikke stødt ræven ordentligt, og den skreg – vildere end normalt. Han kunne høre det knæk, det gav fra dens ryg, og han blev så forfjamsket, at han tabte det ene håndtag. Ræven var helt ude af den. Optrinnet endte med et skænderi mellem Hans Jørgen og hans far.
»Jeg vil ikke være en del af det her længere,« hørte Hans Jørgen sig selv brøle, mens han smed stødapparatet direkte på jorden og forlod farmen.
Siden skete der et skift i hans relation til dyr, som han selv formulerer det. I dag er Hans Jørgen Fisker 48 år, ph.d. og bor i en lejlighed på Frederiksberg. Og altså ejer af katten Fjodo.
Det er svært at komme i tanke om et kæledyr, han ikke har haft. Hvis hans far havde en udstødt ræveunge på farmen, tog han den med over i huset, og så blev den tam. På den måde fik Hans Jørgen en tam ræv. Men som barn har han også haft undulater, papegøjer, skildpadder, fisk, et tamt får, kaniner, krybdyr, heste og hunde. Blandt andet.
Da Hans Jørgen Fisker havde afsluttet gymnasiet flyttede han til København for at uddanne sig på den daværende Landbohøjskole.
Dyrekender
I 2001 blev han kontaktet af en veninde, som havde tre killinger, hun skulle af med. Hans Jørgen Fisker savnede at have dyr, og en kat er relativt let at holde i byen. En hest er for dyr, og en hund er for besværlig.
Så han blev ejer af katten, der blev døbt Fjodor efter den russiske forfatter Fjodor Dostojevskij – navnet blev senere forkortet til Fjodo.Det gik fint den første snes år, men i 2013 begyndte katten at tabe sig voldsomt. Han tog den med på Landbohøjskolen, og til en konsultation tog de blod- og urinprøver, som ikke viste nogen uregelmæssigheder. Men katten ville stadig ikke spise.
»Det kan bare ikke passe,« tænkte Hans Jørgen Fisker, for han kunne ikke engang få den til at spise rejer længere. I hvert fald må der være noget i vejen med tænderne, tænkte dyrekenderen. Når nogle katte bliver gamle, oplever de, at deres tænder rådner oppefra, og hos tandlægen fandt Hans Jørgen Fisker ud af, at Fjodo havde to læsioner. Tænderne blev revet ud, og katten begyndte igen at spise. Men den tabte sig stadig og tissede for meget, så han tog igen til dyrehospitalet, hvor han mødte dyrlægen Charlotte Reinhard Bjørnvad, der forsker i blandt andet sukkersyge hos hunde og katte.
Hun kiggede Hans Jørgen Fisker i øjnene og sagde:
»Den har sukkersyge.«
Vildkatte
Ifølge internetportalen Netdyredoktor.dk er et forløb med kæledyr med sukkersyge hårdt, og mange familier overkommer det ikke. For det første skal katten stikkes med insulin to gange i døgnet, og for det andet er det en bekostelig affære.
Men for mange ejere giver det alligevel mening at medicinere sygdommen og leve med den. Fjodo er vigtig for Hans Jørgen Fisker. Om morgenen bliver han vækket af Fjodo. Og når han kommer hjem til lejligheden, kan katten høre, at det er ham, allerede når han træder ind ad porten til opgangen. Den springer ned og venter på ham, og det gør den ikke, når andre i familien kommer hjem.
»Mange andre ville måske nok vælge at få den aflivet, fordi det er for besværligt og for dyrt. Men samtidig ser du mange, der har en interesse i motorcykler, eller hvad ved jeg, og som de bruger tilsvarende mange penge på,« siger han.
Og hvis Hans Jørgen Fisker havde en kat, der var syg, og en motorcykel, der ikke kunne køre, er han ikke i tvivl om, hvad han ville sætte sine penge på. Også selv om det er dyrt. Den sidste undersøgelse, Fjodo fik, kostede 4.800 kroner. Når Hans Jørgen Fisker er på ferie eller af en anden grund forhindret i at sprøjte Fjodo med insulin, betaler han en dyrlægestuderende for at komme og sprøjte insulinen to gange om dagen – klokken syv morgen og 19 aften. Det koster 250 kroner pr. stik.
»Og så skal jeg til tandlægen med ham igen i næste uge, det er nok 5.000 kroner. Og så er der insulinen. Den koster vel 400 kroner for otte ampuller, som rækker til tre-fire uger.«
Sidste år indfangede Hans Jørgen Fisker en lille hunkat, som han havde gået og fodret på i en håndfuld år. Han havde hidtil ikke kunnet røre eller løfte den, men da han kom hjem på sommerferie, var den blevet forfærdelig tynd og afkræftet. Han fik den indfanget og kørte med det samme til dyrlæge. Det viste sig, at også den havde nogle rådne tænder og en betændt byld i munden. Hans Jørgen Fisker tøvede ikke med at få den opereret. 8.000 kroner.
»Nå, så kom den hjem, og jeg skulle så lukke de der 8.000 kroner ud af transportkassen, og så piskede den jo bare ad helvede til. Farvel. Der følte man sig godt nok sådan lidt ...«
En uges tid efter ville vildkatten igen ikke spise, og Hans Jørgen Fisker måtte endnu en gang indfange den.
»På det tidspunkt havde den fundet ud af, at det ikke var særlig sjovt at skulle indfanges. Så jeg måtte tage nogle havehandsker på, men den bed lige gennem læderet og tværs igennem min pegefinger. Men jeg fik den ind i kassen; op til dyrlægen med den, og mig selv op at få stivkrampe. Og så, mens jeg lå på briksen, ringede de og sagde, at dens betændte byld i munden igen var vokset, så det var nok kræft. De måtte aflive den. Så lå jeg ovre på hospitalet og tudede over den kat, der skulle aflives. Hold nu kæft, altså, jeg kan sagtens se, hvordan det må se ud for andre,« siger han og griner højt.
Dyrehospitalet aflivede vildkatten, og Hans Jørgen Fisker betalte de 2.000 kroner, den slags koster. I alt kostede vildkatten ham altså 10.000 kroner – plus alt det mad, han havde gået og fodret den med i løbet af de sidste 10 år.
Nu har han fået en ny vildkat, han går og fodrer på.

