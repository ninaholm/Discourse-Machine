Det perfekte julehit
Vores foretrukne julesange starter med et omkvæd, som bliver flittigt gentaget – det skaber tryghed. De er lidt langsommere end almindelige sange, og de er i dur – aldrig mol. Og så må de gerne have reallyde – eksempelvis bjælder – og handle om hjemlængsel


 Hvordan ser det perfekte julehit ud? Ja, det findes der rent faktisk et svar på, mener Peter Vuust, hjerneforsker, jazzmusiker og professor på Aarhus Universitet:
»Der er tilsyneladende nogle ingredienser, der skal til, før en julesang fænger fuldstændig,« fortæller Peter Vuust. Han blev for et år siden spurgt om julemusikkens karakteristika af videnskab.dk, og siden da har han lyttet grundigt til julesange. Og har fundet frem til, at julesange helt grundlæggende bygger på gentagelser:
»For det giver en følelse af tryghed. Vi ved fra musikpsykologien, at vi godt kan lide gentagelser,« siger Peter Vuust, som har lavet forsøg, der viser, at jo mere vi hører en sang, des bedre kan vi lide den.
Avisen 24 Timer har tidligere på måneden – ud fra en meningsmåling – kåret danskernes foretrukne julesange. Øverst på listen er Whams Last Christmas efterfulgt af Bing Crosbys White Christmas og Chris Reas Driving Home for Christmas. Og det er der en grund til, mener Peter Vuust.
»De starter alle tre med et omkvæd. Normalt starter en sang med et vers, og så kommer omkvædet, men for julesange er det tilsyneladende noget andet, vi gerne vil have. Og omkvædet gentages igen og igen i løbet af sangen.«
Ofte bygger sangene også på en meget simpel akkord-følge, en såkaldt vamp, som gentages gennem hele sangen.
»Der er sjældent de helt store overraskelser. Last Christmas kører over de samme fire akkorder hele vejen igennem,« siger Peter Vuust. »Det forudsigelige og gentagende kan berolige vores frygtcentre i hjernen, og sandsynligvis udskiller vi dopamin – det stof, som vores hjerner bruger til at belønne os, når vi forudsiger korrekt.«
Hvis der er alt for stor forudsigelighed, står vi dog af, fortæller Vuust.
»Så bliver hittet til en landeplage. Altså en plage. Derfor skal et godtjulehit også have noget variation. Musik er i virkeligheden leg med forudsigelser. Nu sker der det. Nu bliver jeg overrasket. Begge dele kan vi lide. I Last Christmas varierer George Michael hele tiden sangen,« siger Peter Vuust.
I en julesang bliver juletemaet som regel slået an tidligt:
»Man gør meget for at signalere, at det her er en julesang. Måske fordi det ofte er store kunstnere i tiden, som forsøger sig med et julehit, og derfor gerne vil markere, at det er noget andet end det, kunstneren normalt laver.«
En anden måde at markere en julesang er – ifølge Peter Vuust – at bruge reallyde: bjælder, kirkeklokker eller lyden af rasleæg, som associerer til sneen, der daler. MC Einars Jul, det cool, som ligger nummer fire på listen over de foretrukne julehit, er et godt eksempel:
»Her sampler man en gammel julesang og har tilmed lyden af bjælder i baggrunden,« siger Peter Vuust. »Desuden er ordet ’jul’ med i den allerførste linje. Det gælder også for de tre øverste på listen.«
Og så er der noget, der tyder på, at det er de glade dur-akkorder – og ikke mol – vi gerne vil have i julen.
»Næsten alle sangene er i dur, « konstaterer Peter Vuust, som også har bemærket, at de fleste julesange er langsommere end gennemsnittet.
»De er ballade-agtige. De ligger næsten alle lige lidt langsommere end de fleste almindelige hit; tag eksempelvis sådan en som Have Yourself a Merry Little Christmas. Det er bestemt ikke dansemusik. Så er der selvfølgelig sådan en som Rockin’ Around the Christmas tree, men den er netop en afvigelse fra normen,« siger han. Også tekstmæssigt er der fællestræk hos de mest populære julehit.
»Der er længsel i næsten alle teksterne. Driving Home for Christmas, I’m Dreaming of a White Christmas og så videre. Julen handler om at være hjemme. Det associerer igen til tryghed. Til barndom, fred, ingen fare og ren hygge. Vi ved, at der også er en del konflikter i julen, men dem synger man ikke om i sangene,« siger Peter Vuust.
Det kan lyde lidt overvældende, men når det er jul er det noget andet, vi gerne vil have end resten af året. Det ved sangerinden Lene Siel, som foreløbig har spillet 17 julekoncerter i år:
»Når jeg giver koncerter op til jul, må der gerne være lidt ekstra sødme. Noget, som de fleste måske nok ville finde for sødt uden for sæsonen, vil de gerne have op til jul,« siger Lene Siel. Og når hun er blandt de mest populære danske sangere i juletiden, hænger det også sammen med ønsket om sødme, mener hun:
»Jeg har nok en meget sødmefuld stemme. Og det passer godt til julen. Når det er jul, må det gerne være rent og sødt,« siger hun.
Lene Siels egen favorit-julesang ligger også i den sentimentale ende:
»Det er Have Yourself a Merry Little Christmas. Det er budskabet om, at det er godt at være noget for andre. Det er ønsket om, at andre skal have en god jul – og at man skal samles med dem, man holder af. Det er et centralt julebudskab.«
»Der er faktisk mange, der fælder en tåre, når jeg spiller julekoncerter. Det sker kun sjældent resten af året. Julen er en tid, hvor vi tør vise den side, som vi alle har – men som vi nogle gange går rundt og skjuler til hverdag.«
Og det giver fin mening, fortæller Peter Vuust. Intet er nemlig bedre til at få os i en bestemt stemning end musik:
»Musikken kan få en hel forsamling til at føle det samme. Hvis man spiller op til dans, bliver folk forhåbentlig glade. Til begravelser kan salmerne og musikken få os i en stemning af sorg. Musikken kan hjælpe vores hukommelse og få os i julesteming. Så selv om der kommer 20 mennesker fra forskellige steder af landet til den samme julefest den 24. december, så er alle i julesteming med det samme. Og det kan meget vel være julemusikkens skyld.«

