Må forfattere tale fra en prædikestol?
Er det et udtryk for kirkens kapitulation eller en nødvendig fornyelse af prædikenen, når danske forfattere overtager prædikestolen fra præsten? Teologer er forargede og kalder forfatternes indtog en tivolisering af kirken


 Prædikenen er ikke forbeholdt teologer. Det mener Rasmus Nøjgaard, som er sognepræst i Sankt Jakobs Kirke på Østerbro. Derfor har han sammen med Gyldendal og rektoren på Forfatterskolen, Pablo Llambias taget initiativ til arrangementet ’Forfattere på Prædikestolen’. Over det næste halve år vil 16 kendte danske forfattere stige op på prædikestolen i Sankt Jakobs Kirke. Forfatterne skal på skift prædike over bibelske tekster, og håbet er, at de kan udfordre prædiken som genre.
»Mange har en opfattelse af, at prædiken er en selvreferentiel genre. Jeg tror, vi som kirke kan åbne lidt ved at lade stemmer udefra blande sig. Vi går i clinch med kulturen omkring os i stedet for at lukke os omkring kirken,« siger Rasmus Nøjgaard.
Men det er en forkert måde at lokke folk i kirke på. Det mener sognepræst og journalist Sørine Gotfredsen.
»I en tid, hvor kirken er trængt, synes jeg, det er farligt, at præsten abdicerer og tænker, at der nok er nogle, der er mere interessante at høre på end mig. Det er et tilbagetog og ligner kirkens kapitulation,« siger hun.
Forfatterne indgår i en traditionel søndagsgudstjeneste, hvor de skal prædike over dagens tekststykke. Men derfra er de frit stillet i forhold til, hvad de taler om.
»Kirken står altid over for udfordringen at tale ind i tiden. Vi tror, at forfatterne har et godt bud på, hvad tiden har at sige kirken, og vi er spændte på, hvad der sker med prædikenen som genre, når forfattere overtager den,« siger Rasmus Nøjgaard.
Men ud over at udfordre kirken giver prædikenen også forfatterne mulighed for at udtrykke sig på en ny og anden måde i sproget.
»Det er en måde at filosofere over en given tekst på og formulere en sammenhæng, som man måske ellers ikke ville have tænkt over,« siger Leif Davidsen, som skal prædike over det kendte bibelstykke om den gode hyrde, der ofrer sig for sine får.
Undergraver kirken
Men forfattere har intet at gøre på en prædikestol, for prædikenen er forbeholdt præster. Det mener forhenværende sognepræst Johannes H. Christensen.
»En præst har en lang, højtkvalificeret uddannelse, akkurat ligesom en læge eller en jurist. Alligevel er der ingen, der beder en præst om at føre en sag i landsretten. Det er kun juristen, der kan det, ligesom det kun er præsten, der kan prædike i kirken,« siger Johannes H. Christensen, som kalder initiativet et udtryk for en stigende tivolisering af kirken. Ifølge Sørine Gotfredsen kan præster blande sig alt det, de vil i samfundsdebatter, men ukyndige inden for teologien bør omvendt ikke tale fra prædikestolen. Den er forbeholdt præstens forkyndelse af kristendommen.
Den første forfatter, Hanne Marie Svendsen, har allerede holdt sin prædiken. Ligesom flere af hendes kolleger på prædikestolen er hun ikke troende. Og det vækker forargelse hos både Sørine Gotfredsen og Johannes H. Christensen, som mener, at kirken undergraver sit eget fundament ved at udlicitere prædiken.
»Prædikenen er beregnet til kristen forkyndelse. Hvis man ikke tror på Gud, hvad i alverden skal man så tale i en kirke for? Kirkegængerne kommer jo for at blive bekræftet i deres kristne tro,« siger Johannes H. Christensen.
Det er ikke et krav, at forfatterne er troende. Men det er ikke ligegyldigt, hvilken position de indtager over for kristendommen.
»Det er ikke nødvendigt, at man har et veldefineret, dogmatisk forhold til kristendommen, men forfatterne skal være positive og respektfulde omkring den. For mig er det tilstrækkeligt for en kristen prædiken, at forfatterne alle udlægger evangeliet,« siger Rasmus Nøj-gaard.
For man kan godt være knyttet til kirken uden at være troende. Sådan beskriver forfatteren Dy Plambeck sit forhold til Folkekirken. Hun ser intet problem i, at hun går på prædikestolen.
»I teorien er prædikestolen åben for enhver, og den tanke kan jeg godt lide. På den måde kan der bringes flere perspektiver ind i kirkerummet,« siger Dy Plambeck.
Hun bakkes op af sognepræst Rasmus Nøjgaard, som fortæller, at man i den evangelisk-lutherske kirke, som folkekirken er, har almindeligt præstedømme. Det betyder, at ethvert menneske sådan set har ret til at betræde prædikestolen og prædike.
Den udlægning anerkender både Johannes H. Christensen og Sørine Gotfredsen. Alligevel mener de, at det er en glidebane, når kirken så massivt inviterer ikke-teologer udefra til at prædike. Forfatterne selv ser dog ikke noget problem i, at de taler i kirken.
For høj en pris
»Jeg har godt set, at der har været kritiske røster fremme om, at forfattere ikke har en kæft forstand på biblens tekster, fordi de ikke er teologer. Men hvorfor skulle vi ikke kunne komme med et fornuftigt indspark?« spørger forfatteren Bodil Steensen-Leth.
Kirken skal nemlig ikke være så bange for at gentænke og forny sig selv.
»Folkekirken kan være meget indadvendt, og derfor er jeg er i gang med at omskrive et tekststed i biblen. Det giver en sjov effekt at se igennem den gamle knirkende tekst og finde en form for genkendelig virkelighed inde bagved,« siger forfatter Kristian Ditlev Jensen, som ikke længere selv er medlem af folkekirken. Heller ikke forfatter Ursula Andkjær Olsen har noget tilhørsforhold til kirken. Alligevel finder hun meget at tænke over i biblen og håber, at hun gennem sin prædiken kan sætte nye perspektiver på sin tekst fra Matthæusevangeliet.
Sognepræst Sørine Gotfredsen forstå godt, at kirken prøver at forny sig, men mener, at ’Forfattere på prædikestolen’ er en forkert udvikling.
»I sin opfindelse af, hvordan man kan gøre kirken vedkommende, må man aldrig give køb på indholdet. Hvis prisen for at gøre prædikenen vedkommende er, at præsten skal flytte sig, og at taleren ikke er religiøs, så er prisen for høj,« siger Sørine Gotfredsen.

