Da Onyszko skrev det, mange tænker ...
I omklædningsrummet og overalt i fodboldverdenen støder man på bøssehad. Men da Arek Onyszko skrev det i sin erindringsbog 'Fucking polak', blev han fyret af den klub, der havde ansat ham efter dom for hustruvold, fordi deres 'brand' var i fare. Der er nemlig mange penge på spil i professionel fodbold
Fodboldverdenen er kendt som et meget maskulint miljø. Den tidligere OB-målmand Arek Onyszko fik en fyreseddel på Fyn, da han i sommer fik en dom for vold mod sin ekskone.


 »Jeg hader bøsser. Det gør jeg virkelig. Jeg synes, det er så fucking klamt. Det er klamt at høre dem snakke sammen. Som om de er piger. Jeg kan ikke sidde i selskab med nogen, der er bøsse. Se dem kysse hinanden. Det er så vammelt. Jeg har aldrig oplevet bøsser på et fodboldhold. Det kan ikke lade sig gøre.«
Ordene vælter ud af Arek Onyszkos selvbiografi Fucking polak, der udkommer på Bogkompagniets forlag i dag.
Tåbelige ord. Rigide ord. Chikanerende, generaliserende og homofobiske ord, som de kilder, Information har talt med, kalder det. Men ord, som en del danske mænd er mere eller mindre enige i. Højtuddannede som lavtuddannede. Gamle som unge. Fodboldspillere som sportsignoranter.
Og det skyldes ganske enkelt den traditionelle måde, drenge opdrages på, påpeger mandeforsker på RUC Kenneth Reinicke: »Drenge opfostres med, at homoseksuel er noget af det mindst maskuline, man kan være. Derfor bliver det brugt i mange sammenhænge, når mænd forsøger at marginalisere andre mænd. Det er en måde at stive sig selv af på,« siger forskeren og konstaterer, at det er helt normalt, at mænd f.eks. kalder hinanden 'bøsserøv'. En traditionel opvækst betyder altså ofte, at mænd udvikler en slags angst for homoseksualitet - for at røre ved én af samme køn, mener Kenneth Reinicke.
Spillede med fodlænke
Den 35-årige polak, Arek Onyszko, blev hyret på en toårig kontrakt af FC Midtjylland i sommer, kort efter han blev fyret af OB, fordi han fik en dom for vold mod ekskonen.
Kampene i FC Midtjylland blev derfor spillet med fodlænke, fremgår det i selvbiografien, der er blevet til i samarbejde med Steffen  Moestrup, vært på DK4's debatprogram Sportspanelet. 
I den kontroversielle bog afslører Onyszko sin sympati for Hells Angels oven i hadet til homoseksuelle. Det fik arbejdsgiveren FC Midtjylland til at sætte foden i jorden  - Onyszkos holdninger er i uoverensstemmelse med klubbens, og det sender ham ud i kulden.
Men også sportsjournalist på Ekstra Bladet og forfatter til en række bøger om sport, Lars Werge, konstaterer, at man næppe skal lede længe efter fodboldspillere, der ikke kan lide homoseksuelle.
Onyszko er blot et symptom på denne verden, mener han:
»Der eksisterer en udtalt grad af homofobi i foldboldkulturen. Opfattelsen er, at en god fodboldspiller er til kvinder. Men det er nemmere at slå ned på en polak, fordi der i forvejen ligger en antipati for den gruppe,« siger Lars Werge og tilføjer, »at man nogen gange bliver bedt om at holde kæft, fordi man afslører noget hemmeligt.«
Klubber som brands
Den polske syndebuk har, ifølge Lars Werge, muligvis gjort både klubben og medspillerne en tjeneste, idet han ligefrem nedkradser sit had sort på hvidt i den nye bog:
»Det bliver enormt let at tage afstand fra ham og på den måde vise, hvor politisk korrekt fodboldverdenen er. Ved at fjerne ham vender klubben lynhurtigt tilbage til glansbilledet.«
Det øgede krav om politisk korrekthed i klubberne er en helt klar tendens, istemmer fodboldkommentator på Kanal 5, Morten Bruun, der selv har spillet professionelt fodbold 13 år i SAS Ligaen.
»Klubberne er blevet et brand. De slår sig op på bestemte værdier og grundholdninger og markedsfører sig som andet og mere end 11 spillere på et hold,« siger Morten Bruun.
Han gør opmærksom på, at klubberne er afhængige af et godt image, i særdeleshed over for sponsorerne, der betaler det meste af gildet. Spillerne er i dag rollemodeller, hvad enten de kan lide det eller ej. Og hvis både sponsorer, tilskuere og presse nærer uvilje mod en spiller, skal han være mere end dygtig, hvis han skal blive, fremhæver kommentatoren.
Fodboldklubber er da også blevet mere ængstelige, siger mandeforsker Kenneth Reinicke.
»De er blevet så markedsgjorte og professionaliserede, og der er så mange penge i spil, at de ikke kan tillade at have snavs siddende på sig,« siger han.
Generelt er grænsen for, hvad man kan skrive og sige i det offentlige rum ændret, mener han. Men piben har næppe fået en anden lyd i klubbernes omklædningsrum:
»Her gælder mandeidealet stadig. Selv om klubberne er blevet mere politisk korrekte, er fodbold stadig en meget maskulin sport med hårde machotyper,« siger Kenneth Reinicke.
Machoimage dyrkes
Men det er et prædikat på fodboldverdenen, som den tidligere fodboldspiller Morten Bruun er yderst pikeret over.
»Det er en voldsom generalisering. Fodboldverdenen er meget mere end en machoverden,« siger han.
Ud over Arek Onyszko har flere andre fodboldspillere udgivet kontroversielle bøger om deres hårde liv. For præcis et år siden udgav superligaspilleren David Nielsen bogen Sorte Svin, hvor han fortalte, at han bevidst slog holdkammeraten Allan Gaarde i gulvet til en træning. Spilleren blev efterfølgende dømt for sagen. Ligeledes udgav Stig Tøfting selvbiografien No Regrets i 2005. Bøger, der alle irriterer Morten Bruun:
»De dyrker et machoimage ud i det fuldstændig ekstreme, som slet ikke giver et genkendeligt billede, men som blot bekræfter folks fordomme.«
Morten Bruun er dog glad for, at fodboldverdenen nu demonstrerer, at der er en grænse for, hvad man kan tillade sig, selv om man er en dygtig fodboldspiller - det er vigtigt med ordentlige rollemodeller, mener han.
OB satte da også en grænse, da de fyrede Onyszko, fordi han havde udøvet vold mod ekskonen. Men en grænse, som FC Midtjylland hurtigt ophævede, da de købte spilleren.
Det kan virke besynderligt, at klubben ansætter en spiller med fodlænke, der har banket konen - men ikke ønsker en spiller, der ikke bryder sig om homoseksuelle. Morten Bruun forklarer klubbens motiv:
»Han havde fået samfundets straf og fortrød volden mod konen. Men nu viser han sort på hvidt, i form af sine holdninger, hvilket menneske han er - uden at fortryde det.«
Alligevel mener Morten Bruun, at det var kritisabelt,  at FC Midtjylland ansatte ham i første omgang, men det havde gjort ondt værre, hvis klubben havde beholdt ham nu.
»Det er vigtigt, at fodboldklubber viser, der er en grænse, når politisk korrekthed er så meget oppe i tiden.«


