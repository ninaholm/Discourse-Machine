Kunsttyveri



 Manden bag tv-serien True Detective, amerikanske Nic Pizzolatto, er kommet i modvind. Pizzolatto, der i disse dage gæster den årlige TV-Festival i København, beskyldes for at have plagieret tanker, ideer og dialog fra den amerikanske gyserforfatter Thomas Ligottis bøger.
Og det er rigtigt, at der i den ene af hovedpersonerne i True Detective, Rust Cohles, misantropiske talestrøm er få sætninger, der synes at være hentet direkte ud af Ligottis bøger. Pizzolatto afviser at have stjålet fra Ligotti, men han har sagt, at Ligotti er én blandt mange inspirationskilder, han har trukket på i sit arbejde med serien.
At kalde det plagiat er dog forkert. Både fordi Ligotti selv har ladet sig inspirere af blandt andre Nietzsche, Lovecraft og Edgar Allan Poe – han kan trods alt ikke tage patent på det nihilistiske tankegods – og, hvad vigtigere er, fordi True Detective er et stykke kunst.
Al god kunst låner fra anden kunst, lader sig inspirere, omarbejder, remixer, skaber nye sammenhænge og erkendelser. Det gjorde William S. Burroughs, det gør Quentin Tarantino, der også har udtalt, at »hvis det er gjort godt, er det en hyldest. Hvis det er gjort dårligt, er det plagiat.«
I True Detectives tilfælde er det gjort godt – det er ikke blot fantasiløs afskrift. Sammen med seriens instruktør, Cary Fukunaga, har Nic Pizzolatto hævet barren for, hvad en tv-serie kan og skal. De leger med fortællingen, indhold, plot, struktur, genrer, arketyper og et væld af mere eller mindre obskure referencer til litteratur, film og andre tv-serier, som Pizzolatto aldrig har lagt skjul på er at finde i True Detective, ja, som faktisk er en del af seriens dna og pointe.
I et forsvar for Pizzolatto citerer IndieWires Greg Cwik både forfatteren T.S. Eliot, som engang sagde, at »middelmådige forfattere låner. Store forfattere stjæler,« og Eliots nutidige kollega Jonathan Lethem, der i essayet The Ecstasy of Influence skriver om, hvordan litteraturen altid er blevet plyndret af anden litteratur, hvilket har resulteret i spændende og nyskabende eksperimenter.
Det ville være en fattig verden, hvis ikke kunstnere kunne lade sig påvirke af hinanden og derigennem berige alle os andre.

