Bonde til e5 og et hook til kæben
I den nye bizarre hybridsport, skakboksning, der vinder stadig flere tilhængere verden over, er skakmat og knockout de to yderpoler
span class="photo-credit">Foto: WCBO/


 To svedende skikkelser danser rundt om hinanden i en oplyst boksering, mens en hujende menneskemasse opildner dem fra mørket.
Et stød trænger gennem paraderne og rammer den ene på kæben. Så ringer gong-gong'en, boksehandskerne ryger af, og de to boksere sætter sig ned og begynder at spille skak.
Det lyder bizart, men eksemplet er ikke fortænkt. En ny sportsgren, der kombinerer det ypperste inden for tankesport med det ypperste inden for kampsport, har set dagens lys.
Skak og boksning. To urdiscipliner sat sammen til en hybrid, der fordrer lige dele mental og fysisk styrke, og hvor kampen enten kan afgøres i ringen eller på brættet - med et stød eller et træk.
Reglerne i skakboksning er simple. En kamp består af maksimalt 11 runder med skiftevis skak og boksning. En skakomgang varer fire minutter, og en bokseomgang varer tre minutter.
Mellem runderne er der indlagt en kort pause på et minut, hvor deltagerne kan skifte udstyr, mens skakbrættet bæres ud eller ind. En kamp kan enten vindes ved knock out, flest dommerpoint efter 11 runder, skakmat eller hvis tiden på modstanderens skakur løber ud.
Sporten er udviklet af den 35-årige hollandske kunstner Iepe Rubingh, der fik ideen fra Enki Bilals science fiction-tegneserie fra 1992, Froid Équateur, hvor mænd fra fremtiden bokser på et gulv af skaktern.
Inspireret af tegneserie
Billederne inspirerede i første omgang Rubingh til en kunstnerisk skakbokse-performance, der blev afholdt i 2001, men allerede to år senere blev konceptet vakt til live uden for kunstens verden som en rigtig sportsgren.
Verdens første skakbokseturnering blev afholdt i 2003 med Iepe Rubingh som arrangør - og vinder.
»At se på en skakboksekamp er som at ind i fremtiden,« siger Iepe Rubingh til Information.
»Det er en sport, der imødekommer behovene for det 21. århundrede. Alle de sportsgrene, vi kender, er efterhånden gamle, og folk vil gerne se noget nyt,« siger han.
17-årig verdensmester
Meget kunne tyde på, han har ret. I hvert fald er det på få år lykkedes den nye sportshybrid at vinde bred tilslutning i en række lande verden over.
Størst er interessen i Tyskland, hvor WCBO - The World Chess Boxing Organisation - har sit hovedsæde, men også i lande som USA, England og Serbien skyder lokale skakbokseklubber op.
Selv om sporten kun er syv år gammel har den også allerede fostret sin første stjerne: Den blot 17-årige hviderusser og nykårede verdensmester i letsværvægt, Leo 'Granit' Kraft.
»Kraft er den mest talentfulde skakbokser, jeg nogensinde har set,« siger Iepe Bingh:
»Han blev nummer fem ved europamesterskaberne i boksning for juniorer og nummer tre ved skak-olympiaden i Hviderusland. Han kan både blive professionel skakspiller og professionel bokser, for han er unik inden for begge discipliner. Det gør ham næsten umulig at slå - og han er altså kun 17 år!«
Ikke for amatører
Modsat hvad man kunne frygte af en sportsgren, fostret i hjernen på en performancekunstner fra den berlinske undergrundsscene, er skakboksning ikke en sport for ironiske postmodernister eller lalleglade amatører, men for dybt professionelle og hårdtarbejdende sportsfolk, der har ambitioner om at vinde trofæer.
Men sporten er alligevel så tilpas aparte, at den tiltrækker et noget anderledes publikum end dem, der normalt går til boksestævner, fortæller Iepe Rubingh.
»Der er mange intellektuelle, filminstruktører, journalister, kunstnere og forfattere, der interesserer sig for sporten. Til hvert arrangement har vi omkring 2000 publikummer, og mange af dem kommer fra Berlins kreative scene,« siger han.
Blandt skakboksning-entusiasterne finder man også tidligere verdensmester i sværvægtsboksning Lennox Lewis samt den nuværende WBC-verdensmester Vitali Klitschko, der begge er ivrige skakspillere. Tidligere i år sagde ukrainske Klitschko til tv-stationen HBO, at »skak og boksning på mange måder minder om hinanden«:
Dumme klicheer
»Du skal udvikle en strategi, og du er nødt til at tænke to eller tre skridt frem i forhold til, hvad din modstander gør. Du skal være intelligent. Men hvad er forskellen mellem skak og boksning? I skak er ingen eksperter, men alle spiller. I boksning er alle eksperter, men ingen kæmper.«
I et interview med CBS Sunday Morning sagde USA's førende skakbokser, David 'Double D' Depto, for nylig, at han håber sporten kan være med til at nedbryde klicheen, om at alle boksere er dumme, og at alle skakspillere er nørder.
»Når du kombinerer skak og boksning, viser du folk, at stærke mennesker godt kan være kloge, og kloge mennesker godt kan være stærke,« sagde Depto.
Endnu har ingen danske skakboksere meldt sig i ringen, og Iepe Rubingh har derfor en opfordring til alle, der læser med.
»Hvis du både kan lide at bokse og spille skak, og du har mod på at starte en klub, så kontakt os. Vores bevægelse afhænger af initiativrige mennesker - og vi glæder os meget til at møde den første skakbokser fra Danmark,« siger Iepe Rubingh og fortsætter: »I har jo allerede en bokser, der er ret stærk, hvad er det nu, han hedder?
»Mikkel Kessler, men jeg ved ikke, om han spiller skak.
»Spørg ham!«


