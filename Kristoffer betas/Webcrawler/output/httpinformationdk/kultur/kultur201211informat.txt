Informations julesang 2012
Til tasterne, venner, og skriv årets julesang


 Igen inviterer vi læserne til at digte med på årets julesang. Det viste sig jo, at Informations læserskare rummer en mangfoldighed af drevne versemagere. Vi håber, I vil være med igen i år.
Hver uge refererer vi ugens høst og udvælger vi et eller to vers, som efter vort totalt subjektive skøn er de bedste stykker poesi, hvorved sangen vokser uge for uge frem mod sin fuldendelse den 24. december.
Himlen over Danmark
SAS’ skæbne har ligget vores julesangsdigtere på sinde i denne uge. Næsten alle har på en eller anden måde fået en lille flyvetur indlagt i deres digt. Medfølelse med kabinepersonalet sporer man også, ligesom man her og der fornemmer en vis kritik af forløbet: Kammerstage Fritz von Schur/styrer luftfartsflåden -/SAS - de gik på slankekur -/for at redde båden, digter Grethe Bille, mens Anette Lodberg pessimistisk forudser, at dejligt på den himmel blå/flyver SAS ej længe.
Lis Frank ser lidt mere optimistisk på udfaldet af den slidsomme forhandlingsrunde: Løntilbageholdenhed/Det er kodeordet/Uden den, så går vi ned/synger hele koret/SAS de lægger for/her er ingen kære mor...
Nej, hårdt er det, men jul bliver det alligevel, nu er den allerede lidt nærmere med de to nye vers til julesangen.
Dit vers skal mailes til senest den efterfølgende torsdag kl. 10.00
 
Mel.: Højt fra træets grønne top
1. Det er tid at fyre op
under julens sange,
kravl kun højt i træets top,
og vær ikke bange!
I skal bare give los,
intet blåt diktat fra os,
digt så grenen gynger,
røde hjerter synger
Nisseredaktionen
 
2. Året blev en pakkefest,
hvad skal under træet?
En akut-! Er det nu bedst?
Hvad har ellers præget
tidens gang i 2012?
Byd nu uden forbehold!
Nisseredaktionen
udvælger versionen
Nisseredaktionen
 
3. Helle rejste til Bruxelles
for at få rabatten,
men rabatten den var blød,
så nu stiger skatten.
Bjarne sendte sms
for at lægge ekstra pres
på kabinefolket,
siden blev de dolket
Lavst Riemann Hansen
 
4. SAS er blevet juletræt
ikke flere klejner,
stewardesserne har grædt,
juleglæden blegner.
Corydon har sendt signal,
far her, han er blevet gal,
Schur om træet danser,
drømmer om Lufthansa.
 
/Kåre Dalhoff

