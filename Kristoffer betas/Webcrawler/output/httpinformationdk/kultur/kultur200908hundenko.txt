Hunden, der kom i detentionen
Det har vakt en del uro i muskelhundekredse, at de fremover måske skal gå rundt og være forbudt, som statsministeren har bebudet
Den stærke fyr her, kan snart komme i alvorlige problemer.


 Medlemmer af Justitsministeriets mest prestigefyldte udvalg, hundeudvalget, har fået et kæmpe problem, de såkaldte muskelhunde, der strømmer ind over grænsen i hidtil uset omfang. De får tilmed hvalpe, og hvor der for ikke længe siden var 2000 i Danmark, skønnes der nu at være 20.000. En sag for Birthe Rønn Hornbech? Nej, den hører faktisk under Brian Mikkelsen, og når udvalget er så vigtigt, skyldes det den enorme interesse, der er i offentligheden for alt, hvad der vedrører kæledyr. Muskelhunde henhører i kategorien kæledyr, selvom de færreste har lyst til at kæle for dem.
Muskelhundene er nemlig berygtede for at nedsvælge et par mindre hunde til morgenmad for så under deres gå(rd)ture senere på dagen at snappe nogle solide lunser af de menneskeben, de møder undervejs.Det har taget overhånd, som Den Gamle Skoleinspektør ville udtrykke det. Derfor har statsministeren da også set det uholdbare i situationen.
»Vi vil tage action i denne sag!« meddelte han i en tale på Venstres sommergruppemøde på Færøerne i sidste uge. Der skal gennemføres et »effektivt og håndterbart« forbud mod muskelbundter, så folk igen kan lufte deres puddelhunde, uden at disse bliver spist.
Den danske statsminister står ikke alene. Brown, Merkel, Sarkozy og Berlusconi: Overalt i Europa taler man om problemet. Hvad skal man gøre ved hundene? Skal de have mundkurv på, holdes i kortere snor, eller simpelthen dræbes? Det har naturligvis givet en del uro i muskelhundekredse. Også fordi både Villy Søvndal og Pia Kjærsgaard synes at ville bakke Lars Løkke op.
Hundebommert
Selvfølgelig er det ikke rart at gå rundt og være forbudt. Det kan enhver sætte sig ind i. En muskelhund i Køge blev så urolig over alle rygterne, at den flygtede fra sin indhegning. Den skulle ikke risikere noget, specielt ikke at blive aflivet, og det kunne jo i sidste ende blive konsekvensen af et forbud. Altså tog den på springtur og efter at have spankuleret rundt på gaderne i Køge, gik den lige durk  ind på politistationen.
Hvor dum kan man være? Det var da det sidste sted, den kunne søge beskyttelse. Intet tydede på, at den var beruset, men politiet havde ikke lige et armeret hundehus ved hånden, hvorfor den blev kastet i detentionen. Lidt efter henvendte ejeren sig, og så var det flugteventyr forbi.
Heksejagt
Muskelhundene har også deres apologeter. Der er faktisk mange søde og rare muskelhunde, skriver en hundeejer i et indlæg i Politiken, hvor han opfordrer til at stoppe heksejagten mod dem. Der er blevet pisket en stemning op, men andre hunde bider også, og hundeejeren er blevet tilsvinet af sine naboer i sommerhuset. Det er visse hundeejere, det er galt med, fordi de ikke kan styre deres hund. Derfor bør det være sådan, at man skal  tage kørekort til hund. Problemet sidder med andre ord i den anden ende af hundesnoren.
Eneste argument, som ikke har været nævnt: Bideriet kan skyldes, at hundene har haft en dårlig barndom!

