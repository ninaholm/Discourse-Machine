Anbefalet: Rasmus Bo Sørensen
Det er blevet tid til at hylde Nørrebros egnsret, shawarmaen, og ikke mindst til at kåre den bedste af slagsen


 Støtteoplæsning
Props i Blågårdsgade på Nørrebro arrangerer fredag støtteoplæsning til fordel for flygtninge i nød. Modtagerne af de indsamlede penge er hjælpeorganisationerne Røde Kors, Dansk Flygtningehjælp og Læger uden Grænser. Blandt de knap 60 oplæsende forfattere er navne som Peter Adolphsen, Asta Olivia Nordenhof, Kristian Bang Foss, Pia Juul, Asger Schnack og Josefine Graakjær. Der vil både være en udendørs og en indendørs scene.
Støtteoplæsning fredag 18. sept. kl. 16-22 på Props Coffee Shop i Blågårdsgade på Nørrebro
Shawarmafest
Det er blevet tid til at hylde Nørrebros egnsret, shawarmaen, og ikke mindst til at kåre den bedste af slagsen. Det sker ved en konkurrence lørdag. Stemmesedlerne udleveres efter ’først til mølle’-princippet kl. 13 på Nørrebrogade 66-68. Der er plads til 400 smagsdommere, og konkurrencen er opdelt i to shawarmaruter: 200 dommere sendes i retning af Dronning Louises Bro og 200 i retning af Den Røde Plads. Og så er der musik.
Nørrebromesterskaberne i shawarma lørdag fra 13-16 på Nørrebrogade 66-68
De Hvide Busser
Nationalmuseets særudstilling De Hvide Busser har fået ny aktualitet med den eskalerende flygtningekrise i Europa. Ved aktionen for 70 år siden tog frivillige chauffører og sygeplejersker af sted for at redde danske og norske fanger hjem fra de tyske kz-lejre. Hvad drev dem til at hjælpe – og ville vi gøre det samme i dag? Udstillingen giver ingen svar, men den giver noget at tænke over.
’De Hvide Busser’, særudstilling på Nationalmuseet fra 19. juni 2015- 3. januar 2016. Artikel om udstillingen på side 9

