Britisk kritik af blodig og kvindefjendsk nordisk krimi
Bestsellerforfatteren Ann Cleeves fordømmer de grusomme scener og den udpenslede seksuelle vold mod kvinder i skandinaviske bog- og tv-krimier
 
	Titlen på den afdøde svenske krimikonges første bind, Mænd, der hader kvinder, kan ligefrem stå som en slags opskrift på den skandinaviske krimis afveje. Foto fra David Finchers indspilning af filmen


 
	Fra krimiens gamle moderland, Storbritannien – nationen, der gav os den deduktive, excentriske mesteropdager Sherlock Holmes, Agatha Christie og uendelige herregårdskrimier, hvor det var ’butleren, der gjorde det’ – bliver der nu rettet en grusom salve mod samme genres nuværende skandinaviske højborg: De skandinaviske krimier ligefrem »kappes om at overgå hinanden« i udpensling af vold mod kvinder. De svælger i det ene brutale og perverterede kvindedrab efter det andet, simpelthen. Og alle disse billige og underlødige effekter tegner tilsammen en bekymrende trend, må vi forstå. Slet ikke så kultiveret som det prøvede virkemiddel med at lade en Scotland Yard-kommissær samle alle mistænkte i herresædets bibliotek og gennemgå motiv og muligheder for hver enkelt, før afsløringen falder ...

	Afsender for anklagen, der står at læse i avisen The Observer, er den fremtrædende britiske kriminalforfatter Ann Cleeves, som tillige lever et liv som stilfærdig bibliotekar i en landsbyidyl på Shetlandsøerne. Den skandinaviske krimi – eller nordic noir, som den også kaldes i Storbritannien – er på vej ind i et stadig mere »morbidt territorium«, mener 59-årige Cleeves, som nogen muligvis vil kende som ophavskvinden til den noble detektivfigur Inspector Ramsay. Det udløsende moment for dette krimigenrens påståede kulturelle forfald øjner Cleeves ifølge den britiske avis i den verdensomspændende succes, der blev Stieg Larssons Millennium trilogi til del.

	Titlen på den afdøde svenske krimikonges første bind, Mænd, der hader kvinder, kan ligefrem stå som en slags opskrift på den skandinaviske krimis afveje: Fra indledningssekvensen i tv-dramaet Broen, hvor det lemlæstede lig af en kvindelig svensk politiker findes, til første sæson af Forbrydelsen, hvor en pige må løbe for livet gennem en skov og videre til seriekvindemorderen i norske Jo Nesbøs Leoparden er vold mod kvinder allestedsnærværende.

	Forsøg på normalisering?

	»Selvfølgelig har der altid været en eller anden grad af vold i kriminallitteraturen,« indrømmer Cleeves, men i den skandinaviske krimi i dag er den »meget mere indgroet, og det bryder jeg mig ikke om. Især ikke den meget detaljeret skildrede vold mod kvinder og børn som i Mænd, der hader kvinder« – Cleeves henviser bl.a. her til beskrivelser af anal voldtægt i samme bog.

	»Jeg spørger mig selv, om den slags bliver skrevet, fordi det skal være underholdende, eller om det virkelig giver informationer, som er nødvendige for at forstå bøgernes hovedpersoner bedre.«

	Cleeves fortæller, at hun helt har måttet opgive at læse mere af Jo Nesbø: »Jeg foretrækker hans første bøger, som var langt mindre voldelige. Meget af dette er selvfølgelig subjektivt. Mit eget værk er mindre voldeligt, for vi er tilbøjelige til at skrive det, vi gerne selv vil læse, og jeg interesserer mig nu engang ikke for grusomme bøger.«

	Cleeves vender sig mod vold for voldens egen skyld: »Skal der være vold i en krimi, skal den passe sammen med historien, og det betyder, at der så også må være indlevelse og psykologi,« siger hun til The Observer.

	Spørgsmålet om vold mod kvinder i nyere krimier dukker jævnligt op i diskussioner mellem krimiforskere eller kriminalforfattere. Ifølge den amerikanske krimiforfatter Sara Paretsky afspejler den megen vold mod kvinder blot en dybereliggende »sexisme i samfundet«. Og Cleeves gør da næppe heller ret i at anse kvindemord og udpenslet vold mod kvinder for et særpræget skandinavisk stiltræk. Britiske BBC’s store krimi-satsning dette efterår – The Fall, der har skuespilleren Gillian Anderson i hovedrollen som en iskold Scotland Yard-inspektør, der efterforsker en bølge af drab på unge karrierekvinder – kan vel siges at skrive sig ind i samme trend, bemærker The Observers interviewer. Hertil svarer Cleeves, at der kan være tale om et underbevidst forsøg på at normalisere strømningen.

	»Bagtanken er muligvis, at når bare man har en stærk kvindelig helteskikkelse, så er det helt i orden også at have al den vold mod kvinder.«

