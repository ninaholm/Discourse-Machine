Skrivebordsmorderen
Han var Hitlers mand i Danmark under besættelsen og i det hele taget en af nazisternes hovedmænd, men var det ham eller hans underordnede, der reddede de danske jøder fra deportation til Tyskland? Det spørgsmål søger journalist og historiker Niels-Birger Danielsen at besvare i sin nye store biografi om Werner Best
’Werner Best var unik derved, at han aldrig lagde skjul på sin ideologi. Allerede i 1931 formulerede han det ideologiske grundlag for krigen. At krig var en naturlov, der ikke kunne reguleres af moral eller internationale konventioner, om det så førte til den ene parts udslettelse,’ siger Niels-Birger Danielsen.Foto: Süddeutsche Zeitung/Scanpix

Werner Best var ikke bare Hitlers rigsbefuldmægtigede i Danmark i 1942-45, han var også en af hovedmændene bag de lange knives nat, foranstaltede i 1939 massenedskydning af civile polakker efter Tysklands erobring af Polen, var ansvarlig for opbygningen af Gestapo og ledede 42 deportationer af franske jøder til Auschwitz. Den mand har historiker og journalist Niels-Birger Danielsen nu skrevet en stor biografi om. Når Danielsen skal svare på, hvad der har fascineret ham ved en mand, som Bests retspsykiater har betegnet som psykopat, svarer han:»Alt, hvad han foretog sig, skete, uden at han kom i fysisk kontakt med ofrene, han var en skrivebordsmorder på linje med Adolf Eichmann.«Der er imidlertid en sammenhæng mellem Werner Bests personlige skæbne og Tysklands, som har fascineret Danielsen.»Werner Bests far spiller i meget høj grad en rolle. Best lever i et trygt embedsmandsmiljø, hvor der herskede en tysk, national ånd, indtil faren indkaldes til Første Verdenskrig og falder ved Vestfronten blot en måned senere. Best var da 11 år, og han bliver manden i huset for sin mor og lillebror. Det får betydning for hans livssyn efter Første Verdenskrig. Hans ansvar for familien og for Tysklands skæbne kører parallelt, det er hans ansvar at genoprette uretten. Det er i høj grad det, der har holdt mig fanget af emnet,« fortæller han.Den første politiske sejrStraks efter Første Verdenskrig kommer Werner Best ind i højreradikale kredse som teoretiker og organisator, og han går ind i studenterpolitik. Niels-Birger Danielsen fortæller, at han opnår sit første politiske resultat som 16-årig. Best-familien bor i det besatte Rhinland, og her uddelte franskmændene bogpræmier til de elever, der var dygtige til fransk.»Det var Werner Best. Men da han i hele skolens nærværelse blev kaldt op for at modtage bogen, erklærede han, at han ikke kunne modtage en gave fra en franskmand, da hans far var faldet i krigen. Det rosværdige var jo at tilegne sig besættelsesmagtens sprog. Resultatet var, at franskmændene holdt op med at uddele bogpræmierne.«– Men det er da meget forståeligt, hvori består hans psykopati?»Han havde en helt usædvanlig evne til at skille tingene ad. Nogle anså ham for charmerende, han var en flot mand, men hans øjne var usædvanligt kolde. Han havde sin styrke i samtalen, dér havde han en evne til at komme positivt igennem. For eksempel opbyggede han, da han blev rigsbefuldmægtiget i Danmark, et godt forhold til Scavenius, der på intet tidspunkt var så meget som en flig nazivenlig, men de kunne mødes på det personlige plan.«Et sted citerer Niels-Birger Danielsen det illegale Information for, at Scavenius var krybende og slesk, fordi han forærede Werner Best en fødselsdagsgave. Men i Scavenius’ øjne var det en del af det diplomatiske spil, uden erkendtligheder havde man haft et dårligere udgangspunkt for forhandlinger, siger han.»Han var en diplomatisk spiller, og han var respektabel deri, at han efter krigen stod 100 procent ved, hvad han havde gjort, mens de øvrige politikere, der havde bakket ham op, ikke var meget for at vedkende sig ansvaret.«Græd som pisket– Derimod brød Best fuldkommen sammen efter befrielsen?»Han får disse sammenbrud på forskellige tidspunkter. Det sker, når han er på vej til at blive udstødt af magtens strukturer og de interessante dialoger, og især da han risikerer at miste sin kones respekt. Hun besøger ham i fængslet i 1947, efter selv i to år at have været tilbageholdt sammen med parrets børn, og han græder uafbrudt i stride strømme. Dér får han kort sagt besked på at tage sig sammen.«»Ikke at være en del af en elite gjorde ham desperat. Hans psykiske sammenbrud var af en dybde, der for de fleste ville føre til varige konsekvenser, men så snart det går den anden vej, liver han hurtigt op. Han er også en så hårdnakket ideolog, at han holder fast ved sin overbevisning efter flere års isolation, Kun når han ikke ser nogen muligheder, går han ned.«Det viser sig ifølge Niels-Birger Danielsen overraskende nok, da han i 1946 bliver dømt til døden. Det påvirker ham nemlig ikke i nævneværdig grad, fortæller han.»For han kan mærke, at de politiske vinde er ved at vende. Der er kommet et kommunistisk kup i Prag. Luftbroen til Berlin kommer også på denne tid. Han bliver vidne under Nürnbergprocesserne, og der kan han mærke på de amerikanske officerer, at fokus i stigende grad er rettet mod bolsjevismen.«Nazist efter krigen»Han var en utrolig skarpsindig politiker, administrator og teoretiker. Grunden blev lagt i 1941, hvor Tyskland havde erobret størsteparten af Europa, men ikke havde nogen udarbejdede planer for forvaltningen. Her var juristen Best i særklasse. Mens han var i krigsforvaltningen i Frankrig, rejste han rundt i de forskellige lande og rapporterede. Hans konklusion var, at der, hvor forvaltningen fungerede bedst, var i Danmark, der samarbejdede. Hvorimod eksempelvis de norske tilstande krævede et ukontrolleret højt personaleforbrug. Det hele sat op med tabeller.«»Så får han chancen for at komme til Danmark og føre sine forvaltningsteorier ud i livet. Det gjorde han lige til slutningen af krigen, parløbet med Scavenius holdt, også efter at denne var trådt tilbage.«»Og i efterkrigstiden får han en lang periode, hvor han fortsætter med at føre nazipolitik. Det lykkes ham ene mand at sabotere en stor del af det vesttyske retsopgør.«»Best var unik derved, at han aldrig lagde skjul på sin ideologi,« fortsætter Danielsen. »Allerede i 1931 formulerede han det ideologiske grundlag for krigen. At krig var en naturlov, der ikke kunne reguleres af moral eller internationale konventioner, om det så førte til den ene parts udslettelse.«»Da han var i Frankrig, var han med til at udgive et tidsskrift om teorierne bag forvaltningen i et kommende stortysk imperium, hvor man mente, at der i visse tilfælde kunne blive tale om et folks totale udslettelse. Og der er sammenhæng mellem teori og praksis. Mens han opbygger Gestapo, skriver han teoretiske artikler om det.«Jøderne og samarbejdspolitikken– Men Best sørgede for, at de danske jøder slap væk?»Det har været almindeligt accepteret i mange år, at han var indstillet på ikke-deportation. Det er dog også uomstridt, at Best selv iværksatte planerne for de danske jøders deportation til Tyskland, men der var forskellige politiske ting i Tyskland, først og fremmest Wannsee-konferencen, hvor die Endlösung blev besluttet, som betød, at han måtte iværksætte en jødeaktion. Ellers havde han mistet sin legitimitet. Desuden var der undtagelsestilstand i Danmark, hvilket betød, at han nu ikke længere skulle tage hensyn til samarbejdet med den danske regering.«Niels-Birger Danielsen mener, at Best med sin plan forsøgte at formilde Hitler.»Han var kaldt til møde i det tyske hovedkvarter den 24.-26. august, Hitler var så rasende, at han ikke selv ville tale med Best, der havde underspillet såvel sabotagen som jødernes betydning i Danmark, men han beordrede via sin udenrigsminister, at Danmark skulle bankes på plads, den danske regering skulle stilles over for et ultimatum, danske sabotører skulle dømmes til døden. Noget tyder på, at Best iværksatte aktionen mod de danske jøder for at formilde Hitler, og at han derfor allerede gik i gang med planerne den 7. september 1943, det var ikke noget, han fandt på overnight.«»Men ganske få dage efter planens udformning accepterer han, at hans underordnede begynder at sabotere den.«Den slags er imidlertid svært at bevise, forklarer Danielsen, for det bliver sjældent formuleret skriftligt.»Dog skete der i tiden op til aktionen forskellige mystiske ting, blandt andet et hold up, hvor den jødiske forenings medlemskartotek blev konfiskeret. Det gav mistanke om, at noget var på vej, og den slags blev normalt holdt tæt ind til kroppen, når man planlagde aktioner.«– Du bemærker også, at der ingen jøder havde været at redde uden samarbejdspolitikken?»Ja, det er uden tvivl rigtigt. Redningen af jøderne var det store resultat.«
