Kvinden, der skrev vrangen ud på sig selv
Erotik: Anaïs Nin, der på skift er blevet betragtet som geni og middelmådig forfatter, er umiskendeligt en af de store, uhåndterlige litterater fra det 20. århundrede. Hendes dagbøger, særegne romaner og erotiske noveller har langtfra afsløret alle de hemmeligheder, som Nin gjorde det til en livsstil at dyrke
Anaïs Nin.

I en af Anaïs Nins berømte og berygtede erotiske noveller fra De små fugle, der nu genudgives i Danmark, kommanderer kvinden sin nøgne elsker til at stikke tungen ud. »Ud, ud, ud, ud«, råber hun som besat. Og så er det, han ikke alene bliver ekstremt erotisk ophidset, men også føler det som om det var »hans penis, der strakte sig mod hende og prøvede at nå ind i hende«.På dansk er dette sceneri såmænd ophidsende nok. Men læser man beskrivelsen på fransk, hvor la langue også betyder »sproget«, kan man høre, hvorledes kvinden i en mærkværdig blid sadisme kommanderer manden »ud med sproget«.De erotiske noveller var bestillingsarbejde for en rigmand i tredivernes Paris, hvor Anaïs Nin, hendes elsker Henry Miller og dennes kone June levede af dem adskillige år i en ménage à trois. Men hvad var det, der i dybere forstand bød Anaïs Nin nærmest manisk at skrive et værk, der skulle blive et af det 20. århundrede mest uigennemtrængeligt selvoptagede og dybt erotiske?Anaïs Nin blev født i 1903 som datter af en fransk pianistfar, der betragtede sig selv som genial og en selvsikker dansk-cubansk sangerindemor. Hun voksede, efter forældrenes skilsmisse i 1914, op i henholdsvis Barcelona og New York sammen med moderen. Herfra fortælles historien ofte glamourøst videre om Anaïs Nin som den smukke kosmopolitiske kvinde, der mod moderens vilje efter få års kunststudier giftede sig med bankmanden Hugh Guilier. At hun ganske pirrende ved siden af ægteskabet udlevede et utal af erotiske eventyr, med en del senere meget kendte mænd som Henry Miller, Antonin Artaud, Gore Vidal og Lawrence Durrell, alt sammen omhyggeligt nedskrevet i dagbøger. Hun drev det så vidt, at hun efter tilbagekomsten til USA, i halvtredserne giftede sig med endnu en mand og i mange år levede i bigami med Guiler i New York og Rupert Pole i Los Angeles. Gennem alle disse år forsøgte Nin at slå igennem med ofte selvudgivne litterære værker, men det egentlige gennembrud kom først med offentliggørelsen af dagbøgerne i midten af tresserne.Voldelige overgrebDen mand, der fik den lille 11 årige Anaïs til at bruge skriften som opium og som satte hende på en nærmest tvangsmæssig litterær, men også nymfoman løbebane, var faderen. Anaïs var under den tidlige opvækst udsat for Joachim Nins voldelige overgreb på både hende og moderen i aggression over den symbiose, de udgjorde. Der var tale om spanking i bogstaveligste forstand. Faderen tog nøgenbilleder af datteren og kaldte hende i jalousi for »en grim lille pige«. Han forlod sin kone, datteren og de to lige så forstyrrede brødre for en argentinsk danserinde da Anaïs var 11 år gammel. Men i afskeden beordrede han så det, der skulle blive Anaïs perverse redning: at hun i skjul for moderen skulle skrive breve til ham.Det skulle blive kimen et livslangt dagbogsskriveri med 35.000 tætskrevne sider, der nu findes arkiveret på Universitetet i Los Angeles. En censureret version blev udgivet i tresserne, en anden og mere omfattende efter Anaïs Nins død i 1977.Med en sådan baggrund er det ikke mærkeligt, at psykoanalysen kom til at udgøre store dele Anaïs Nins liv. Både som analysand, hvor hun kontraproduktivt, men triumferende forførte flere af sine analytikere blandt andre Otto Rank. Ikke desto mindre synes analysen ifølge hendes biograf Deirdre Blair, der af visse Nin-tilhængere betragtes som kætter, at have holdt fast i et menneske, der risikerede at forsvinde i en blanding af depression, druk, elskov, og tvangsmæssigt skriveri.Sprogets dobbelttydighedOgså i selve det litterære værk havde psykoanalysen betydning. Anaïs Nin brugte, inspireret af surrealisterne, det ubevidstes billedkarakter og sprogets dobbelttydighed, som hun i en ofte underkendt litterær bestræbelse forenede med inspiration fra Rimbaud – i tredivernes Frankrig genopdaget af surrealisten Breton – og forfattere som D.H Lawrence, Djuna Barnes, Marcel Proust og Lou Andrée Salomé. De havde det til fælles, at de brød med litterære former og traditioner, men for Nin var det vigtigste. at de alle tog livtag med at skrive selvet ud i verden.For Anaïs Nin eksisterede i bogstaveligste forstand som et selv, der skrev sin vrangside ud. Hun kunne ganske vist erotisk udfordrende spørge om, hvorfor man overhovedet skulle skrive, når man kunne nøjes med at føle fire mænds varme sperm i sig? Men andetsteds var hun nok nærmere en sandhed om sig selv, når hun skrev, at oplevelserne ikke var virkelige, før de var skrevet ned i dagbøgerne. Hun blev en vis feminismes store forbillede, fordi hun påstod at skrive et særligt kvindeligt sprog, en andens på grund af sine tilsyneladende så selvstændige livsvalg, der i sidste ende førte til en strålende karriere. Og en tredje feminismes fortvivlelse, fordi det eneste, hun syntes optaget af var at tækkes og elskes af mænd. Dagbøgerne når absolutte kvalmepunkter, når hun for 100. gang beretter, hvorledes en mand omsider har fundet »kvinden«, ved at have mødt lige præcis hende. Hun elsker med dem, taler med dem og pylrer om dem, hun fik aldrig børn og aborterede adskillige gange, men kaldte til tider sine utallige elskere for »sine børn«. Hun gik fra den ene til den anden med omhyggeligt planlagte møder, men aldrig med et tomrum, i noget man må kalde nymfomani eller måske snarere Don Juanisme. Til gengæld sørgede hun omhyggeligt for at ingen af dem vidste alt det andet, hun gik og lavede. Så var det egentlig hende de elskede? Eller blot det væsen hun bildte dem ind, at hun var? For Anaïs Nin var der netop ikke forskel. I forholdet med Henry Miller var den store konkurrent udi at være »kvinden«, Millers kone June, der derfor måtte forføres og besejres. Det lykkedes aldrig, ganske vist blev Miller skilt, men June stod urørt tilbage som danserinden, den prostituerede, det uimodståeligt kvindelige, og Anaïs blev så også træt af Miller.Den ucensurerede udgaveIkke mindst efter udgivelsen af den ucensurede udgave af dagbøgerne, blev det klart hvorledes de fra starten var forfattet som et litterært værk, og Anaïs Nin blev angrebet for sit lemfældige forhold til sandheden. Men Nin var klar over, hvad hun gjorde, eller rettere, så troede hun, fra den helt særlige position hvor hun satte sit liv og sit jeg i scene, ikke et øjeblik på objektiv sandhed. I et radiointerview, hvor man hører hendes behagelige og lattermildt forførende stemme, beretter hun om et restaurantbesøg, hvor Henry Miller og Lawrence Durell anklagede hende for, at hendes skrift var alt for subjektiv. Hun holdt fast i, at problemet ikke var at hendes skrift var subjektiv, men at de overhovedet kunne tro, at deres var objektiv. I stedet for alle de litterære referencer de diskede op med, kunne de ligeså godt sige Durell, Durell Durell eller Miller, Miller Miller.Dagbøgerne blev ligesom al anden litteratur skrevet og omskrevet, der var aldrig dato på optegnelserne og ved slutningen af visse af dem, indførte Anaïs Nin derfor indholdsfortegnelser til sig selv over de kronologiske forhold. Da visse dagbøger lå i hjemmet, hvor hendes mænd kunne læse dem, måtte hun skrive andre og hemmelige i et uendeligt kassesystem. I virkelighedens verden beskyttede hun sine elskeres og især sine ægtemænds eneståenhed, ved aldrig at fortælle om de andre. En af hendes mange elskere Laurence Durrell skrev Alexandriakvartetten, hvor den samme historie kan siges at ses fra fire sider, mens forfatteren har det store overblik. Nin mister overblikket, et tab hun så kaldte »kvindelig skrift« i en uendelighed af perspektiver, der først stoppede med hendes død.Bohemelivet i 30’ernes ParisMen det var altså med disse dagbøger, nøje redigerede og med det stærkt erotiske bind omkring forholdet til Henry Miller og bohemelivet i 30’ernes Paris klogeligt udgivet først, at Nin omsider fik den plads på det litterære parnas, hun altid havde stræbt efter. Med en af de omskrivninger hun var så dygtig til, og som skulle drive forargede sandhedssøgere til vanvid, hævdede hun så bare, at dagbøgerne egentlig var lige så meget litteratur som alle de andre værker. Ja, faktisk, var den væsentligste litteratur, hun overhovedet havde skrevet. Anaïs Nins berømmelse førte til interesse for hendes tidligere værk og nåede endnu større højder, da hun omsider først i halvfjerdserne gik med til at udgive sit erotiske bestillingsarbejde under titlerne De små fugle og Venusdeltaet.Først efter Anaïs Nins død i 1977, kom det man måske kan kalde hele sandheden frem. Tør man understrege, at den måske også var fiktion? Man kunne læse, hvordan hun som trediveårig genfandt sin far og udlevede et incestuøst forhold, der beskrives med fryd, glæde og især total identifikation. Faderen var alt det, som de andre ikke var, skrev hun til sig selv, især fordi han var fuldkommen lige som hende selv. Når hun havde elsket Millers kolde blå øjne, var det fordi de lignede faderens og fordi hun ønskede at se dem begære hende.I psykoanalysens teori, er den eneste virkeligt livsfarlige incest, den man kan have med moderen i en overdreven symbiose, for så vidt man så aldrig som subjekt formår at slippe ud af hende. Anaïs Nin brugte et helt liv på at overskride tabuer og grænser, og incesten med faderen virker for ethvert normalt konstrueret menneske modbydelig, når man læser om den. Men et værk var blevet til i hans perverse ordre til hende om at komme ud med sproget. Den lille Anaïs Nin fik sin konge, som hun kaldte ham, sin Ødipuskonge. Til gengæld slap hun måske fra det der i psykisk forstand var værre, sin Jokastemor. Hun satte sprogets fallos i det gab, der for alvor kunne være blevet hendes død.Genudgivelser af Anaïs Nins ’De små fugle’ og ’Venusdeltaet’ er netop udkommet (Rosinante). Læs anmeldelse i næste uges Bøger
