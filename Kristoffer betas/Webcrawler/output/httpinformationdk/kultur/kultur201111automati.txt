Automatik og pædagogik
Overblikket. Et sammenkog af et subjektivt udvalg af årets danske udgivelser i anledning af den 20. bogmesse i Forum


 Det er bunduretfærdigt at koge et helt års litteratur ned til en lille bitter og sur konklusion, og der vil da også ned igennem denne krønike blive uddelt adskillig sødmefuld ros. Men alligevel: Ligesom et bogmesseinterview kun sjældent viger af fra den på forhånd fastlagte køreplan — Og hvad vil du så sige med din nye bog? Tog den lang tid at skrive? Hvem er du især påvirket af? Arbejder du på noget nyt? — holder størsteparten af årets skønlitterære bøger sig til det velfungerende sikre. Man skriver, som man har skrevet før, eller man overtager en model, andre førhen har anvendt med held.
På bogmessen i fjor havde jeg den overmåde blandede fornøjelse af at interviewe en dansk forfatter om en bog, som jeg i grunden ikke brød mig særlig meget om. Naturligvis burde jeg i god tid have bedt forlaget finde en anden udspørger, eller også blot ladet som ingenting selv, men i stedet blev samtalen gennemført hen over en høflig distance. På stedet ikke spor rart, men i virkeligheden muligvis godt.
Ægte litteratur vækker kun sjældent ublandet behag. Al læsning rejser modstande, afføder affekter. Hvad det især handler om i offentlig kritik, er derfor at gøre sig til en troværdig medlæser for dem, der sidder rundt omkring og læser bøger af mange slags med følelser af forskellig, tit sammensat art. Læsere, der er forfaldne til selve det at læse, men som just ikke dyrker særlige temaer eller emneområder. Alle jer altædende, dybt engagerede freaks, som det erfaringsmæssigt er lettest at begejstre og overtale til at prøve noget nyt.
Refleksion påkrævet
Et tilfælde har forvoldt, at dette forsøg på at få overblik på et subjektivt udvalg af årets danske litteratur sammenfalder med et gensyn med en gammel bekendt, nemlig den schweiziske forfatter Peter Bichsels forelæsninger om litteratur, At læse. At fortælle fra 1982, oversat af Karsten Sand Iversen og udgivet af Arena i 1983. Bichsel, som herhjemme mest er kendt for sine Børnehistorier (1970), havde modtaget Büchner-prisen og talte som tak fem uger i træk om det at fortælle historier.
En genkommende tanke er her, at litteratur altid også vil være litteratur om litteratur. Der findes i forvejen masser af bøger, så vil man lave en ny, må man på en eller anden måde forholde sig til, at de andre er der, og forsøge på at finde og foreslå nye fortælleteknikker. Det kræver refleksion og fører iflg. Bichsel i sidste ende til, at forfatteren skriver en historie om umuligheden af at skrive en historie.
Refereret så kortfattet kommer Bichsels udspil nemt til at lyde som en opfordring til at frembringe tungt teoretiserende metalitteratur. Sådan er det imidlertid ikke ment. Hvad han peger på, er blot, at litteratur nødig må blive til automatik, styret af og skrevet i visse former, der allerede har vist sig at fungere.
Tyk fortællerdistance
Jeg har på denne baggrund vanskeligt ved at forstå den nærmest enstemmige hyldest, der løftede sig som reaktion på Kirsten Hammanns nyeste opus, Se på mig,den imponerende tykke roman om Julie, der bliver forladt af sin forlovede Casper og af økonomiske grunde får sig en lejer, forfatteren Sune, der af skønlitterære grunde — nemlig på jagt efter virkeligt stof — giver sig til at udspionere sin vært, med det såre forudsigelige output, at de, hårdt trængende som de jo begge er, ender heftigt i seng med hinanden, hvilket de har megen glæde af, nu hvor de igennem nogen tid ligesom har lært hinanden bedre at kende.
Se på mig er fortalt med bastant benyttelse af indre monolog, på engelsk 'Free Indirect Discourse' og med uroligt vekslende 'intern fokalisering', altså synsvinkelskift frem og tilbage imellem kvinden og manden, samt med en tyk fortællerdistance, der udstiller dens hovedpersoner som skabeloner i plastic af tidens mentalitet, sådan som den sættes i scene gennem livsstilsmagasiner og realityshows. Lidt firkantet kan vi sige, at har læseren først småfnisende ironiseret sig igennem 340 sider karikeret ugeblad, så belønnes hun eller han til gengæld med 120 sider pornografi til slut.
Lilian Munk Rösing skrev her i avisen, at Se på mig først blev rigtig god, hvis eller når man anskuede den i forfatterskabets totalperspektiv, altså analyserede den i forlængelse af Hammanns bøger om Vera og Mette, hvori hun så flittigt betjente sig af både chick litt-tone og distance-ironi. Den læsning kan jeg tilslutte mig, men var det kritik forstået som et møde med værket her og nu?
Suveræn bearnaisesovs
Samme spørgen dukker op, når Marie Tetzlaff i Politiken anmelder Sven Holms mestendels erotiske bog Midt i den blanke nat og betegner dens indhold som suveræne mesternoveller, skønt »liderlige på en lidt bearnaiseagtig måde«. For mig var mesterskabet hurtigt overset, jeg kunne som Tue Andersen Nexø i hvert fald ikke få øje andet end opstyltede replikker, overtydelig absurditet og pædagogisk standardsymbolik.
Og hvor begejstret man end kunne blive ved at se Astrid Saalbach vende tilbage som prosaist, endda med en stor roman, efterlod Fordrivelsen indtrykket af en for kraftig styring. Her, i historien om Andreas, der mister først den nyere hukommelse, så sit arbejde, dernæst sin kone og til allersidst sit dyrebare liv, blev der i den velmente læseroplysning ikke noget videre rum for det svære bichselske krav om historien, der reflekterer sin egen umulighed.
Blikkets stirrende blå
Spørgsmålet: Hvordan fortælle? er lige fra begyndelsen stillet og sat på spidsen i Christel Wiinblads roman om incest, Prolog, der følger en pige, som misbruges seksuelt af sin far. For at vise, hvorledes barnet beskytter sig imod den voksnes overgreb, kobler fortælleren i sin sætningsbygning hendes oplevende subjekt fra, som i denne passage fra afsnittet »Den blå knast«:
»Ansigtet af pige på den lille, men igen alt for voksne krop har ikke fortrukket en mine. Blikkets stirrende blå holder bare i en knast på sengens mørkeblå gavl. Det klamrer sig fast, det registrerer strukturen, for nu bevæges hele kroppen frem og tilbage af den voksnes langsomme og tunge stød«.
Det er virkningsfuldt i sin sammenhæng, men problemet for bogen bliver at bearbejde den valgte fortællekonstruktion, efterhånden som hovedpersonen vokser og modnes. Dette afstår romanen fra, og heri består så dens form for automatik.
En forfatter, som til gengæld med effekt forholder sig til sin genre som problem, er Lone Aburas i Den svære toer, en overgivent gakket kollektivroman, som udover at levere præcise snit gennem en flok medborgere af i dag præsterer at parodiere den universitære litteraturpædagogik — med arbejdsspørgsmål til slut!
Forstå og ikke forstå
Da jeg først i juni forsøgte et samlet vue på forårets prosa, fremhævede jeg især Lars Frost, Ulrik Gräs, Vibeke Grønfeldt, Helle Helle, Lone Hørslev og Dy Plambeck. Deres tekster er stadig gode, i hvert fald bedre end de, der billedligt talt skriver sig selv, nej, måske ikke skriver sig selv, men frembringes under så hård en styring, at der aldrig rigtig bliver plads til at gyse foran umuligheden af eller besværligheden ved at fortælle historien.
I de føromtalte Frankfurt-forelæsninger beretter Peter Bichsel om et møde på et værtshus med en mand, der i en avis havde læst en historie af ham. Han forstod den ikke. Og eftersom Bichsel ikke forstår, hvorfor man ikke kan forstå noget så simpelt, bliver han stædig og udspørger manden.
»Bid for bid fortæller han mig temmelig nøjagtigt den historie, jeg har skrevet. Han har altså forstået den. Han tror mig bare ikke, når jeg siger, at det han har forstået, er historien, og da jeg bedyrer ham, at det netop er historien og i øvrigt ikke så vigtigt, så tror han heller ikke på det.«
Bichsel skifter så spor og citerer Goethe: »Hvis I ikke føler det, vil I aldrig gribe det.«
Velanbragte ord i denne sammenhæng, efterdi manden på værtshuset simpelt hen mangler generøsiteten til at gå let hen over sin manglende forståelse.
»Ingen læser her i verden,« fortsætter Bichsel,« forstår Ezra Pounds Pisan Cantos,ingen læser her i verden forstår James Joyces Finnegans Wake. Det gør ingen skår i deres storhed; på den anden side er uforståelighed jo ikke i sig selv ensbetydende med storhed. Forståelige bliver disse bøger først, når man går let hen over deres uforståeligheder.«
Iskoldt beregnet
Jeg har på denne baggrund vanskeligt ved at forstå den nærmest enstemmige henrykkelse, Pablo Henrik Llambías udløste hos anmeldere med sin 415 sider lange danteske sjælsrejse Monte Lema,skrevet i 'prosaiske sonetter', dvs. bevidst klodsede, grimme, ubehjælpsomt humpende fire- og sekslinjede strofer over kunsten, angsten og kærligheden, litterært hans svar på den nye autobiografiske bølge — Karl Ove Knausgård, Tomas Espedal m.fl. — men massivt, bastant uinteressant, opblæst og nedslående, udkrængende og indadvendt, enerverende og intenst søvndyssende, på én gang opgejlet selvfedt og iskoldt beregnet.
Der er i Monte Lemaabsolut intet, jeg ikke forstår. Og dette er ikke ment som en ros.
En tilsvarende triumf fejrer pædagogikken hos Thomas Boberg, som i Hesteæderne 2 med buldrende redundans udfolder et gnistrende samfundsengagement og målbevidst sætter sit talent ind på et indigneret angreb på alt, hvad der blot lugter af etablerethed. Som om hans egen digterattitude ikke var det mest traditionelle af alt ...
Modpolen hertil finder vi bl.a. i Eva Tind Kristensen eva+adolf,et avantgardistisk montageværk, en rodebunket hybrid, af Peter Stein Larsen i Kristeligt Dagblad rammende betegnet som »ideologikritisk konceptpoesi« — men som sådan netop også højst forståelig for den, der tilegner sig konceptet. Sådan som det sker, når læseren først finder ud af, at Adda Djørups 37 postkort, dog her i en langt mere fredselskende skrift, drejer sig om noget så enkelt som lykken ved at vente og få et barn.
Digter der tænker dårligt
Nej, årets lyriske lykkeoplevelser indtraf de steder, hvor forståeligheden indimellem sattes eftertrykkeligt på spil. Som i flere af Søren Ulrik Thomsens ultrakorte, præcise erfarings- og billedmættede digte i Rystet spejl. Som i Julie Sten-Knudsens debut, Hjem er en retning, hvor ordene, så enkle de end virker, bringes til at dirre. Som hos kloge Janina Katz i samlingen Skrevet på polskog overraskende nok i Jørgen Leths nye digte Hvad er det nu det hedder om arbejdet med »at forvandle ingenting til noget« og fra et absolut nulpunkt begynde forfra, stadig skødesløs, men sårbar:
 
Jeg mister meget let ting og ord
Mine hænder løsner grebet
Mine tanker løsner sig
fra de opbyggede
sammenhænge
 
Ting jeg mister
er ofte vigtige ting
for jeg har kun værdifulde ting
Min store montblanc 
kuglepen
 
Mit blå-gul-hvide
silketørklæde
hvormed jeg signalerer
at her kommer en digter
en digter som kan li kvalitet
og som lever på første klasse
som spiser godt
men tænker dårligt
 
Jeg prøver at reparere
mit hoved
og min krop, så de kan holde
sammen på mine tanker
hvor dumme de end er.
 
Nuvel, det var måske ikke særlig svært at forstå, men virker i sin udsathed dog mere ægte end de digtbøger, hvor usikkerheden er dæmmet så meget ind, at de billedligt talt læser sig selv. God læselyst. God messe.

