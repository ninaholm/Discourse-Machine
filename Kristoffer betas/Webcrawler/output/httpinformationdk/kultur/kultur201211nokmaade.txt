’Det er nok ikke måden, vi bliver medlem af Bibelselskabet på’
Wikke & Rasmussens julekalender i 25 afsnit, ’Julestjerner’, er et moderne eventyr fuld af sjov, spænding, originaler, nisser, musik og sang. Det fortæller makkerparret selv, da Information møder dem til en snak i TV-Byen i Søborg, hvor de for snart 30 år siden mødte hinanden og begyndte at arbejde sammen
Julekalenderen ’Julestjerner’, som er skrevet og instrueret af makkerparret Michael Wikke og Steen Rasmussen, handler om teenageren Sus, der sammen med sin familie flytter fra København til landsbyen Brorfelde.


 Vi kan som den første julekalender fortælle, hvor nisser kommer fra, og vi synes selv, at det er temmelig genialt.«
Steen Rasmussen smiler og ser tilfreds ud. Ved siden af sidder hans gode ven og kreative partner gennem 29 år, Michael Wikke, og nikker. Han er helt enig.
Det er nogle år siden, at de to populære film- og tv-folk sidst krævede vores opmærksomhed – i 2006 lavede de spillefilmen Der var engang en dreng – der fik en lillesøster med vinger og i 2008 børne-tv-programmet Far, Mor & Bjørn – men nu vender de i dén grad tilbage til tv-skærmen med Julestjerner, en julekalender i hele 25 afsnit. Naturligvis, havde man nær sagt. Wikke & Ramussen har det med at gøre tingene på deres egen facon i selskabet Græsted Film & Fjernsyn.Og, siger Steen Rasmussen, »det er ikke kun de 25 afsnit, der er noget nyt. Det er sådan, som vi, Græsted Film, vil lave en julekalender.«
Eventyret begynder
Julestjerner handler om teenageren Sus (Martine Hjejle) og hendes familie, der til pigens store fortrydelse er nødt til at flytte fra København og ud på landet, til landsbyen Brorfelde, fordi faren (Rasmus Bjerg) mister sit arbejde, moren (sangerinden Szhirley) er gravid, og ejendommen, deres lejlighed ligger i, skal rives ned. Heldigvis er Brorfelde befolket med en flok originaler, blandt andre drengen Bob (Igor Svidenniouk), hvis far (Troels Lyby) drømmer om en souljul, og som kigger stjerner i det observatorium, byen også rummer.
Og det er begyndelsen på et eventyr af den lune, meget musikalske og magisk realistiske slags, som Wikke & Rasmussen har gjort til deres varemærke især med film som Russian Pizza Blues, Hannibal & Jerry, Flyvende farmor og Der var engang en dreng.
»Der skyller en socialrealistisk bølge hen over Danmark, og det har der gjort de seneste 10 år, og den har vi jo aldrig rigtig været med på,« siger Steen Rasmussen, da jeg møder ham og Michael Wikke i Julestjerners produktionskontor i TV-Byen i Søborg, hvor de gamle tv-studier fra 1960’erne er noget af det eneste, der stadig bruges til tv-produktion. Resten af TV-Byen er enten indrettet som privathospital eller supermarkeder. At have lavet julekalenderen her har været som at komme hjem for makkerparret, der begge trådte deres tv-mæssige barnesko i TV-Byen i begyndelsen af 1980’erne.
Eventyrlig realisme
»Vi har vores egen måde at gøre det på, nemlig den eventyrlige realisme,« siger Steen Rasmussen.
»Julestjerner foregår i den virkelige verden, men der sker magiske ting. Den seneste DR-julekalender handlede om mobning, den forrige om en pige, der skulle dø. Vi har valgt ikke at lave en beskrivelse af, hvordan det er i virkeligheden, men af, hvordan det kunne være. Nogle vil sige, at det er gode, gamle værdier, vi drager frem. Ja, det er det også, men det er på en helt moderne måde, vi præsenterer dem.«
Danmarks Radios dramaafdeling, der har bestilt julekalenderen hos Wikke & Rasmussen, som både har skrevet og instrueret Julestjerner, opererer med noget, de kalder ’den dobbelte historie’. Dvs. at en dramaserie skal rumme to lag og på én gang være underholdende og lære seerne noget. Det tog Wikke & Rasmussen til sig – sådan arbejder de i forvejen selv med de historier, de fortæller – og de lod sig inspirere af noget, astrofysiker Jens Martin Knudsen fortalte dem for 25 år siden, da han medvirkede i et tv-program, Ronnie Rosé si’r helt go’nat, de to lavede for DR.
»Han skulle fortælle om livets og universets opståen,« siger Michael Wikke. »Han gjorde det ganske kort og sluttede med at sige, ’vi er alle sammen genbrug af udslukte stjerner. Vi er stjernestøv.’ Det satte nogle tanker i gang. Og de har ligget og lagret hos os i alle årene. Samtidig sker der det, at vi opdager, at der i nærheden af, hvor Steen bor, ligger et nedlagt observatorium, Brorfelde Observatorium. Vi lagde de to ting sammen, og så begyndte det pludselig at åbne sig. Vi kiggede op. Derude ligger universet, og det skal selvfølgelig være omdrejningspunktet for den her historie. Der skal være noget med stjerner og universet. Der skal være noget, et niveau, et udsyn, der er større end os selv, så det ikke kun er hverdagsfnidder, vi beskriver.«
Hele familien samlet
Jeg spørger, hvilke elementer der ellers skal til for at lave en god julekalender.
»En god julekalender er et stykke kunsthåndværk, som er beregnet til at samle familien hver aften kl. 19.30 i julemåneden. Og med hele familien mener vi fra oldeforældre til nyfødte. Disse mennesker skal føle sig godt underholdt. De skal også få ny viden« siger Steen Rasmussen.
Michael Wikke fortsætter: »Det skal være en visuel billedbog. Og så skal der være noget med jul, musik, sange og nisser.«
Men hvis man skal have hele familien med – fra tre til 93, som de to plejer at formulere det – hvordan undgår man så at tale ned til de ældste og hen over hovedet på de yngste?
»Man tager sit publikum alvorligt som intelligente mennesker,« siger Michael Wikke. »Og man tager sin opgave alvorligt. Vi tager udgangspunkt i os selv. Vi prøver ikke at konstruere noget, vi tror, nogen vil have. Vi er ærlige i vores udtryk.«
Steen Rasmussen bryder ind og ser på mig med et skævt smil: »Det er desværre det, der morer os selv. Det er det værste. Der er øjeblikke under indspilningen af Julestjerner, hvor folk har ligget og rodet rundt af grin nede på gulvet. Der er også folk, der har stået og stortudet.«
Jeg spørger, om der også er nogen, som har rystet på hovedet. »Det er der mange, der har,« siger Michael Wikke. »Fotografen har flere gange stået med manuskriptet foran sig og sagt, ’er I sikre på det her?’«
De griner begge højt.
Men hvordan kan de være sikre på, at en scene fungerer, som den skal, og at der bliver grinet og grædt på de rigtige tidspunkter?
Steen Rasmussen begynder på at svare – »det er en kemisk forbindelse med os to.« – og Michael Wikke tager over: »Det er også et stykke håndværk,« siger han. »Det er jo ikke mere romantisk end det. Vi har lavet det her i mange år. Det er vores arbejde. Det er ligesom, hvis man er en dygtig elektriker eller vvs-mand. Så har man tillært sig nogle ting, man har fået en erfaring gennem nogle år, som man, hvis man sørger for at skærpe sig og holde sig i gang, kan bruge.«
Referencer og religion
Efter at have set et ca. 45 minutter langt sammenklip af Julestjerner noterer jeg mig, at der i julekalenderen refereres til både Steven Spielbergs E.T. og Nærkontakt af tredje grad, nogle af Wikke & Rasmussens egne tidligere tv-programmer og film og ikke mindst Charles Dickens’ Et juleeventyr med Birthe Neumanns grusgraver-magnat, Vera, i rollen som Scrooge.
»Kan du huske noget fra Flyvende farmor, der ligner noget fra Titanic? Vi elsker de citater,« siger Steen Rasmussen. »Det er vigtige elementer for os. Det er med til at hegne Birthe Neumanns karakter ind for os. ’Der er guld i bakken!’ Hvis ikke det er Scrooge, så ved jeg ikke, hvem det er. Hun vælger jo tydeligvis gruset frem for kærligheden.«
Der er også referencer til Juleevangeliet i Julestjerner, hvilket overrasker lidt, da Wikke & Rasmussen aldrig har virket særlig religiøse.
»Der er en stjerne på himlen som i Juleevangeliet,« siger Michael Wikke.
»Men det er der i mange sammenhænge i menneskehedens historie på tværs af religioner – en stjerne, der tænder deroppe i forbindelse med en eller anden stor begivenhed. Men når du nu spørger ... Julestjerner er ikke specielt religiøst.«
Steen Rasmussen forklarer, at deres brug af Juleevangeliet er kulturelt bestemt.
»Hvis vi nu havde lavet vores julekalender i Saudi-Arabien, havde vi jo også lavet noget i deres kulturkreds. Vi bruger ting fra vores kulturkreds, vi fejrer jo Jesus’ fødselsdag for helvede,« siger han. Han begynder at grine. »Den måde, vi har behandlet Juleevangeliet på, er nok ikke måden, vi bliver medlem af Bibelselskabet på.«
 
’Julestjerner’ bliver sendt hver dag kl. 19.30 på DR1 fra 1. december

