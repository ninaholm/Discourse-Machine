'Jeg glæder mig til næste nummer af Illustreret Videnskab'
Martin Asbæk, der netop har åbnet et nyt galleri, glæder sig til at bruge den første uge i det herrens år 2009 på afslapning og en omgang uvidenskabelige røverhistorier


 Københavns kendte Galleri Asbæk lukkede i december. Men Asbæk-navnet slipper galleriinteresserede ikke for.
Under navnet Martin Asbæk Projects (MAP) er der opstået et nyt galleri. Selvom navnet minder om det gamle, og selvom galleriet fortsat ligger i den kunsttraditionsrige Bredgade, har MAP en helt anden profil, end Galleri Asbæk havde. 
Derfor har galleriejer Martin Asbæk, der er søn af eks-galleristen Jacob Asbæk, brugt størstedelen af den seneste tid på at profilere galleriet og har droppet juleferien til fordel for galleriets åbningstider.
Information har spurgt ham, hvilke kulturtilbud han vil benytte sig af i den kommende uge.
- Hvad ser du frem til at opleve på kulturscenen i den kommende uge?
"Jeg har ligget vandret den sidste uge, fordi vi har åbnet her. Så jeg har ikke tjekket programmet endnu, men jeg skal i hvert fald slappe lidt af efter åbningen her. Så der er ikke noget helt specifikt, jeg har planer om."
- Hvad vil du se i tv den næste uge?
"Jeg vil i hvert fald se alle de der 'året-der-gik-programmer'. Dem kan jeg godt lide. Og så skal jeg garanteret også se en god film."
Røverhistorier
- Hvilke aviser, tidsskrifter eller magasiner vil du orientere dig i?
"Jeg bruger ikke rigtig tidsskrifter og magasiner. Kun de udenlandske. Men jeg læser alle aviserne. Og så glæder jeg mig til næste nummer af Illustreret Videnskab, som jeg har abonnement på. Der er altid nogle gode røverhistorier i."
- Hvilken kunstner, synes du, er den mest spændende eller nyskabende i øjeblikket?
"Der er helt vildt mange dygtige, så det er meget svært at svare på. Jeg er ret vild med den tyske kunstner Berta Fischer. Og herhjemme må det nok være Jesper Just. Jeg tror, han når ekstremt langt med sine ting. Hans videoer er simpelthen fantastiske."
- Hvilken musiker har du i ørerne for tiden?
"Jeg har aldrig lyttet til deres musik, men så mødte jeg en af dem fra Kashmir, så nu vil jeg have fat i noget af deres. Og så kan jeg godt lide gammel rock som for eksempel D-A-D, der også lige har udgivet en ny plade."
- Hvad er det seneste teaterstykke, du har set?
"Det er sjovt nok Folk og Røvere i Kardemommeby, og det var fantastisk som altid. Det er sådan en familie-tradition, vi har. Så det var ikke første gang, jeg så det." 
- Og den seneste udstilling, du har set?
"Det var Decembristerne, som var meget interessant. Man skal ikke altid kun se frem mod de helt unge kunstnere, men også tilbage på den ældre generation. Nogle af dem er jo til stor inspiration for de yngre. Udstillingen på Statens er i øvrigt også fantastisk. Den så jeg for nylig. Men man skal sætte god tid af til den, for den er stor."

Hver uge spørger Information en aktuel kulturperson, hvad han/hun vil opleve snart og har oplevet for nylig

