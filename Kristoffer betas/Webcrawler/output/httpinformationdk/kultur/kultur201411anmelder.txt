Anmelderens lod



 Kritikken har været idiotisk,« sagde skuespilleren Ulrich Thomsen forleden til Berlingske om modtagelsen af Ole Bornedals tv-serie, 1864.
»Straks efter første episode slæber man Ole Bornedal i tv for at tvinge ham til at forsvare en ottendedel af sit færdige værk. Det er altså åndssvagt.«
Og det kan han jo have ret i. Det er voldsomt at dømme en serie inde eller ude efter blot at have set en brøkdel af, hvad folkene bag har haft i tankerne. Ikke mindst fordi tv-drama i dag, både dansk og udenlandsk, er af en beskaffenhed, hvor det kræver mere end et enkelt afsnit at lære en præmis, et miljø, en tone og nogle personer at kende.
Uden anden sammenligning i øvrigt gør det samme sig gældende for tv-serier som The Knick og The Wire. Den ene foregår på et hospital i New York omkring år 1900. Den anden blandt politifolk, gangstere, havnearbejdere, politikere og skolelærere i vore dages Baltimore. Og ligesom er begge serier fortløbende fortællinger, som foldes ud over uger, måneder og år, og hvor hvert afsnit er en del af noget større.
Den ny tids tv-dramatik er fordringsfuld, og personligt faldt jeg f.eks. ikke for The Wire, før jeg havde set halvdelen af første sæson. Først da var jeg begyndt at blive fortrolig med de langtfra let aflæselige personer, deres liv og opførsel og den overordnede og dybt fascinerende historie, de var en del af.
Realiteterne er dog, at man som anmelder ofte kun får lov til at se et, måske to afsnit af en ny (dansk) tv-serie. Og det er er såmænd også fint, når der er tale om serier med afsluttede afsnit, der sagtens kan stå alene. Men det er skidt, når serier er tænkt som et samlet værk.
HBO og Netflix, der producerer nogle af tidens mest populære og komplekse tv-serier, og som begge har afdelinger i Danmark, har efterhånden forstået, at der gælder andre spilleregler for deres serier. De sender gerne fem-seks afsnit ud til anmeldelse af gangen, og på den måde giver de anmelderne de bedste forudsætninger for at anmelde, og tv-serierne en reel chance for at blive anmeldt på det mest optimale grundlag.
Det kunne Danmarks Radio godt lære noget af. Om det havde betydet bedre anmeldelser til 1864, ved jeg ikke, men det kunne i hvert fald ikke skade.

