Genopladning i Enghave Parken
Københavns sofistikerede musikfestival for elektronisk musik er ret nem at blive klog på, svær at blive fattig af, og man morer sig herligt imens, uden at der ligefrem går Distortion i sagerne


 Arg. Endnu en københavnerfestival. Det er grove løjer. Oven på Distortion og Trailerpark (og den uundgåelige Roskilde Festival ind imellem) synes det en smule over the top også at skulle sætte sig op til Strøm godt og vel midtvejs i august. Men den elektroniske festival plejer alligevel at plugge stikket i og tage stikket hjem. Strøm genoplader batterierne i højere grad, end den kører dem flade, og således også i år, hvor det ugelange og alsidige program måske lykkedes bedre end nogensinde.
Hvor Distortions gadefester efterhånden overdøver festivalens musikalske udbud, så formår Strøm at sprede sig over en række innovative initiativer, som formår at indrette flygtigt, på gennemrejse sig efter byrummet frem for pr. definition at forvrænge og eje det. Det er en smule mere voksent, civiliseret og friseret. Og intellektualiseret, ikke mindst. Med andre ord kommer Strøm med en overhængende risiko for at kede sig halvt ihjel. Men det skete ingenlunde i løbet af ugen, hvor et vist anarki sneg sig ind på festivalen. Først var der tog-ravet Trans Metro Express tirsdag aften, hvor en tætpakket og stordunkende metrovogn blev udsat for såvel crowd-surfing som vandalisme. Forhåbentlig medfører de helt igennem pubertære graffitimaleres sabotage af en festlig tur/retur fra Vanløse til Københavns Lufthavn ikke, at Metroselskabet trækker sig næste år. Det er netop evnen til at udfordre vores gængse brug af byen, som giver Strøm et løft til noget langt mere øjenåbnende end selve festritualet.
Mesterklasse
Mens det var hærværksmænd, som fik spoleret metro-ravet et sted på Amager, gjorde teknikken sit til at forstyrre og afbryde Informations helt egen Ralf Christensen, der onsdag eftermiddag gav en solid og lydfils-spækket master class på Hovedbiblioteket. Hans kronologiske gennemgang af den elektroniske musiks stamtræ og historie havde trukket et par hundrede tilhørere, og de fik smæk for skillingen, selv om foredraget i Strøms ydmyge natur var ganske gratis. Ralf Christensen, der den seneste uge har været en smule i vælten med sin kritik af danske musikanmelderes anakronistiske tilbøjeligheder, gjorde i hvert fald sit til at formidle smalt stof til de brede masser. Når videoklippene ellers ville lade sig afspille fra den meget lidt samarbejdsvillige bærbar, leverede Christensen en fascinerende og småparadoksal skildring af de enorme teknologiske landevindinger, der er sket siden den første primitive stemmeoptagelse i 1860. Da bibliotekets højttalerherre klokken 18.45 annoncerede, at det var lukketid, var musikanmelderen stadig i svingninger, og han afsluttede ganske passende med at fokusere på, at vi nu er nået så langt med den elektroniske musik, at dens mangler og potentielle fejl som når cd'en hakker er blevet virkemidler i en jagt på det uforudsigelige, elementære og rudimentære, sågar.
Enestående energi
Det blev så langtfra ved snakken. I weekenden i Enghave Parken kunne praktikerne sætte en fed streg under Strøms evne til ikke blot at hive stærke, men også opadkommende navne til København. Det er ret utroligt, hvad man får serveret af gratis musik i løbet af sådan et par dage på sådan et par umiddelbart svært indtagelige scener.
Parkens store scene på asfaltarealet virker lidt vel monumental, og på græstæppet slås kunstnerne med en demotiverende mangel på publikumsindlevelse. Størstedelen af gratisterne foretrækker nemlig at sidde ned og nusse med rødvinsglas, engangsgriller, strandtæpper og et rigt udvalg af fjolletobak.
Men lørdag aften fik franskmanden Fulgeance i den grad folk på benene og dupperne. Med en potent maksimal techno med klare referencer til berlinerduoen Modeselektor fjedrede han grumsede hiphopbeats, fransk house og spændstig electro af sted med et gevaldigt skud humor i røven.
»Yes! I consider myself af neard!« råbte den af og til toastende hoppebold og angreb solnedgangen med en kaskade af synthesizere.
En times tid senere overtog dansk-norske Djuma Soundsystem stafetten med en veloplagt omgang fluktuerende tech house, hvorefter aftenen i Enghave Parken kulminerede med drum'n'bass-mesteren Andy C og hans massive og højenergiske rapper, MC GQ. På asfaltscenen fyrede de to op under et tre-fire tusinde dansende gratister med en tyktflydende suppe af tunge beats. Uden de helt store nuancer, måske, men med en suveræn energi.
Strøms store satsning stod i den grad distancen, og da aftenen tilmed blev kronet med Aphex Twin magtfuldkomne halvanden time lange dj-sæt i Tap 1-hallen, kunne arrangørerne dårligt klandres noget som helst. Ikke engang vejret drillede. Vi ses til næste år.
 
Strøm Festival, København, 15.-20. august

