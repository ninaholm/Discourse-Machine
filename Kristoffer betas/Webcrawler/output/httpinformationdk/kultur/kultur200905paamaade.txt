En på alle måder stor mand
Den amerikanske komiker og skuespiller Dom DeLuise, der er død i en alder af 75, stjal ofte billedet med sine larger than life-karakterer
Dom DeLuise (t.v.) spillede sammen med Burt Reynolds i -Ud at køre med de skøre-.


 Mådehold og underspil var ikke Dom DeLuises stærke side, og har man én gang set den trinde amerikanske komiker og skuespiller i aktion, glemmer man ham ikke lige med det samme.
Nu er han desværre død, 75 år gammel, men heldigvis har vi utallige optrædener på tv og film at mindes ham med. DeLuise er især kendt for de film, han i 1970'erne og 80'erne lavede sammen med blandt andre Burt Reynolds og Mel Brooks - især Ud at køre med de skøre (1981), Byens bedste horehus (1982), Silent Movie (1976) og Sheriffen skyder på det hele (1974) - og for sin nervøse, maniske latter og hurtigtsnakkende, larger than life-karakterer.
Hadede at være stille
Dominick DeLuise blev født i New York i 1933. Hans mor var af italiensk afstamning, hans far af amerikansk, og han begyndte at optræde på scenen og på tv i slutningen af 1950'erne. Det var dog som den kiksede tryllekunstner Dominick the Great, at Dom DeLuise i 1960'erne for alvor brød igennem på tv. Han optrådte blandt andet sammen med Dean Martin, der havde svært ved at holde masken, når DeLuise foldede sig ud med dårlige tricks og håbløs, italiensk accent.
I New York Times citeres DeLuise for at have fortalt følgende om sin svære debut-rolle som mønt i et skole-teaterstykke:
"Jeg skulle rulle ind under en seng, lige så snart tæppet blev trukket til side, og jeg skulle blive der, indtil jeg blev fundet i den allersidste scene. Det var min hårdeste rolle nogensinde. Jeg hadede, at jeg var nødt til at være stille og ude af rampelyset i så lang tid."
I løbet af 1960'erne fik DeLuise gang i filmkarrieren, der mestendels bød på sjove roller - og han havde det med at stjæle billedet fra de øvrige medvirkende med sit på alle måder store spil - men også enkelte dramatiske roller, bedst i Anne Bancrofts Fatso (1980), hvori DeLuise spiller en sygeligt madglad mand.
Spredte grin og glæde
I slutningen af 1980'erne og i 1990'erne var det småt med gode roller til den store mand, men Dom DeLuise fortsatte ufortrødent med at optræde i film, tv-serier og talkshows og lægge stemme til alverdens store og små tegnefilm. Han var en ivrig amatørkok og fik sit eget madprogram på tv, ligesom han skrev flere kogebøger, blandt andet Eat This ... It'll Make You Feel Better.
Da nyheden om DeLuises død tirsdag nåede de amerikanske medier, sagde Mel Brooks om sin gamle ven, at han "var en på alle måder stor mand. Han var fysisk stor og skabte store grin og stor glæde," mens Burt Reynolds udtalte, at "jeg tænkte på dette forleden dag. Efterhånden som man bliver ældre, tænker man mere og mere på det. Jeg frygtede dette øjeblik. Alle havde det bedre, når han var i nærheden. Jeg hørte ham aldrig sige et uvenligt ord om nogen som helst. Jeg kommer til at savne ham rigtig meget."

Klip fra nogle af Dom DeLuises sjoveste film kan findes på YouTube.com

