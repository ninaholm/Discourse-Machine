Himlen over Berlin (1987)



 Hovedrollen i Wim  Wenders´visuelt og på enhver anden måde poetiske storbyblues Himlen over Berlin tilhører Tysklands nuværende hovedstad og det daværende midtpunkt for Den Kolde Krig. 
Filmen handler om længsler, fælles som individuelle, og følger to lokale engle, Damiel og Cassiel, på deres færd gennem den delte by. Skellet mellem englene, som er usynlige for de dødelige, og Berlins beboere kan med sin 'så-nær-og-dog-så-fjern' karakter ses som en afspejling af øst- og vesttyskerners adskillelse, og Damiel og Cassiels evne til at gå lige igennem Berlin-mur og ingenmandsland må i sin tid have kastet tyske biografgængere ud i kollektiv krampegråd. 
Da Damiel betages af en kvinde af kød og blod, trapezartisten Marion, kan han dog ikke længere nøjes med betragterens rolle. Han beslutter derfor at give afkald på det evige engleliv til fordel for et flygteligt, men sanseligt af slagsen. Wenders' billeder af de langfrakkeklædte engle på toppen af berømte berlinske vartegn er ikoniske fra første sekund, og rollerne eminent besat af blandt andet Bruno Ganz, Otto Sander, Peter Falk og salig Solveig Dommartin som sensuelle Marion.

