Det stjålne kys er væk
Restaureringen af de forvitrende rester af Berlinmuren går hårdt ud over flere historiske motiver


 BERLIN - Det satiriske maleri, hvorpå Leonid Bresjnev og Erich Honecker kysser hinanden med al den glød, som kendetegnede statsmandskys i sovjetæraen, har længe været et af de mest berømte billeder, der endnu var tilbage på Berlins engang så berygtede mur. I sidste uge måtte den kunster, der i sin tid skabte værket, imidlertid chokeret se i øjnene, at det pludselig var borte.
Broderskabets kys, som det hedder, er vasket bort som led i en omfattende renovering, der skal opfriske murens rester i rette tid til fejringen af 20-året for dens historiske fald til november. 
Russiske Dmitri Vrubel, der skabte murmaleriet for 20 år siden, har svært ved at se morskaben. Han fortæller, at han først blev opmærksom på, at maleriet var væk, da han modtog en check på 3.000 euro fra galleriet som kompensation. Og at han desuden var blevet spurgt, om han ikke ville "komme tilbage og male et nyt."
Billedet bygger på et fotografi af de to ledere taget i 1979. Som et markant symbol på kommunismens korruption og endelige fiasko har billedet figureret på kaffekrus og T-shirts i hele verden. 
"Jeg har ingen problemer med, at East Side Gallery skal renoveres," insisterer Vrubel, "men jeg kan da ikke bare komme tilbage og male det samme motiv igen - det vil jo blive et helt nyt billede."
Ikke desto mindre insisterer en talsmand for East Side Gallery, der rummer ca 117 kunstnere fra 21 lande på et 1.316 meter langt stræk af Muren på, at maleriet må vaskes ned sammen med de fleste andre murmalerier. 
Billig maling
Talsmanden forklarer, at resterne af Muren var under hastig nedbrydning som følge af mange års udsættelse for bilos og regnvand, og at der ikke var noget alternativ til en radikal restaurering.
"I gamle dage blev der brugt billig maling," siger han og henviser til, at Broderskabets kys var i en tilstand af fremskredent forfald, hvor hele flager var begyndt at falde af. 
"For at bevare Muren er vi nødt til at fjerne billederne med varmt vand og renovere betonen bag dem." 
Han tilføjer, at alle kunstnere er blevet inviteret til at komme tilbage og male deres værker på ny, denne gang i vejrbestandige farver, så de kan bevares for eftertiden. Dette seneste skridt har igen sat liv i den tilsyneladende uendelige debat om, hvad der skal ske med resterne af muren. Det meste af Berlinmuren blev fjernet i 1989 og kværnet til grus, som siden blev brugt som underlag for nye veje. Enkelte dele af den blev solgt til samlere. For mere end et årti siden begyndte først turister og så historikere at bemærke, at et vigtigt stykke historie stort set var forsvundet for den genforenede tyske hovedstad. Det førte til omhyggelig rekonstruktion af et lille afsnit af muren, komplet med vagttårne og pigtråd. Vrubel vil nu muligvis tage imod tilbuddet om at male Broderskabets kys på ny, dog fra en anden vinkel denne gang. 
"Selvfølgelig er det ikke et politisk billede," siger han. "Det handler om kærlighed."
© The Independent og InformationOversat af Niels Ivar Larsen

