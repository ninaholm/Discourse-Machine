Bibeltsunami fra Hollywood
Moses er den store helt, men også Noah, Kain og Abel, David og Goliath og naturligvis Jesus er protagonister i den nye filmbølge. Hvor folk før gik i kirke for at høre de religiøse fortællinger, går de nu i biografen, siger ekspert
Flere af de helt store Hollywoodinstruktører er i gang med bibelfilm, men det er ikke første bølge af den slags film, der rammer biograferne. Her er det James Caviezel som Jesus i Mel Gibsons film fra 2004.


 Bibelen er det nye sort. I hvert fald hvis man skal tro den bølge af kristelige film, som er undervejs fra Hollywood. Instruktøren Darren Aronofsky, der var mester for Black Swan barsler med en film om Noah, og samtidig er ikke i mindre end to film om Moses undervejs – den ene instrueret at Ridley Scott, den anden af Steven Spielberg.
Ridley Scotts interesse retter sig ikke så meget mod israelitternes store frelserfigur, som mod Moses som person, har han for nylig fortalt Esquire, ikke mindst Moses’ forhold til egypternes Ramses.
Spielbergs film har arbejdstitlen Gods and Kings og skal ifølge modemagasinet Vogue være »et grynet mix af Braveheart og Saving Private Ryan,« selv om det kan være svært at se for sig. Er det Moses i sivkurven, der tænkes på med ’saving’?
Ud over de tre nævnte skal en film om Kain og Abel også være på vej, instrueret af skuespilleren Will Smith, mens Basic Instinct-instruktøren Paul Verhoeven angiveligt vil lave endnu en film om Jesus, baseret på bogen Jesus of Nazareth med Pulp Fictions scriptforfatter Roger Avary til manuskriptet. Dertil kommer ifølge den kristelige norske avis Vårt Land rygter om film om David og Goliath, om den jødiske kriger Judas Maccabæus og muligvis også om John Miltons episke digt Paradise Lost fra 1667.
En trend
»Det kunne godt ligne en slags trend. Det er jo centrale instruktørnavne, som står bag,« påpeger Informations mangeårige filmredaktør Morten Piil. Men der har været bibelbølger før, understreger han.
»Bibelfilm blev især dyrket i Hollywood i 50’erne med Cecil B. De Milles De ti bud og i starten af 1960’erne, hvor der kom hele to stort anlagte Jesus-film: King of Kings (1961) instrueret af Nicholas Ray og The Greatest Story Ever Told (1965) af George Stevens. I 1973 kom så musicalen Jesus Christ Superstar med sin hippie-Jesus,« tilføjer han.
Men bølgen standsede ikke der. I 1977 kom tv-serien om Jesus fra Nazaret, der var Martin Scorseses The Last Temptation of Christ i 1988 og Mel Gibsons ekstremt voldelige Jesus-film The Passion of The Christ fra 2004.
Så hvad er det nye? Ligger fristelsen til at lave bibelske storfilm i, at teknologien gør det muligt uden besvær at skille vandene i Det røde Hav eller fremstille et par af alle slags dyr til Noahs Ark, spørger Vårt Land.
Religionen i det offentlige rum
»Jeg kommer nu mest til at tænke på den generelle politisering af religionerne i vore dage,« siger professor Martin Zerlang fra Københavns Universitet.
»Religionerne er jo blevet en faktisk del af vores kultur, hvor man for 25 år siden ville betragte folk som skøre i låget, hvis de troede på alt muligt overnaturligt. Religionen er kommet ind i det offentlige rum, for nu at citere vores tidligere statsminister.«
Nordmanden Dag Øistein Endsjø, der er professor i religionsvidenskab, påpeger over for Vårt Land, at mange ganske vist har en nyoversættelse af Bibelen stående på reolen, men at kirkerne samtidig tømmes for folk.
»Folk vil gerne høre om Jesus og Moses, men de opsøger populærkulturen for at få behovet dækket. Kirken er udkonkurreret i kampen om det spændende religiøse stof. Hvor folk før gik i kirke for at høre om kampen mellem det gode og det onde, går de nu i biografen,« siger han.
Det virker som om Mosesfiguren er særligt tiltrækkende for filmskaberne, central som han er for både jødedommen og kristendommen. Men der er også udfordringer i at lave film om Moses, fremhæver Dag Øistein Endsjø.
»Moses stod ifølge Bibelen bag handlinger, som vi værdimæssigt forkaster i dag, for eksempel drab,« siger han. »Skal man omforme det, som står i Bibelen og tilpasse det vores billede af en helt,« spørger han. Hans eget gæt er, at der vil blive skrevet manuskripter, hvor Moses stilles over for moralske dilemmaer, så filmpublikummet vil kunne føle med ham, »også i de mindre sympatiske sekvenser.«
Sjælenes møde
Den norske professor peger desuden på, at man finder religiøse tendenser i andre film, end dem der behandler bibelsk stof. Han nævner Harry Potter-serien og Ice Age 2, men her går Martin Zerlang endnu videre. Han ser nemlig en transcendental dimension indbygget i hele teknologiens udvikling.
»Man kan gøre hvad som helst,« siger han, »genopstandelsen er kommet ind i filmen. Man kan farvelægge og bearbejde gamle film og man kan lave klip og sample dem, så de glider lige ind i den nye. Det er både genopstandelse og sjælevandring, vi her bliver præsenteret for.«
Heller ikke denne tendens er dog ny. Martin Zerlang sporer den helt tilbage til Marshall McLuhans tanker om ’den globale landsby’ i 1964.
»Der lå en katolsk tankeverden bag hans medieeufori i Den globale landsby,« fortæller han. »Den globale landsby er stedet, hvor sjælene træder i kontakt, uden at man behøver at være til stede i sin fysiske skikkelse, den er communion og kommunikation i ét. Så himmelhvælvet har været gødet for de religiøse films opblomstring i dag.«

