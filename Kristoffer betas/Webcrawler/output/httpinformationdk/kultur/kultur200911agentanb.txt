Agent anbefaler igen Lindhart og Ringhof til forfattere
Efter en uroplaget periode med forfatterflugt og skiftende redaktører er det nye Lindhardt og Ringhof igen ved at vinde tilliden hos branchens aktører. Litterær agent Lars Ringhof kunne for et år siden ikke anbefale forfattere at udkomme på forlaget. Nu har han skiftet holdning. Men regnskabstallene er stadig klædt i rødt
Genbesøgt. Der er ingen tvivl om, at situationen, som dengang virkede meget kaotisk, er forbedret, siger litterær agent Lars Ringhof om Lindhardt og Ringhof.


 »Ambitionen er at blive Danmarks mest dynamiske forlagshus,« erklærede adm. direktør Anette Wad, da Aschehoug for to år siden opslugte Bonnier Forlagene og skiftede navn til Lindhardt og Ringhof. Med Danmarkshistoriens største forlagshandel på plads syntes vejen banet for en ny storspiller på det hjemlige bogmarked. Men siden fulgte en periode med medarbejderafgang, fyringer, forfatterflugt og røde tal i regnskaberne.
Under overskriften »Uroen hersker på Lindhardt og Ringhof« beskrev Information for et år siden, hvordan adskillige medarbejdere efter opkøbet enten blev gået eller selv gik på grund af uenigheder om forlagets nye struktur. Lars Ringhof, der er uafhængig litterær agent og varetager forfatteres interesser over for forlag, udtalte dengang til Information, at han ikke kunne anbefale forfattere at udkomme på Lindhardt og Ringhof, så længe svingdøren var i konstant rotation:
»Det dur ikke, at der sidder en ny redaktør på kontoret hver anden gang, man kigger forbi. Som litterær agent kan jeg ikke gøre andet, end at anbefale forfattere at udkomme på forlag, hvor der er ro og stabilitet. Og det er der ikke på Lindhardt og Ringhof for tiden.«
I dag, knap et år efter, ser den litterære agent imidlertid mere positivt på udviklingen på forlaget, som han mener, er »godt på vej« til at genvinde tilliden hos branchens vigtigste aktører - forfatterne:
»Der er ingen tvivl om, at situationen, som dengang virkede meget kaotisk, er forbedret. Der er kommet mere ro på bagsmækken, og man har også fået bedre styr på den rettidige betaling af forfatter-royalty,« siger Lars Ringhof, som derfor igen er begyndt at anbefale sine forfattere at udkomme på Lindhardt og Ringhof. For nylig afhændede han forfatteren Michael Katz Krefeld til forlaget. Hans nye thrillerroman Pans hemmelighed udkom den 9. september.
»Jeg har brugt foråret på at tage nogle dialoger med Lindhardt og Ringhof, hvor jeg har givet udtryk for nogle af de synspunkter, jeg i sin tid luftede i Information. Det er jo kun i alles interesse, at der bliver flere slagkraftige forlag at vælge imellem for forfatterne. Og det er mit indtryk, at forlaget har viljen til at profilere sig på det skønlitterære område, så jeg synes, det går i den rigtige retning,« siger han.
Øget stabilitet
Sidste år fyrede Lindhardt og Ringhof fem ansatte, mens tre topchefer selv sagde op. To af disse chefer, Charlotte Jørgensen og Karsten Nielsen, har siden stiftet deres eget forlag, C&K Forlag, og trukket en række forfattere fra Lindhardt og Ringhof med sig - herunder forfattere som Lars Saabye Christensen, Mikkel Birkegaard, Lone Hørslev, Natasha Illum Berg, Christel Wiinblad og den islandske forfatter Sjón Birger Sigurdsson.
Ifølge Anette Wad er den slags udskiftninger imidlertid kun naturlige i forbindelse med en stor sammenlægning.
»Det kan ikke undgås, at nogle bliver utilfredse, når man skal bringe så store enheder sammen. Men som jeg oplever det, har der fra bogmessen sidste år og frem til nu været stabilitet på forlaget. Og det er jeg glad for, at også Lars Ringhof har oplevet,« siger Anette Wad, der mener, at kritikerne har været lige lovligt hurtige til at fælde dom over forlaget.
»Jeg synes, der var nogle, som var ude med nogle meget tidlige vurderinger af forløbet. Nu er der gået noget tid, og vi er begyndt at drage fordel af de synergier, vi opnåede i forbindelse med opkøbet. Vi fået styrket vores fokus på den redaktionelle kerneforretning, og samtidig er alle de administrative systemer blevet sammenlagt, så vi har fået større transparens i forretningen, hvilket gør det nemmere at styre den,« siger Anette Wad.
Økonomisk nedtur
Helt ro på bagsmækken er der dog endnu ikke på det nye storforlag. Tidligere i år forlod Jens Trasborg således sin stilling som forlagschef på børnebogsforlaget Carlsen (der er en del af L&R) for at tiltræde som leder af forlaget Modtryks ny kontor for børnebøger i København. Samtidig valgte redaktør Heidi Bruhn og redaktionskoordinator Jonas Holm Hansen at gøre forlagschefen følgeskab.
Økonomisk har 2008 også været en prøvelse for Lindhardt og Ringhof, som stadig døjer med efterdønningerne fra den store forlagssammenlægning. Da forlaget tidligere i år aflagde sit årsregnskab, viste det et underskud på 34 millioner kroner ud af en omsætning på i alt 536 millioner. Underskuddet er dobbelt så stort som året før og har foreløbig kostet 11 medarbejdere jobbet. Som en yderligere konsekvens har forlaget valgt at skære ned på antallet af nye titler - i øvrigt i lighed med både Gyldendal og Politikens Forlag, der også har oplevet skuffende regnskaber i 2008. For Lindhardt og Ringhofs vedkommende drejer det sig om en reducering på knap ti procent af udgivelserne i indeværende år.
Anette Wad forventer imidlertid et anderledes positivt udfald, når årsregnskabet aflægges for 2009.
»Vores forventninger er, at vi holder vores budget,« siger hun.
Negativ omtale
Spørger man Nils Bjervig fra branchetidsskriftet Bogmarkedet, er der imidlertid ingen tvivl om, at Lindhardt og Ringhofs tumultariske start på tilværelsen har været ugunstig for dets bestræbelser på at sætte dagsordenen med nye bogudgivelser.
»Den megen uro dengang genererede en masse negativ medieomtale, som også skabte lidt usikkerhed på de ydre linjer i forhold til udlandet. Og det er absolut ikke nogen ønskværdig situation for et forlag at være i,« siger han.
I dag ser Nils Bjervig imidlertid også flere lovende fremtidsperspektiver for Lindhardt og Ringhof: »Det ser ud til, at man har formået at stoppe forfatterflugten. For eksempel er Knud Romer, som alle ellers tippede ville forlade forlaget, blevet - og han er en af deres absolutte bestsellere. Desuden har forlaget købt flere nye danske titler på auktion, og så er der også en ny Leif Davidsen-roman på vej,« siger Nils Bjervig, der håber, at Lindhardt og Ringhof dermed ikke blot har redet stormen af, men også er på vej i fremmarch.
»For den danske forlagsbranche har brug for flere stærke konkurrenter til Gyldendal. Det er ikke sundt for branchen med kun en stor spiller på markedet,« siger han.


