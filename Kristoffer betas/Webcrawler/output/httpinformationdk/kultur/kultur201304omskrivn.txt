Omskrivning af Helgason-roman vækker opsigt i bogbranchen
En god redaktør kan gøre underværker for en bog, men der må være grænser for redigeringen. Bogbranchefolk undrer sig over, at Hallgrímur Helgason tilsyneladende har lagt sig fladt ned for det tyske forlag, der redigerede hans seneste roman
Da romanen ’Kvinden ved 1000°’ skulle præsenteres for det tyske publikum, blev en del af den oprindelige tekst bortredigeret. De tyske læsere blev skånet for bl.a. skildringer fra østfronten og specifikke passager om Hitler. Men der må være grænser for, hvor meget et forlag redigerer, lyder det fra dele af den danske bogbranche.


 Forestillingen om, at en forfatter stiger ned fra tårnværelset med et ukrænkeligt værk, er naiv og gammeldags, det pointerer erfarne bogbranchefolk. En dygtig redaktørs arbejde med en forfatters bog er uvurderlig. Men den indblanding, som den islandske forfatter Hallgrímur Helgason har accepteret fra sin tyske redaktør i forbindelse med udgivelsen af sin seneste roman, er helt usædvanlig.
»Selvfølgelig skal der redigeres,« siger redaktør på branchebladet Bogmarkedet, Bjarke Larsen: »men det her virker jo helt ekstremt. Der må være grænser for, hvad en forfatter skal acceptere.«
Som Information beskrev i går blev islandske Hallgrímur Helgasons seneste roman Kvinden ved 1000° gjort til genstand for en gennemgribende redigering, da den skulle udkomme på det tyske marked i 2011. 30 ud af 155 afsnit blev fjernet – flere af disse indeholdt beskrivelser af Adolf Hitler, kz-lejre og massegrave. Bogen, der er nomineret til Nordisk Råds Litteraturpris, skulle lanceres på det tyske marked i forbindelse med den store bogmesse i Frankfurt, og en redigering blev hastet igennem. En redigering, der ifølge Informations anmelder Erik Skyum-Nielsen, der har gennemgået både den danske og tyske version, er stærkt politisk tendentiøs: Helt ned i formuleringerne er nazistiske referencer mildnet. Helgason accepterede redigeringen, men ærgrede sig i går over resultatet over for Information.
Meget usædvanligt
At forfatteren overhovedet accepterede redigering af det omfang, undrer bogbranchefolk.
»Ved at bortredigere en stor del af det kontroversielle fjerner man jo en del af bogens egenart. Det virker meget voldsomt. Jeg kan ikke forstå, at han går med til det. De allerfleste forfattere ville have noget mere hjerteblod i det end det,« siger Bjarke Larsen og fortsætter: »Det her er meget usædvanligt. Politisk redigering af en tekst skulle man mene, at en forfatter ville være ekstra kritisk overfor.«
Lars Ringhof er litterær agent og repræsenterer en lang række forfattere. Han agerer som deres ambassadør over for forlagene, når der skal sælges rettigheder. Han fortæller, at det er meget forskelligt, hvordan forfattere håndterer samarbejdet med de forlag, der udgiver på udenlandske markeder:
»Nogle forfattere følger bogen minutiøst, mens andre – typisk de mere erfarne forfattere – får tillidsfulde relationer til redaktøren og har en positiv opfattelse af det, som han kan bidrage med i kraft af sit lokalkendskab. Men det er klart, at når der går ideologi eller meget markedstænkning i det, så bliver det en kunstnerisk diskussion, som forfatteren bør tage. Forfatteren skal selvfølgelig have det sidste ord.«
Han kan sagtens genkende billedet af et forlag, der presser på for at få en bog færdig til et bestemt tidspunkt:
»Vi kæmper en hård kamp for at et forlags kommercielle ambitioner ikke bliver indfriet på bekostning af teksten. Det sker jo også, når et forlag står og tripper for at få et manuskript af hensyn til julesalget eksempelvis. Hastværk er aldrig rart, men jeg må indrømme, at jeg i denne forbindelse tror, at det er et svar, man tyer til for at lukke den kunstneriske diskussion.«
Han fortæller, at man skal være meget bevidst om, hvem man handler med, når man sælger rettigheder på bogmarkedet.
»Hvis man er meget protektionistisk over for sit værk, så skal man ikke sælge til den højstbydende, hvor der er større kommercielle bevæggrunde end kunstneriske.«
Måske en hjælp?
Lars Ringhof påpeger, at en redaktørs blik på en bog kan være uvurderligt. Mange skandinaviske forfattere får ifølge ham ofte en positiv ople-velse ud af at udkomme på et forlag i et af de store sprogområder, hvor redigeringen af en bog er meget grundig.
»De kommer med kunstneriske indsigelser, men selvfølgelig også markedsmæssige, politiske og ideologiske, fordi de går til det, som de ville gå til alle værker tiltænkt deres specifikke publikum – om det så er det amerikanske eller tyske. Men inden man opfatter det negativt, så synes jeg, man skal give sig selv den mulighed at se det som noget positivt så længe, det sker med respekt for grundessensen i kunstnerens værk. Der, hvor det bliver problematisk, er, hvis der sker redigering i et sådan omfang, at den grundlæggende originale tekst får forskellige udtryk på forskellige markeder.«
Lars Ringhof vover endda den påstand, at Helgasons værk kan have haft godt af at have været gennem den tyske redaktørs hænder.
»Med afsæt i Erik Skyums anmeldelse (der var meget kritisk over for det politiske aspekt af romanen i den danske version, red.), så kunne det faktisk se ud til, at det tyske forlag har gjort Helgason en tjeneste. Måske er den faktisk blevet til en bedre bog af det, og det synes jeg er utrolig vigtigt at have in mente.«
Bjarke Larsen undrer sig dog over, at netop et tysk forlag foretager en politisk redigering af et værk, der indeholder referencer til den nazistiske historie.
»Hvis man ser på, hvad der ellers udkommer i Tyskland netop nu, hvor der er fokus på de personlige erfaringer og konsekvenser af krigen, så virker det underligt, at nogen vurderer, at det ville være bedst at redigere lige præcis den del ud af Helgasons værk,« siger han.

