Efterårsferie med børn
Tusindvis af danskere bevægede sig ud i det forvandlede Københavnske nattemørke, nogle med fakler, men alle med det lille badge, som giver adgang til kulturen denne fredag før efterårsferien. Marie Myschetzky fra Wonderful Copenhagen er projektleder for Kulturnatten, som løb af stablen fredag


 - Hvad ser du frem til at opleve på kulturscenen i den kommende uge?
"Efterårsferien begynder jo, og så har mange museer specielle udstillinger for børn. Jeg har ikke planlagt noget, så jeg tror, at det er noget med at stå op og se på vejret, om det skal være zoologisk have, eller om vi skal søge ly på Nationalmuseet." 
- Hvad vil du især se frem til i tv i den kommende uge?
"Jeg elsker Wallander, en svensk serie, der kommer klokken 22 tirsdag aften. Og så ser jeg Sommer. Det glæder jeg mig til."
- Hvilke aviser, magasiner/ tidsskrifter vil du orientere dig i?
"Jeg bladrer jo gerne Politiken igennem dagligt, og da jeg bruger toget hver dag, er jeg også begyndt at kigge i Urban og metroXpress. Og så hører jeg meget P1 eller P3, afhængigt af om der er børn, som kræver opmærksomhed, eller om jeg har ro til at fordybe mig. Og så glæder jeg mig til Mads og Monopolet!" 
- Hvilken kunstner laver i øjeblikket det mest spændende og nyskabende? 
"Det er der jo mange, der gør. Sådan en som Olafur Eliasson synes jeg er spændende i sin skævhed, men jeg er ikke sikker på, at jeg forstår, hvad han laver."
"Og så er jeg glad for, at sådan noget Illuminart dukker op, som måske kan sætte nogle permanente lysinstallationer op i København, der ellers er ret mørk, når man bevæger sig væk fra Rådhuspladsen, når mørket falder på."
- Seneste bog, du har læst?
"Rænkespil af Sarah Waters er jeg lige blevet færdig med. Den var totalt langt ude og fed, fordi jeg normalt er en, som kan gætte plottet, men den her var skrevet sådan, at slutningen virkelig kommer bag på én."
- Seneste teaterstykke, du har set?
"Ordet i det nye Skuespilhus. Det var meget dystert."
Seneste udstilling, du har set?
"Det er Din For Evigt? Fortiden på Værksted på Nationalmuseet. Den var supergod. Den er lidt for alle aldre; det er sådan en levende udstilling med konservatorer, der fortæller, hvordan man konserverer ting. I sin enkelthed er den rigtig fin."
Andet?
"Jeg håber, at folk har haft en dejlig kulturnat!"

