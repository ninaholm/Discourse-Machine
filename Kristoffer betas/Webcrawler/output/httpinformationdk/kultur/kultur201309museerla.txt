Museer lægges sammen som aldrig før
I Odense bliver tre museer nu til ét stort. Og det er en tendens i tiden, at små museer lukkes eller fusioneres med store. De seneste år har budt på adskillige museumsfusioner, men de mange sammenlægninger møder kritik fra eksperter
Det nye Brandts i Odense er en fusion mellem Kunstmuseet Brandts, Kunsthallen Brandts og Fyns Kunstmuseum. Og museumssammenlægningen på Fyn er ikke et enestående tilfælde. I løbet af de seneste år har der været adskillige museumsfusioner. PR-foto


 
	Vi skal kunne ligge i topfem af kunstinstitutioner i Danmark,« siger Mads Damsbo i det nye museum Brandts.

	Det er en regnvejrsdag i Odense midtby, og udefra ser museet ikke ud af meget. Et stort torv og noget, der ligner en boghandel eller en café. Indenfor er det anderledes. Tre etagers megamuseum i den gamle klædefabriks store, lyse rum. Lokale kunstinteresserede og pressefolk fra byen, regionen og hovedstaden har inden den nytiltrådte direktør Mads Damsbos udmelding vimset rundt og vekslet håndtryk.

	Nu sidder de i et aflangt rum og lytter pænt til hans planer og visioner.

	»Vi har truffet den her beslutning, fordi vi gerne vil skabe en dynamisk institution ved at slå kræfterne sammen. Både ressourcemæssigt, bemandingsmæssigt og lokalemæssigt vil vi skabe den stærkest mulige fremdrift,« siger han om det nye Brandts, som er en fusion mellem Kunstmuseet Brandts, Kunsthallen Brandts og Fyns Kunstmuseum.

	»Det var en vision fra byrådets side at skabe en mere synlig og større billedkunstinstitution for de ressourcer, man havde til rådighed. Man sammenlignede med, hvad de andre storbyer i Danmark brugte, og tænkte: ’Vi må simpelthen kunne få mere ud af ressourcerne, hvis vi samler kræfterne’. Og det tror jeg, var en meget rigtig tanke.«

	Tankegangen bag det store museum Brandts er langtfra unik for Odense. I løbet af de seneste år har der været mindst 13 museumsfusioner blandt statsanerkendte museer, oplyser direktør i Organisationen Danske Museer, Nils M. Jensen. Derudover er der talrige eksempler på sammenlægning af ikkestatsgodkendte museer.

	Der findes i Danmark tre typer museer: Ikkestatsligt anerkendte, statsligt anerkendte (som hører under museumsloven) og statslige museer (som hører under finansloven). Det er umuligt at sige, hvor mange museer, der præcis er, men over for Kristeligt Dagblad har museumskonsulent i Kulturarvsstyrelsen, Hans Henrik Landert, gættet på, at der – ud over de statslige og statsanerkendte – findes mellem 100 og 200 museer. Men tallet er faldende.

	Ifølge Dansk Statistik er landets 237 statsanerkendte museer i perioden 2010 til 2012 blevet til 223. Tallet vil blive endnu mindre, når data er indsamlet for 2013, for museerne bliver i disse slået sammen som aldrig før.

	Nationale ambitioner

	»Der er en ny bevægelse på vej,« siger professor Kirsten Drotner fra Institut for Kulturvidenskaber på Syddansk Universitet. Hun mener, at tendensen er udtryk for to ting: Dels den nye museumslov, som anbefaler kompetenceudvikling og oprustning i forhold til forskningsdimensionen. I loven ligger en politisk opfordring – men ikke et krav, understreger hun – om, at museerne begynder at indrette sig efter disse idealer. Den anden ting er en bigger is better-tendens, som ikke kun har noget med museer at gøre, men som også findes i universitets-, hospitals- og skolesammenhæng.

	»En stor del af den offentlige sektor går i disse år gennem fusionsprocesser, som er båret af en ikke altid empirisk velfunderet tanke om, at større altid er bedre. Man taler om administrative stordriftsfordele,« siger hun.

	De mange nye fusioner er dybt forskellige i deres motiver, udformninger og konsekvenser. Det fortæller Ane Hejlskov Larsen, der er lektor i museologi ved Aarhus Universitet og i gang med at indsamle midler til et forskningsprojekt om netop museumsfusioner.

	»Vi har længe villet forske i det, fordi vi mener, at emnet er højaktuelt,« siger hun.

	»Der er forskellige strukturer i spil; forskellige begrundelser for at fusionere. For eksempel har Nationalmuseet en økonomisk begrundelse, mens der i Sønderjylland har været mere geografiske begrundelser,« siger hun. Hun peger på, at der er mange forskellige små dramaer og historier ved enhver sammenlægning. I Odense medførte fusionen ifølge Politiken »ledelsesflugt«. To direktører og en overinspektør forlod deres stillinger uden at kommentere deres beslutninger over for pressen.

	Dengang udtalte direktør Mads Damsbo, at det var deres personlige valg at opsige deres stillinger, og at det i øvrigt skete, inden han tiltrådte. På spørgsmålet om de tre lederstillinger skulle erstattes, lød svaret til Politiken: »Nej, jeg vil gerne lave en flad struktur blandt de kunstfaglige medarbejdere.«

	Den flade struktur var også en af Mads Damsbo kæpheste på torsdagens pressemøde.

	Her blev direktøren i øvrigt af en fynsk journalist spurgt, om ikke han kunne finde på at få fat i foto-udstillingen med Man Ray, som lige nu udstilles på hans gamle arbejdsplads, Gl. Holtegård, på et senere tidspunkt.

	»Nu synes jeg ikke, det giver nogen mening, når man lige har set den i Holte ...« begyndte Damsbo.

	»Men husk på, hvem der ser den,« indvendte journalisten med henvisning til det overvejende fynske publikum.

	Det kunne Mads Damsbo godt se.

	»Men venner,« sagde han trommende med fingerspidserne på bordet foran ham. »jeg har jo i dén grad nationale ambitioner på husets vegne. Vi skal producere os selv. Vi skal skabe udstillinger, der har national betydning og national bevågenhed. Andre skal komme herover og se tingene først. Inden I ser det andre steder.«

	Hindrer mangfoldigheden

	Det langsigtede perspektiv ved de mange fusioner er, at man vil afskaffe de små, sære institutioner, fordi de er for små, siger Jørn Langsted, professor emeritus i kulturpolitik ved Aarhus Universitet.

	»Argumentet er – i en eller anden forstand – at der opstår en rationaliseringsgevinst, når man indlemmer mindre museer i større enheder. På den ene side er det rigtigt, at mange museer er for små, men på den anden side er argumentet ’rationaliseringsgevinst’ et af de mest tvivlsomme, jeg har hørt i årevis.«

	Han drager en parallel til de omfattende universitetssammen-lægninger, som blev en realitet for at rationalisere universiteterne generelt:

	»Man har ikke har kunnet påvise, at det har ført til mindre administration. Tværtimod,« siger han. »Den dårlige side af institutionssammenlægninger skal man være meget varsom med ikke at overføre til museumsverdenen.«

	Jørn Langsted vurderer, at risikoen på længere sigt vil blive, at man i stedet for enkelte, mindre, særprægede og egenartede museer, gør dem ensartede.

	»Næste gang, man skal rekruttere en museumsinspektør til det, der tidligere var et lille museum, vil det store museum selvfølgelig ansætte en, som ikke alene har kompetencer på det lille museums område, men som også går ud til det store, så vedkommende er fleksibel og kan anvendes flere forskellige steder. Det vil sige, at vi risikerer en ensartetgørelse af rekrutteringen af personale og forretningsgange og måder at tænke på i det her museumslandskab, som måske ikke er så hensigtsmæssig.«

	Han kan ikke se nogen forkromet løsning på problematikken, men han understreger, at der er risici for-bundet med at slå små institutioner, som har haft hver deres særpræg, sammen til en stor institution, som skal få et eller andet fælles særpræg:

	»Det kommer ganske enkelt til at hindre mangfoldigheden,« siger han.

	Forskningscentret DREAM, som Kirsten Drotner leder, samarbejder med mange museer i Danmark, og centret oplever, at mindre, lokale museer ofte har en særlig identitet i lokalsamfundet. Når disse museer pludselig bliver slået sammen med andre, som ikke umiddelbart hverken fagligt eller fysisk er i nærheden af de små, opstår der problemer.

	»Museer er ofte afhængige af lokal opbakning – ud over de økonomiske tilskud, de får,« siger Kirsten Drotner. »Det kan blive et problem, når man lægger museer sammen, som ligger langt fra hinanden og samtidig er afhængig af den lokale forankring. Selvfølgelig først og fremmest blandt publikum, men i anden omgang også blandt dem, der skal være med til at lukke pengekasserne op,« siger hun.Som museum bør man for at undgå problemet, veje fordele og ulemper på en guldvægt, før man lader sig fusionere, siger hun.

	»Vi kan se, at mange først på den anden side af en fusion bliver opmærksomme på, at de har glemt den tydelige identitet. De fleste museer ligger jo uden for Storkøbenhavn, og de lever af deres lokale forankring.«

	»Værdien i det, bliver man først opmærksom på, når fusionen er kørt igennem.«

	 

