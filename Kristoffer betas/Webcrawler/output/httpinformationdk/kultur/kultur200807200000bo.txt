200.000 bøger bliver smidt ud



 Hovedbiblioteket i København kasserer en fjerdedel af bogsamlingen, dvs. at 200.000 fag- og skønlitterære bøger, tidsskrifter og informationsfoldere bliver solgt, kasseret eller kørt på lager. Hovedbibliotekets chef Pernille Schaltz siger til Politiken.dk, at man ikke har været god nok til at rydde op i bøgerne de seneste år. "Alle biblioteker har en kassationspolitik, og det har vi også haft i København gennem flere år. Problemet er bare, at vi ikke har fulgt den," siger hun. 
En bog skal på lager eller kasseres, hvis den ikke har været udlånt i to år. Hvis den fra lageret ikke har været udlånt i fem år, skal den kasseres - eller evt. sælges eller gives til Statsbiblioteket. Ingen bog smides dog ud, før den er vurderet af en bibliotekar. Fra 2000 til 2007 er seks mio. bøger solgt eller kasseret fra danske bibliotekter.

