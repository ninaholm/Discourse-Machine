Munden fuld af kroner
Åben munden og samfundsodontolog Lisa Bøge Christensen skal fortælle dig om din uddannelsesbaggrund, dine forældres etniske herkomst, om du er mønsterbryder, og om du satser på en karriere i Hollywood. Tandsættet er i dag så kraftig en social markør, at forældre til børn med helt normale tænder i stigende grad beder om bøjler


 Birgitte Hjort Sørensen har flotte tænder. I 2013 stod hun midt i sit internationale gennembrud efter at have imponeret meget af den vestlige verden som journalisten Katrine Fønsmark i DR’s Borgen. En januaraften var hun gæst hos Ane Cortzen i ’Søndag Live’, og hun fortalte om netop sine tænder. Hun får ros for dem af sine udenlandske kolleger. Ikke kun, fordi de er flotte, men »fordi jeg ikke har fået dem lavet«.
Ane Cortzen spørger uforstående, hvad de mon mener, hvorfor skulle hun få dem lavet? Hun har jo et imponerende tandsæt inde bag overdådige læber i et usædvanligt smukt ansigt med næsten grotesk store funklende øjne.
»Jaaeh,« siger Birgitte Hjort Sørensen og fører sin lillefinger op til munden, løfter overlæben i den ene side og afslører en hjørnetand, der sidder lidt skævt. Stritter gør den ikke, men o.k., den bryder symmetrien i en ellers knivskarp tandlinje. Det er den, hun får ros for.
I dag er det mere reglen end undtagelsen, at Hollywoodstjerner gennemgår større tandkirurgiske indgreb for rigtigt at kunne skinne på den røde løber.
»Jeg kan jo se, hvor meget de har fået lavet. De har ofte munden fuld af kroner,« siger Lisa Bøge Christensen, der er lektor på Tandlægeskolen på Københavns Universitet og såkaldt samfundsodontolog. Hun undersøger, hvordan samfundets mønstre og udvikling viser sig i mundhulen på befolkningen. Og Hollywood-tendensen bekymrer hende, for den ensretter ikke bare tandsæt og giver os et kedeligt skønhedsideal. Den påvirker også det danske sundhedssystem.
»Vi ser en stigende tendens til, at forældre kræver at få rettet tænder på deres børn, hvor der alene er kosmetiske grunde til at gøre det – og næsten ikke engang det. Det drejer sig ikke kun om overbid, der gør børnene udsatte i forhold til mobning. Det er helt normale og pæne tandsæt med mindre afvigelser, de vil have bøjle på.«
Hun viser mig otte forskellige billeder. På dem ser vi otte forskellige niveauer af skæve tænder. Fra det helt åbenlyst behandlingskrævende og sandsynligvis smertefulde til Birgitte Hjort Sørensen-tænder.
»Som tandlæge er det din opgave at vurdere, hvornår du skal foreslå en tandretning, og hvornår du skal acceptere patientens – i dansk tilfælde oftest forældrenes – ønske. Men bør det også være tandlægens opgave at protestere, når det er helt unødvendigt? At få rettet tænderne er jo ikke uden risiko.«
Lisa Bøge Christensen har selv fungeret som tandlæge i næsten 20 år, inden hun gik forskervejen, og hun har medvirket til at rette mange tænder, hvor det var tvivlsomt, om det overhovedet var nødvendigt.
Men hun synes, at på trods af at vi har officielle retningslinjer for, hvornår der tilbydes tandregulering, har det nået et niveau nu, hvor vi skal overveje, hvilke konsekvenser det har, at vi lader Hollywood definere vores forhold til tænder.
»For det første er det kedeligt, at alle tænder bliver ens, for det andet er jeg bange for, at det kan være med til at underminere, at vi har betalt tandpleje og -behandling fra 0-18 år – hvorfor skal staten betale for dine skønhedsidealer?« Lisa Bøge Christensen nævner i flæng berømtheder, der har smukke og specielle tænder som f.eks. Ghita Nørby.
»Og det er mig en gåde, hvorfor Kirsten Siggaard efter så mange år i showbiz valgte at få lukket mellemrummet mellem sine fortænder.«
Og så alligevel ikke, for tendensen har været undervejs længe.
Den tandløse udvikling
Inden den kommunale tandpleje blev indført i 1972, var det ikke unormalt, at man ventede med at gå til tandlægen, til tanden var så dårlig, at den krævede voldsom dyr behandling. Og dengang valgte man ofte bare at få den hevet ud. Så hvis du ringer hjem til din mor og fortæller, at du har knækket en tand, og hun siger:
»Så får du den bare hevet ud, ikke?«, så er sandsynligheden for, at hun er født noget før 1960, stor.
Man kan bevidne samfundets velstandsstigning ved at se på Lisa Bøge Christensens kurve over antallet af mennesker helt uden tænder. Velstanden er steget i løbet af de seneste 30-40 år, mens antallet af tandløse falder og falder. Lisa Bøge Christensen fastholder, at ikke bare velstandsstigningen, men også skoletandplejen og den kommunale tandpleje i det hele taget har en del af æren for, at den danske befolkning aldrig har haft bedre tænder. Godt halvdelen af de 16-årige er i dag uden en eneste fyldning. For 15 år siden var det kun 25 procent.
»Men der er stadig en markant social ulighed at spore i statistikkerne, og det er jo interessant at undersøge, når behandlingen er gratis og endda i flere tilfælde en del af det at gå i skole. Hvorfor er der stadig nogle grupper, der har dårligere tænder end andre?«
Lisa Bøge Christensen hiver endnu en graf frem. Denne gang en undersøgelse fra 2012, der viser en tydelig tendens: Indvandrerbørn har dårligere tænder end etnisk danske. »Det ved de fleste jo, og det kan have alle mulige grunde. Men det bliver interessant, når vi inddeler efter etnisk herkomst,« siger Lisa Bøge Christensen.
Hun peger på grafen, der viser antallet af huller i tænderne fordelt på børn af forskellig etnisk herkomst. De danske børn har færrest huller i tænderne, derefter kommer børn med rødder i Somalia, så Pakistan. Til allersidst viser grafen, at de børn, der har flest huller i tænderne, stammer fra Tyrkiet.
»Tyrkerne har jo været i landet siden 1970’erne. De var de første gæstearbejdere, og deres børn kom ind i den kommunale tandpleje på samme tid som de etnisk danske børn. Hvorfor har de flest huller i tænderne? Og hvordan retter vi op på den sociale ulighed? Jeg ved det simpelthen ikke, og problemet er velkendt i andre lande.«
Nej, for initiativer har der været nok af: Oplysningskampagner, skærpet fokus, intensiv fluorbehandling. Lisa Bøge Christensen har endda været med til hyppigt at hente børn med særligt behov ude i skoleklasserne for at give dem ekstra forebyggende tandpleje.
»Men det kan man jo ikke bare blive ved med. Det kan virke voldsomt stigmatiserende, og det har tilsyneladende heller ikke den store effekt.«
Lisa Bøge Christensen fortæller, at det særligt i arbejdet med samfundets mest udsatte, misbrugerne og de hjemløse, bliver tydeligt, hvor stigmatiserende dårlige tænder i dag er.
Det imødekommende smil
»De skammer sig forfærdeligt over det,« siger hun og bekræfter, at manglende tandbehandling ikke bare ser grimt ud, det giver også større risiko for at udvikle fejlernæring, og chancerne for nogensinde at vende tilbage til arbejdsmarkedet er lig nul.
»Tandpine kan være invaliderende. De fleste ved, at ondt i tænderne er noget af det mest smertefulde, der findes, og har man det konstant, så kan man dulme smerten med alkohol, og hvis man ikke har mange tænder tilbage at tygge med, så spiser man mere blød eller flydende mad, og det er ofte usundt.«
Og enhver der ved, hvor vigtigt et imødekommende smil er til en jobsamtale, kan sige sig selv, at chancerne for at få sin månedlige indkomst fra andre end staten falder, i takt med at tænderne falder ud.
Men det er ikke kun de udsattes skam, der bekymrer Lisa Bøge Christensen. Det er summen af følelser forbundet med fortænder og tandkød. Det er ikke kun misbrugere og hjemløse, der holder munden lukket, når de smiler. Også middelklassen holder et ark papir op foran tænderne, når chefen passerer deres skrivebord.
»Uafhængigt af køn, alder og etnicitet er der én faktor, som samlet set er afgørende for, hvor du ligger i cariesstatistikken,« siger Lisa Bøge Christensen: »Og det er uddannelse. Jo højere uddannelse forældrene har, jo bedre er børnenes tænder.«
Du kan få erstattet dine sorte plomber med glinsende porcelænskroner, så din forbindelse til proletariatet ikke er synlig for en lægmand, men en tandlæge vil ofte kunne genkende en mønsterbryder på mængden af arbejde foretaget i mundhulen.
»Det handler jo nok om, at jo højere uddannelse, du har, jo mere modtagelig er du over for oplysningskampagner, og jo mere overskud er der til at tage sig af dine egne og dine børns tænder. Efterhånden som uddannelsesniveauet i befolkningen stiger, så falder antallet af huller også, men vi kan jo se, at der stadig er nogle, der halter bagefter.«
Så der er altså noget om det, når vi synes, at tænderne afslører vores sociale tilhørsforhold. »Det er, som om folk skammer sig mere over deres tænder, end de gør over andre forhold i deres liv. Det gør misbrugerne for eksempel. Måske handler det om, at vi synes: Hvis man ikke engang kan passe sine tænder, hvad kan man så?«
Her i julen viser DR filmen Pretty Woman med Julia Roberts som den prostituerede Vivian og Richard Gere som forretningsmanden Edward, der forelsker sig i hende. I en central scene finder Edward Vivian på badeværelset, hvor hun hurtigt gemmer noget bag sin ryg. Edward tror, at det er stoffer og vil smide Vivian ud, men da han åbner hendes hånd, afsløres en pakke tandtråd:
»Man bør ikke forsømme sit tandkød,« forklarer Vivian forsigtigt. Edward står målløs og stirrer på hende: »Det er bare det, at ... meget få mennesker overrasker mig,« siger han. Det er altså meget nemmere for ham at forestille sig, at luderen tager stoffer, end at hun bruger tandtråd. Han begynder efter den episode at se hende i et helt andet lys.
Og der har vi måske en del af forklaringen på, at tandkirurgien har kronede dage i Hollywood, og at bøjlerne strammer om de kommunale tandplejebudgetter – måske i en grad, som de ikke har gjort tidligere.
»Det er da en reel diskussion værd,« siger Lisa Bøge Christensen. »I Danmark har vi valgt, at ikke alle skal have betalt tandpleje, men er det rigtigt at prioritere de unge menneskers selvværd højere end en kontanthjælpsmodtagers generelle sundhed? I dag er det gratis for en 13-årig at få rettet en skæv tand, mens tilskuddet til socialt udsatte ofte er beskedent og så bureaukratisk at opnå, at de vælger at betragte tandlægebesøg som en luksus og en udgift, de kan undvære. Er det rigtigt? Og hvilken udvikling er det, vi understøtter med den prioritering?«

