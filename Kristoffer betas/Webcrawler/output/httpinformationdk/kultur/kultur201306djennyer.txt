Dj’en er den nye rockstjerne – igen
USA’s populærkultur har opdaget technoen med 20 års forsinkelse, og Las Vegas er det nye epicenter. Det er helt unikt, at USA er så kulturelt langsommelige, og det kan skyldes racistiske og homofobiske undertoner
Den franske dj og producer David Guetta er en af de mest populære dj’s for tiden. Foto: Scanpix

Da Sven Väth første gang kom til Ibiza i 1980, var det som blaffer, og han sov på en drømmeseng de første tre måneder. I dag får han op til 40.000 euro for en aften som dj på den spanske ø, som allerede i 1980’erne blev mekka for den elektroniske fest. Hvis Väth i dag sover i en stol, så er det i en privatjet.Väth var tidligt aktiv i det tyske technomiljø, der dengang i 1980’erne var ren undergrund. I dag er han 48 år, og han kunne med lidt god vilje være far til flere af de folk, der nu bringer faklen videre og sætter ild til den amerikanske musikbranche med en elektronisk festkultur, som ligger i direkte forlængelse af, hvad der foregik i Europa i 1980’erne og 1990’erne.Tiësto, David Guetta, Calvin Harris, Pete Tong og Skrillex hedder nogle af de mest populære dj’s/producere som i disse dage skovler penge ind på en måde, som man troede var en saga blot i musikbranchen. Verdens rigeste dj, hollandske Tiësto, anslås af internetsitet Celebrity Net Worth at have 75 millioner dollars på sin bankkonto. Og de mest populære dj’s kan score mellem en halv og en hel million dollars på en enkelt aften. Det er blevet sagt før, men det er sandere end nogensinde før: Dj’en er vor tids rockstjerne.GenindspilningAmerikanerne kalder det EDM, Electronic Dance Music – en paraply, der dækker over genrer som dubstep, house og techno. I 2012 var EDM den hurtigst voksende mainstream-genre inden for digitalt salg af musiknumre i USA. Den voksede med hele 36% mod nummer to – country med 13%. Dj og producer David Guetta har 42 millioner likes på Facebook. Rihanna har 71 millioner.Det brød for alvor løs i 2010. Bookingbureauet Insomniac sikrede sig stadionet L.A. Memorial Coliseum som ramme om EDM-festivalen Electric Daisy Carnival. 185.000 betalende neonfarvede gæster fyldte det sikkert måbende stadion, der har huset hele to olympiske lege, senest i 1984.Bizart nok ser den nye konkurrent til Ibiza som mekka for EDM ud til at være Las Vegas. Men det giver alligevel mening, for de nye megafester ligner mere futuristiske cirkusproduktioner, end det ligner baleariske strandfester. Og der bliver for tiden oprustet i Sin City, for eksempel med den 7400 kvadratmeter store klub Hakkasan Las Vegas.Det, der er sært ved hele denne historie, er, at det ligner en genindspilning. Og det er ikke kun musikken; det er også de stærke farver, den karnevalske og neonpsykedeliske æstetik, de timelange stammedanse og brugen af ecstacy. For snart længe siden skabte et livsaligt sammenrend af subkulturer sammen med dedikerede festarrangører dét, som blev døbt ravekulturen. Det skete i England ved hedonistiske og psykedelisk betonede fester i pakhuse og ude i landidyllen under to unormalt fabelagtige engelske somre. Det var i 1988 og 1989. Og soundtracket var techno og house.DiscohadHvad der er endnu mere sært ved denne historie er, at musikken var importeret fra USA. House blev døbt i Chicago i sorte miljøer, techno blev døbt i Detroit i sorte miljøer. Men de to skelsættende elektroniske genrer har bare først nu fået fat i mainstream derovre, og det skyldes formentlig den i hvert fald homofobiske, men måske også racistisk betonede væmmelse ved disco.Genren blev i 1970’erne lagt heftigt for had, ikke mindst på grund af dens mange androgyne stjerner, og at den udsprang af seksuelt frigjorte storbyklubber. Det kulminerede ved den såkaldte »Disco Demolition Night« i Comiskey Park i Chicago den 12. juli 1979. I halvlegen i en baseballkamp sprængte man som annonceret ganske enkelt en box fyldt med discoplader i luften, hvorefter lykkelige discohadere stormede banen – og ødelagde grønsværen.Discoen gik i hi (som genrer jo gør) for en stund, og er først nu ved at komme tilbage, men i fortrinsvis sorte og homoseksuelle klubber og pakhuse i New York og Chicago udviklede genren sig til noget andet, noget langt mere frontalt kropsfikseret. Væk med vers og omkvæd, op med bas og trommer – vel at mærke især af elektronisk variant. Og house var født.Der var bare ingen, der opdagede det i USA. Men det gjorde man i Europa, ikke mindst i England og på Ibiza, hvor genrens nu legendariske vinylplader fandt sig en menighed på langdistancen.Sejret sig ihjelI dag har techno og house nærmest sejret sig selv ihjel i mainstream. Det anslås, at den skotske house- og popproducer og dj Calvin Harris er blevet afspillet over en milliard gange de seneste 18 måneder på YouTube, Spotify og via illegale downloads etc. Og han har solgt over syv millioner numre alene i Storbrittannien og USA.Med 20 års forsinkelse er techno og house og den ravekultur, de to genrer affødte, blevet homecoming queens i USA – og omgående forvandlet til profitabel massekultur i købte reservater. De oprindelige raves i England blev ellers født som en modkultur, der besatte byrum og marker. Det handlede om en ny hedonisme, om retten til nye udtryk og til en alternativ livsstil, og det rystede Storbritanniens borgerskab. Politiet oprettede en specialenhed for at stoppe festerne, før de kom i gang, og i 1994 vedtog det britiske parlament ændringer til The Criminal Justice and Public Order Bill, der forbyder fester med repetitive rytmer og giver politiet udvidede rettigheder til kropsvisitationer og kropsprøver.Resultatet blev, at techno- og housekulturen blev sluset ind i nattelivsindustrien og skåret ned til en weekendhedonisme, der passer ind i et produktivt kapitalistisk samfund, og at den siden er vokset til helt igennem legal stadionstørrelse. Og det har skabt en overklasse af dj’s.Sven Väth har for nylig udtalt, at han mener, dj- og dermed festpriserne er blevet for høje, og han påpeger, at det virker upassende midt i en EU-krise især i de sydeuropæiske lande. På den legendariske Ibiza-klub Pasha, der blev grundlagt i de tidlige 1970’ere, er man enige. De fyrede sidste år deres musikalske leder, som bidrog til priskapløbet, og stjerner som Tiësto og Pete Tong kommer ikke forbi denne sommer.»I gamle dage handlede Ibizia aldrig om VIP’s. Der var ingen klasseskel« siger Sven Väth til det britiske musikmagasin Mixmag.»Jeg er selvfølgelig glad for, at vores musik slår igennem på verdensplan, men vi må sikre os, at vi passer på den.«&nbsp;I morgen løber EDM – One Day of Electronic Dance Music af stabelen på Refshaleøen, Kbh. Tiësto er hovednavn&nbsp;
