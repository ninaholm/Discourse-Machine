En dragon stak hånden frem
Drømmestart for Anand i skakkens kandidaturnering


 
	Mange kommentatorer har haft travlt med at dømme den indiske eksverdensmester Viswanathan Anand ude af den allerøverste top i skakkens hierarki, og der blev der endda spekuleret i, at han ikke orkede at stille op i kandidatturneringen i den vestsibiriske by Khanty-Mansiysk. Her afgør otte spillere, hvem der skal have lov til at møde den 23-årige norske verdensmester Magnus Carlsen i en titelmatch til november. Den unge amerikansk-italienske stormester Fabiano Caruana har faktisk stået klar i kulissen, næsten trippende, for at overtage inderens plads. Men Anand meldte ikke afbud, og efter de første tre runder ligger han noget overraskende på førstepladsen, idet stillingen er: 1. Anand, 2,5 points. 2.-3. Svidler og Kramnik, begge 2 p. 4. Aronian og Topalov, begge 1,5 p. 5.-6. Andreikin og Karjakin, begge 1 p. 8. Mamedyarov, 0,5 p.

	I første runde chokerede Anand med at vinde i sikker stil over forhåndsfavoritten fra Armenien, Levon Aronian, der har markant højere ratingtal end de øvrige syv bejlere til førstepladsen. Anand har hvid:

	1.e4 e5 2.Sf3 Sc6 3.Lb5 a6 4.La4 Sf6 5.0–0 Le7 6.Te1 b5 7.Lb3 0–0 8.h3 Lb7 9.d3 d5 10.exd5 Sxd5 11.Sbd2 Dd7 ...

	Marshall-gambitten i spansk parti. Anand napper i første omgang bonden, men vinder den snart tilbage med fint spil.

	12.Sxe5 Sxe5 13.Txe5 Sf6 14.Te1 Tae8 15.Sf3 Ld6 16.Le3 Te7 17.d4 Tfe8 18.c3 h6 19.Se5 Lxe5 20.dxe5 Txe5 21.Dxd7 Sxd7 22.Ted1 Sf6 23.c4 c6 24.Tac1 T5e7 25.a4 bxc4 26.Lxc4 Sd5 27.Lc5 Te4 28.f3 T4e5 29.Kf2 Lc8 30.Lf1 T5e6 31.Td3 Sf4 32.Tb3 Td8 33.Le3 Sd5 34.Ld2 Sf6 35.La5! Tde8 36.Tb6 Te5 37.Lc3 Sd5 38.Lxe5 Sxb6 39.Ld4 Sxa4 ...

	Springeren er havnet ude på randen, hvor den er på spanden. Det viser sig nemlig, at den får svært ved at komme frelst tilbage til fødesognet.

	40.Txc6 Td8 41.Tc4 Ld7 42.b3 Lb5 43.Tb4 Sb2 44.Lxb5 axb5 ...

	Se diagrammet.

	Hvis hvid i denne stilling fortsætter sorgløst med 45.Ke2, har sort den fikse redning 45. - Sc4! Men Anand spiller præcist:

	45.Ke3 Te8+ 46.Kd2 Td8 47.Kc3 ...

	Og Aronian opgav. Springeren er fortabt. Vi mindes den kære gamle vise om Tordenskjold, hvor et af versene begynder: »En dragon stak hånden frem, men han trak den aldrig hjem ...«

	I 2. runde spillede Anand som sort en relativt udramatisk remis mod eksverdensmester Topalov, mens han i 3. runde, atter som sort, fik nedlagt den aserbajdsjanske stormester Mamedyarov. I 4. runde – fra i dag kl. 10 – har inderen i et topopgør hvid mod Kramnik. Klarer han den hurdle, begynder det allerede at ligne noget.

