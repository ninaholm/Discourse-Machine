Radikale: Jelved bliver ny kulturminister
Radikale Venstre bekræfter, at Marianne Jelved torsdag udnævnes til kulturminister.


 Radikale Venstre bekræfter, at den 69-årige gruppeformand Marianne Jelved (R) torsdag udnævnes til kulturminister. Det sker, efter at Uffe Elbæk (R) onsdag trak sig.
Jelved er en af Folketingets mest erfarne politikere, og hun blev valgt ind i Folketinget i 1987. Hun har tidligere været minister - dengang i en regering med socialdemokraten Poul Nyrup Rasmussen ved roret.
Ifølge Ritzaus oplysninger skal Jelved klokken 13.00 i audiens hos dronningen, mens der er afskedsaudiens hos dronningen for Elbæk klokken 13.30. Senere er der overdragelse i Kulturministeriet.
Men allerede onsdag aften ønsker den radikale formand, Margrethe Vestager, sin ny kulturminister velkommen.
- Marianne er tilbage. Velkommen på holdet!, skriver De Radikales leder, Margrethe Vestager, i en besked på Twitter.
Samtidig har hun uploadet et billede af en sølvfarvet håndtaske.
Tidligere torsdag skrev Uffe Elbæk denne hyldest til den kommende minister:
- Jeg ved, hvem der bliver ny kulturminister. Det er det sejeste valg i verden (Margrethe, du er så god!). Og jeg er lykkelig helt ind i hjertet.
- Hvor er det dog godt for kulturlivet, for ministeriet og for alle mine (tidligere) medarbejdere. Det er stort! Hvor jeg dog glæder mig til at holde den overdragelsestale i morgen.
Med ministerposten til Marianne Jelved bliver posten som gruppeformand hos partiet ledig. Ifølge TV2 Nyhederne kandiderer Sofie Carsten Nielsen til den post og er så godt som sikker på at få den.
Udnævnelsen af Jelved kommer efter Uffe Elbæks afgang som kulturminister. Han trak sig efter flere dage med hård kritik.
Presset på den afgående kulturminister steg for alvor, da han på et samråd tirsdag overraskende oplyste, at han stoppede et sjette møde på Akademiet for Utæmmet Kreativitet, Afuk, efter advarsel fra en embedsmand.
Før og under samrådet fastslog Uffe Elbæk ellers flere gange, at han ikke blev advaret af embedsmænd mod at placere møderne på Afuk.
