Ordførere retter hård kritik mod kulturministeren
Folketingets kultur-ordførere kan ikke forstå, hvorfor Uffe Elbæk ikke vil mødes med Ai Weiwei. Enhedslisten kalder det pinligt, mens oppositionen nu kalder ministeren i samråd


 Mens udviklingsminister Christian Friis Bach (R) er på vej til Myanmar for at blive fotograferet med systemkritikeren Aung San Suu Kyi, nægter en anden radikal minister at mødes med Ai Weiwei i Beijing. Af respekt for sine kinesiske værter, siger han.
’Decideret sørgeligt’
Har Uffe Elbæk glemt, at han er minister? Er han mest taget til Beijing for at hygge sig og for at få nogle gode oplevelser. Hvis man spørger Venstres kulturordfører Michael Aastrup Jensen, virker det sådan.
»Og det er decideret sørgeligt. Men det er også skadeligt for den linje, som vi ellers har fra dansk side: Vi taler med kineserne, men vi siger også til, når vi mener, at der er behov for forbedringer. Derfor skal vi råbe vagt i gevær og støtte op omkring dem, der kæmper for de rettigheder, som vi hver dag selv sætter pris på at have i Danmark,« siger han.
Hos Enhedslisten kalder man Uffe Elbæks besøg i Kina »dybt pinligt« for Danmark.
»I øjeblikket udstiller Louisiana værker af Weiwei, men når kulturministeren endelig har en konkret mulighed for at gøre en forskel for ham og andre kunstnere, der tør kritisere undertrykkende regimer, så griber han den ikke. Det er endnu et eksempel på, at Danmark prioriterer handelsinteresser meget højere end demokrati, menneskerettigheder og menneskelighed,« siger kulturordfører Stine Brix (EL).
Indkaldes i samråd
Alex Ahrendtsen, kulturordfører i Dansk Folkeparti, er både chokeret og gal.
»Vi skal ikke lade os skræmme af Kina og deres massive økonomi. Hvis ikke man vil mødes med en kunstner, fordi det kan skabe problemer for ens lands økonomi, så er man ikke kulturminister. Uffe Elbæk giver her afkald på det vigtigste af alt: Kampen for det frie ord og ytringer. Hvad skal vi overhovedet med en kulturminister, hvis ikke han vil kæmpe for disse rettigheder,« spørger Alex Ahrendtsen.
Derfor kalder han straks kulturministeren i samråd, hvor Elbæk skal forklare, hvorfor han ikke ønsker at mødes med Ai Weiwei.
Og Michael Aastrup Jensen bakker op om samrådet.
»Forhåbentlig kan vi få et flertal i Folketinget til at presse ministeren til fremover ikke at ville ligge på knæ for mindre demokratiske regimer,« siger han.
Hos regeringspartiet SF mener kulturordfører Pernille Vigsø Bagge, at ministeren selv må være den bedste til at vurdere sagen.
»Det er svært at tage til Kina som minister, og man er nødt til at opføre sig respektfuldt i det land, man besøger,« siger hun.
 

