Sange, der bliver ved, selv når lyden går
Hvis al elektricitet røg, ville det ikke stoppe Gillian Welch i at spille. Countrysangene kræver ikke mere end hendes stemme og en guitar. Og musik, der spiller på trods af strømsvigt, har det moderne menneske faktisk godt af, synes hun. Information har talt med countryens anmelderdarling, der i aften giver koncert i Det Kongelige Teater
Gillian Welch med makkeren Dave Rawlings. Welchs musik er enkel og akustisk, og ifølge countrymusikeren selv er hun ikke glad for elektrisk støj, som f.eks. støvsugere.


 Der var et eller andet galt med ørerne, da Gillian Welch var barn.
»Følsomme. De var meget følsomme, de ører,« siger hun på en telefonlinje fra Nashville, den amerikanske countryhovedstad.
Hun griner lidt af sig selv. Lidelsen var ikke ligefrem diagnostiserbar, barnet kunne bare ikke døje elektronisk støj.
»Jeg kunne ikke holde lyden af en hårtørrer ud. For slet ikke at tale om støvsugere. Jeg kan stadig ikke klare støvsugere,« siger hun.
I hendes musik støder man da heller ikke på tunge trommer eller distortede guitarer. Faktisk kunne lyden næsten ikke være mere barberet. Den musik, man lytter til, når man hører Gillian Welch og hendes musikalske partner Dave Rawlings, rummer ofte ikke mere end en banjo, en — måske to - akustiske guitarer og to stemmer, der enten enstemmigt eller med simple arrangementer synger sammen. Selvom Gillian Welch af anmelder John Harris fra den britiske avis The Guardian er blevet kaldt »et af tidens største talenter«, og til trods for at hendes plader gang på gang hædres af anmelderkorpset, fremstår musikken ikke helt nutidig. Som hørte hun bedre til blandt bluegrassens forfædre i 50'ernes sydstater.
»Musikken er aldrig tilbageskuende i mine ører. Det er vores musik — og vi gør det bedste, vi kan, for at udtrykke os selv. Denne plade er eksempelvis fuld af ærgrelse over, hvad tiden har gjort ved mine venskaber. Når mine venners familie har taget over med børn og larm og efterladt venskaberne hængende bagude. Lyden er måske for nogle gammeldags, men tankerne er mine, og de er aktuelle og nutidige. Den simple lyd kan, hvis man tillader den det, give en pause fra al støjen.«
Gillian Welch og Dave Rawlings seneste album The Harrow & The Harvestudkom den 28. juni i år. Pladen er hendes femte album på 15 år, og der er gået otte år siden den foregående, Soul Journey. Men til trods for, at Gillian Welch ikke orker at lade sig kåre og mest er alt ligner en outsider i populær countrymusik, er hun af anmelderne ofte blevet døbt den ukronede dronning af den akustiske country. Der skulle dog gå 17 år af countrysangerindens liv, før Gillian Welch overhovedet hørte countrymusik på plade.
Fra LA til Nashville
Han havde den mest vidunderlige pladesamling, husker hun. Gillian Welchs sambo fra gymnasiet var den første til at spille en LP med countrymusik for hende. Det var Bill Monroe fra The Blue Grass Boys, der sang, og Gillian Welch var 17 år og lige flyttet fra forældrene i Los Angeles til Santa Cruz i Nordcalifornien for at studere.
»Da han spillede pladerne, var der et eller andet i mig, der begyndte at give mening,« siger den nu 42-årige sangerinde.
Gillian Welch er nemlig hverken vokset op i Rocky Mountains eller i et hus med skodder for vinduerne i sydstaterne. Faktisk er hun fra New York og Los Angeles, og det er først langt senere i hendes liv, at cowboystøvlerne og Stetson-hatten er kommet på. Men i en folkeskole i Los Angeles »styret fuldstændigt af hippier« — som Welch forklarer det — sad lærerne langhårede og spillede Woody Guthrie for de små.
»Som otteårig forlangte jeg en akustisk guitar af mine forældre,« siger hun.
Guitaren fik hun, og i de følgende ni år spillede Gillian Welch alle de klassikere, som de langhårede havde lært hende. Hun sad på sit værelse og spillede sange fra fortiden.
»Da jeg første gang hørte pladesamlingen i Santa Cruz, var det den mest fabelagtige oplevelse. Det var sange, jeg var vokset op med at synge, selvom jeg aldrig havde hørt pladerne. Alt ved det, ramte mig. Da jeg hørte de her plader, tænkte jeg bare: det er sådan, jeg spiller. Og da jeg hørte sangerne, tænkte jeg — det er jo sådan, jeg synger.«
Hurtigt blev Welch en del af et »hardcore bluegrass-slæng«, som hun kalder det. Og som 22-årig havde hun drømt om Nashville længe nok.
»Her havde alle de store spillet. Mine bluegrassidoler havde skrevet deres største sange her, og musikere som Bob Dylan og Neil Young havde endda indspillet i denne by. Nashville havde en dragende effekt på mig, det var det eneste sted, jeg kunne forestille mig at være,« siger hun.
Det gode strømsvigt
I Nashville var hun og Dave Rawlings ikke længere særlinge. Byen var godt nok langt fra den romantiserede rede for countrypoeter og længselsfulde fremmede, der sammen komponerede den rene og skære ærlighed. Men hjemme, det var hun af en art.
»De plader, der har fået mig til at flytte til Nashville, var 40 år gamle, og langt de fleste af disse musikere var blevet erstattet af store popcountrynavne. Alligevel gav det mening. Denne by var grundlagt på den musik, jeg havde spillet hele mit liv,« siger hun.
Det, hun elskede mest ved byen, var accepten af det simple. Noget af det samme, som hun holder mest af ved bluegrass, folk og country:
»Vi lever i et samfund og er en del af et arbejdende folk, hvis liv er overvældet af teknologi. Verden fungerer kun, hvis strømmen ikke strejker. Derfor kan kunst, der kan leve uden for denne virkelighed være tiltrækkende, tror jeg. Hvis du dræber strømmen, kan vi stadig spille vores sange. Det fremstår ægte og oprindeligt på folk, og musikken kan blive den ærlige stemme i den virtuelle verden. Og så er den også god for os med sarte ører.«
 
Gillian Welch giver i aften koncert med sin musikalske makker Dave Rawling på Det Kongelige Teaters Gamle Scene.

