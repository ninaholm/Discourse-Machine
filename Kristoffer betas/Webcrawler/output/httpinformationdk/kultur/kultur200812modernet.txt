Moderne tv-komik



 John Cleese følger ikke længere så nøje med i, hvad der bliver lavet af komedieserier til tv. Den 69-årige skuespiller og manuskriptforfatter, som er i gang med at lave filmen Fisken de kaldte Wanda om til en musical, tror ikke på, at han kommer til at se noget, der er lige så godt, som det han så, da han var ung.
"Tidligt i min karriere ville jeg opleve øjeblikke af ren og skær fornøjelse," siger han til Guardian. "Som 21-årig opdagede jeg Buster Keaton; som 24-årig var det Harold Lloyd; derefter W.C. Fields. En gang imellem opdager man noget nyt. Bill Hicks var et geni. Det samme er Eddie Izzard. Det er ikke for at være ond, men der findes adskillige populære komedieserier - og jeg taler ikke om Ricky Gervais, for han er fantastisk - som jeg ikke er specielt begejstret for. Så jeg holder min mund. På dette tidspunkt i mit liv er jeg nødt til at acceptere, at det ikke er sandsynligt, at jeg kommer til at se noget, der er lige så forbløffende godt som Buster Keaton."

