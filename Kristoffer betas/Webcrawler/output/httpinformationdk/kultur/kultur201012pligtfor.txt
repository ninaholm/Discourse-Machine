Det er min pligt at fortælle de svære historier
I Iran blev han fængslet og tortureret, fordi han forsvarede det frie ord. Tvunget fra sit hjemland sidder den iranske journalist Ahmad Farahani nu i et asylcenter i Danmark. Alligevel insisterer han på fortsat at lave journalistik


 En sen nat i februar 2010 bankede politiet på den iranske journalist Ahmad Farahanis dør. Han vidste med det samme, hvad der skulle ske. Han bad sin kone hejse hans endnu uredigerede dokumentarfilm ud af vinduet, så meget det kunne nås, inden betjentene brasede ind i lejligheden. Den dag i dag vågner Ahmad Farahanis nu otte-årige datter stadig midt om natten med mareridt fra den nat, otte mænd trængte ind i deres hjem, bankede hendes far og tog ham med ud i natten.
I dag har han gemt sit kamera væk et hemmeligt sted på det danske asylcenter, hvor han har boet med sin kone og datter i knap en måned, fortæller han, da Information en iskold decemberdag møder Ahmad Farahani i lejren. Men kameraet er altid opladt og klar til brug, forklarer han.
»For man ved aldrig, hvornår der sker noget, man bør dokumentere,« siger han. Men han går stille med dørene, for det er sådan, man overlever som journalist i hans hjemland. Og vanen hænger tilsyneladende ved.
35-årige Ahmad Farahani har gennem de sidste 10 år arbejdet på nogle af Irans største aviser, både som skribent og som redaktør. Men sidst i november 2010 sluttede hans karriere i Mellemøsten. Filmfestivalen CPH:DOX inviterede i år Ahmad Farahani til Danmark for at vise hans kritiske dokumentarfilm om to unge rappere under optøjerne i Teheran i 2009, men mindre end 24 timer efter filmvisningen stod journalistens navn på revolutionsgardens dødsliste. Nu var det ikke længere en mulighed for Ahmad Farahani at tage tilbage til Tyrkiet, hvortil han kort tid forinden var flygtet.  Tyrkiet vil med stor sandsynlighed udlevere ham til Iran, hvis han vender tilbage.
»Iran har øjne overalt,« siger han. Derfor  er det vigtigt for Ahmad Farahani, at Information ikke skriver, hvilket asylcenter, han bor på, forklarer han fra sit lille værelse i lejren. Ahmad Farahani frygter, at de iranske myndigheder får nys om, hvor han og hans familie befinder sig.
Men frygten får ham hverken til at tie eller rette ind. Han har aldrig ladet frygten få magten, forklarer han. Til trods for at Ahmad Farahani på egen krop har mærket konsekvenserne af at ytre sig kritisk. Da han sad fængslet i Teheran blev han afhørt »på mange forskellige måder«, som han lavmælt formulerer det. Han ser ned i bordet og gnider hænderne hårdt sammen. Under ærmet på hans skjorte kan man ane et levn fra den såkaldte grønne revolution. Om hans håndled hænger et lille lysegrønt armbånd. Et lavmælt politisk udsagn. Den grønne revolution fandt sted under præsidentvalget sidste år, og netop den er en af grundene til, at Ahmad Farahani bor på et asylcenter i dag.
Så kom censuren
Da den iranske præsident Mahmoud Ahmadinejad i 2009 blev genvalgt, og relvolutionen voksede i Teherans gader, mødte Ahmad Farahani to unge rappere, der skrev ørehængende, populære og kritiske tekster om præsidenten og magtapparatet. Rapperne blev hovedpersonerne i hans dokumentarfilm, som ingen måtte kende til. Kun Farahanis kone blev indviet i hans nye, hemmelige projekt. Alt andet var for farligt. Kritiske røster har det med at forsvinde i Iran, forklarer han.
Ahmad Farahani havde ellers arbejdet som lovlydig journalist på flere dagblade, siden han var i midten af 20erne først som skribent og siden som socialredaktør.
Men i 2005, da Teherans daværende borgmester Mahmoud Ahmadinejad blev valgt som landets præsident, tog den altid underliggende censur en drastisk drejning. Mange af chefredaktørerne på de store aviser blev fyret, og nye Ahmadinejad-venlige redaktører blev sat ind i stedet. Og efter kort tid blev to af Ahmad Farahanis tætte kolleger anholdt for at skrive kritiske historier.
En journalists pligt
»Det var dér, min skæbne første gang tog en drejning, som ikke kunne gøres om,« husker Ahmad Farahani tilbage. I kølvandet på sine venners anholdelse startede han nemlig sin første blog, hvor han konkret og kritisk skrev om Ahmadinejad og om censuren i medierne, og det fik myndighederne til at holde øje med den unge journalist.
I arbejdstiden skrev Ahmad Farahani fortsat pligtskyldigt de historier, han var nødt til at skrive til aviserne.
»Statens version af virkeligheden,« som Ahmad Farahani selv beskriver det. Men i sin fritid bloggede han om den virkelighed, han så med egne øjne. En uskøn og brutal virkelighed, hvor unge mennesker, hans egne venner, forsvandt i lange perioder ad gangen og kom tilbage til overfladen med ar, både udvendigt og indvendigt.
Og ligesom de skæbner han beskrev, tog regimet også magten fra Ahmad Farahani. Han blev en sen nat i februar i år anholdt i sit hjem. Myndighederne havde fået nys om hans film. Og i én lang måned blev han afhørt og mishandlet på måder, han bedste beskriver ved at løfte begge arme over hovedet for at vise, hvordan har var bundet. Detaljerne beder han venligt om lov til ikke at sige højt.
»Jeg har hele tiden vidst, at der var en risiko. Men du må forstå, jeg er muslim. Jeg har altid lært, at din nabos lykke og sikkerhed er mindst lige så vigtig som din egen. Og hvordan skulle jeg så bare kunne lukke øjnene? Hvis du er journalist, har du et ansvar. Det er min pligt at fortælle de svære historier,« siger Ahmad Farahani. Selv efter sin løsladelse ringede efterretningstjenesten dagligt og truede med at hente ham, og den konstante frygt fik ham til endelig at flygte til Tyrkiet. Med sig tog han sin lille familie og de få ikke-beslaglagte videofiler, han havde gemt. Det var disse filer, som siden blev redigeret og vist på CHP:DOX.
»Jeg havde aldrig forestillet mig, at jeg måtte flygte fra mit eget land,« siger Ahmad Farahani med blanke øjne om beslutningen om at flygte til Tyrkiet.
»Men jeg kunne simpelthen ikke længere.«
Historien indefra
Fra asylcenteret, hvor Ahmad Farahani skal bo, mens hans sag bliver behandlet, laver han endnu journalistik. Både på sin blog om situationen i Iran, men også i forbindelse med sit nyeste projekt, hvor målgruppen er betydeligt mindre. Nemlig beboerne på asylcenteret. Ahmad Farahani er i færd med at stable et magasin på benene, der skal berette om livet i Danmark, om kulturforskellene og om sagsbehandlinger. Om alle de ting, der har betydning, når man er asylansøger i Danmark. Magasinet har netop fået grøn lys fra lejrens ledelse og bliver det første af sin slags i Danmark.
»Beboerne her i lejren har mange ting at bekymre sig om. Derfor skal de også vide, hvad der foregår omkring dem,« forklarer Ahmad Farahani, da vi er gået ud i snevejret for at komme lidt ud af familiens midlertidige lille hjem.
»Jeg kan ikke lade være at lave journalistisk,« siger han. »Det har kostet mig meget i mit liv, det er sandt. Men som journalist er det min pligt at afdække virkeligheden, som jeg ser den. Og det ændrer sig naturligvis ikke, bare fordi jeg er i Danmark.«


