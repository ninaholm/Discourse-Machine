Ekspert: Indtægtsregulering af legater vil underminere kunststøtten
Det er historieløst og populistisk at ville ændre loven om kunststøtte på baggrund af legat til Peter Øvig Knudsen, siger kulturpolitiske forsker Jørn Langsted. Det flytter fokus fra kunstnerisk kvalitet og gør kunstfonden til en socialfond
 
Jørn Langsted, kulturpolitisk ekspert og tidligere professor i dramaturgi ved Aarhus Universitet


 
	Et flertal i Folketinget står klar til at ændre loven om Statens Kunstfond, således at kunstnere, der økonomisk kan klare sig selv, ikke skal have statsstøtte. Men den ændring af loven kan føre til en underminering af de principper, som den statslige kunststøtte er blevet uddelt efter i fem årtier. Det mener den kulturpolitiske ekspert og tidligere professor i dramaturgi ved Aarhus Universitet Jørn Langsted. Han mener, at den ændring af loven, der vil tage højde for kunstnernes indtægt, vil ændre hele vores forståelse af, hvad kunststøtte er.

	»Så er man ved at ændre kulturpolitik. Så er det ikke længere en kulturpolitik, som handler om kvalitet og om at styrke kvalitet, men en kulturpolitik, som handler om sociale og økonomiske forhold; altså en aflægger af bistandsloven. Hvis man vil drive Statens Kunstfond og de love, som ligger under den, hvor kravet er, at det handler om kvalitet, så bliver det noget miskmask at blande kunstnerisk kvalitet sammen med at sidde og kigge i ansøgernes selvangivelser,« siger Jørn Langsted.

	Det er i disse dage præcis 50 år siden, at Statens Kunstfond blev oprettet med det formål at udbrede kvalitetskunst til en bredere dansk offentlighed. Den konkrete sag udspringer af, at forfatteren Peter Øvig Knudsen forleden modtog det treårige arbejdslegat fra Statens Kunstfond på samlet set 855.000 kr. og den efterfølgende debat af, hvorvidt kunstnere, der formodes at tjene godt eller har en stor formue, overhovedet skal kunne modtage arbejdslegater. Kulturminister Marianne Jelved (R) skrev tirsdag en kronik i Jyllands-Posten, hvor hun sagde, at hun mente, at kunststøtte ikke bør være indkomstafhængig, og at polemikken om det treårige arbejdslegat til Peter Øvig Knudsen var et udtryk for »manglende forståelse for, at det er kvaliteten, der tæller«.

	’Ren populisme’

	For Jørn Langsted er det at blande to diskussioner sammen, når man vil tage hensyn til kunstnernes indtjening. Han henviser til, at man i årevis har talt om at lave en slags indtægtsløshedskasse for kunstnere, folk, der af gode grunde ikke kan få et almindeligt udkomme af deres kunstneriske virke. Men det er noget andet end det, Statens Kunstfond gennem 50 har stået for.

	»Det er manglende forståelse for, hvad det er de har sat i verden med Statens Kunstfond. Efter mine begreber er det at sammenblande to kategorier, nemlig kunstnerisk kvalitet og sociale og økonomiske omstændigheder,« siger Jørn Langsted.

– Hvordan opfatter du ønsket om at ændre loven?

	»Som ren populisme, ren misundelsestænkning og som mangel på kulturpolitiske overvejelser. Hvis man skal ændre noget som helst, så skal det være i den administrative procedure, at folk, der ansøger et arbejdslegat, må angive, hvad de søger. Om de søger om et halvt år, et år eller tre år. Det må være rimeligt.«

– Er det ikke rimelig uskyldigt at lave en ændring, så pengene ikke går til i forvejen velhavende kunstnere?

	»Ikke umiddelbart. Jeg synes, at det så burde være et selvjustitskrav, altså at folk lod være med at søge, hvis de har penge nok. Men jeg kan ikke forestille mig, hvordan man i et bedømmelsesudvalg skulle sidde med det ene øje på selvangivelsen for den enkelte kunstner og med det andet øje på kvalitet. Skulle man så eksempelvis sidde og sige, at her er meget kvalitet, men der er også mange penge, så dermed ingen penge til vedkommende. Eller her er ikke så meget kvalitet, men ikke så mange penge, og så skal vedkommende have penge. Det bliver noget miskmask.«

	Statens sociale kunstfond

– Er det en ny form for rindalisme?

	»Den har ligget der i alle årene. Indtægtsregulering af hædersydelserne er kommet ad et par omgange, og den holder tilsyneladende aldrig op. Så snart der popper en eller anden sag op, en kunstner som har lidt flere penge end andre, så kommer misundelsen igen. Og den giver pote hver gang, for den taler til den indre svinehund i os alle.«

– Men er det ikke i orden at indtægtsregulere de livsvarige ydelser, som nu hedder hædersydelserne?

	»Nej, det skulle de aldrig have været. Hvis samfundet giver hæder til kunstnere, som har gjort en stor indsats for nationen, og sådan er de tænkt, så giver man ikke en hæder, der ender med at blive til nul, hvis kunstneren i øvrigt tjener penge. Det er helt gakkelak.«

– Hvis lovændringen bliver gennemført, hvad bliver konsekvensen så?

	»Det er med til at underminere hele systemet. Det, de skulle gøre i forligskredsen af partier, der sidste år vedtog loven om kunstfonden, hvor de byggede på erfaringer fra de foregående 49 år, var, at vurdere om det, de i virkeligheden har behov for, er statens sociale kunstfond i stedet for Statens Kunstfond, som har kvalitetsbehov indbygget?«

