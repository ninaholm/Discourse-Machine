Mens vi betragter mennesket degenerere
Det er selve artens overlevelse, der er på spil, når forskerne jagter en forklaring på de voldsomme hormonelle forandringer vi undergår i disse år. Mistanken retter sig i stigende grad i mod hormonforstyrrende kemiske stoffer i vores hverdag, men forskningen er ufatteligt langt fra at kunne sige noget med sikkerhed, og derfor er vi langt fra en lovgivning, der skal beskytte os. Alligevel opfordrer forskerne til omgående politisk handling, mens forbrugeren er overladt til økologisk selvtægt
Ind i fremtiden. Vi har meget lidt viden om de hormonforstyrrende stoffer, der omgiver os, men vi ved dog allerede nu, at de nu vil påvirke vores børn og ufødte børns evne til at forplante sig.

Vi er magtesløse. Forbrugerne, der vil beskytte deres børn. Myndighederne, der vil hjælpe borgerne med at træffe sunde valg. Og forskerne, der vil hjælpe myndighederne med at skaffe viden nok til at kunne gennemføre en lovgivning. Vi er magtesløse og kan blot observere vores art hastigt degenerere.I de sidste årtier har vi gået igennem så voldsomme hormonelle forandringer, at selve artens overlevelse ser ud til at være truet. I medicinske tidsskrifter, dagblade og tv-nyheder har vi i fællesskab kunne konstatere, hvordan piger på syv år får bryster og kønsbehåring, mens de stadig leger med bamser. Hvordan den gennemsnitlige alder for puberteten er faldet med et år på et årti. Hvordan 7,2 procent af en årgang bliver til ved kunstigbefrugtning. Hvordan unge kvinder går i overgangsalderen, et stigende antal drengebørn bliver født med misdannede kønsorganer, og hvordan sædkvalitet hos de unge mænd nu er så lav, at hver femte i dag får meget svært ved at få børn.Først på ugen offentliggjorde danske forskere så en ny undersøgelse i det internationale medicinske tidsskrift Pediatrics, der lagde til den mistanke tidligere undersøgelser har lagt frem. Undersøgelsen byggede på 2.000 københavnske skolepigers udvikling fra fem til 20 år og konstaterede, at et stigende antal børn fik bryster og kønsbehåring, inden de var gået i puberteten. Det fik forskerne til at antage, at det ikke kunne være pigernes egen hormonproduktion, der påvirkede dem, men en påvirkning udefra. Resultatet af undersøgelsen blev betegnet som "meget foruroligende", og nok engang faldt mistanken på plastblødgørere som ftalater, parabener i kosmetikprodukter, teflon, flammehæmmere og imprægnering af Gore-Tex-sko. Men forskerne var alligevel i vildrede. De mente ikke, at de sædvanlige mistænkte stoffer kunne forklare det hele. En dark horse var kommet ind fra sidelinjen, og de anede ikke, hvad det kunne være.Alt det, vi ikke vedForløbet illustrerer ret præcist de seneste års udvikling i forskningen af hormonforstyrrende stoffer: Vi kan se, at der sker radikale ændringer, men vi aner reelt set ikke, hvorfor."Der er mange ting, der peger i samme retning, men hvis du forestiller dig et puslespil med tusindebrikker har vi måske samlet 27," siger koordinator for den danske indsats mod hormonforstyrrende stoffer Pia Juul Nielsen, der er funktionsleder i Miljøstyrelsens Kemikalie-enhed."Det er et enormt kompliceret område det her og vi mangler en masse afgørende skridt for at kunne sige med sikkerhed om der er stoffer, der skader ved de lave koncentrationer, som mennesker udsættes for hver dag."Pia Juul Nielsen mødes hvert halve år med en netværksgruppe af nogle danske forskere, der beskæftiger sig med hormonforstyrrelser og selv om forskerne ofte råber på politisk handling er det svært for myndighederne at regulere, når der ikke kan vises en konkret sammenhæng mellem hormonforstyrrelser og bestemte stoffer."Vi har simpelthen ikke tilstrækkelig viden til at gå ind og gøre mere end vi gør. Det er vanskeligt at lovgive om ting, vi ikke ved noget om. Vi bliver af og til mødt med en kritik fra forbrugere, der ikke ved, hvad de skal gøre - på nuværende tidspunkt har vi ikke de redskaber, der skal til at udpege, hvad man konkret skal passe på, så derfor rådgiver vi om generelt at bruge miljømærkede produkter og undgå brug af unødvendig kemi."Pia Juul Nielsen forklarer at hovedproblemet ligger i det niveau af kompleksitet, der er forbundet med de hormonforstyrrende stoffer. Selv om den ene undersøgelse efter den anden kan mistænke den samme type kemiske stoffer er det meget vanskeligt at kunne påvise, at det netop er det stof, der er årsagen til en effekt og ikke et af de hundredvis af andre stoffer, eller helt andre årsager som livsstil og fødevarer, som forbrugeren udsættes for i dagligdagen. Det er meget vanskeligt at lave bagudrettede undersøgelser af langtidspåvirkninger, og meget svært at sige, om det er det pågældende stof i sig selv, der er skadeligt eller om de skadelige effekter kun opstår i samspil med andre stoffer eller miljøfaktorer: "Vi ved meget lidt om de fleste kemiske stoffer, der er blandt andet derfor vi har fået en ny kemikalielovgivning REACH, som skal råde bod på dette. Man kan let mistænke mange stoffer, men man bliver simpelthen nødt til at have noget mere konkret viden om, hvad præcis, der forsager de hormonforstyrrelser vi ser, før vi kan gå ind og regulere de enkelte kemiske stoffer," siger hun.LangtidspåvirkningerTina Kold Jensen er professor i miljømedicin på Syddansk Universitet og blandt de forskere i verden, der har forsket mest i konsekvenserne af den kemi, der omgiver os. Hun medgiver at, der findes meget lidt human evidens på området, men opfodrer alligevel til, at myndighederne i langt højere grad gør brug af det såkaldte forsigtighedsprincip - den EU-stadfæstede regel om at tvivlen bør komme miljøet tilgode."Der er grund til dyb bekymring, når man ser på den samlede forskning. Det handler om selve evnen til reproduktion," siger Tina Kold Jensen."Det er langtidspåvirkninger, vi taler om, og derfor har vi ikke tid til at vente og se, hvad der sker. Selv hvis vi gør noget i dag, har de her problemer allerede forplantet sig til vores børn og børnebørn. Men der er som bekendt nogle kolossale industrielle interesser på området, og de kan være svære at argumentere mod, når vores forskning er på det stadie, den er. Og så er der det reelle problem, at vi med nogle af stofferne ikke ved, hvad vi skal sætte i stedet."KombinationMan har kun forsket indgående i de hormonforstyrrende stoffers virkning på vores reproduktionsevne i cirka 15 år, og for hvert skridt, man tager ind i hulen, åbner der sig nye forgreninger og veje, man kan gå. Konstant støder forskerne på nye parametre, de må forholde sig til, og som vanskeliggør at skabe en videnskabelig evidens."Noget af det mest problematiske, vi er kommet frem til på det seneste, er, at vi i dyreforsøg har fundet ud af, at det kan være kombinationen af stofferne, der skaber problemerne. Så hvis du udsætter dyrene for stofferne hver for sig, er der ingen problemer, men i kombinationen bliver de pludselig meget skadelige. Derfor kan man godt lave dyreforsøg, der viser at ftalater alene ikke er skadelige, men vi får dem jo aldrig alene og altid i en kæmpe cocktail. Og det er noget, man først lige har fundet ud af, fordi vi altid tester stofferne hver for sig," siger Tina Kold Jensen.Også konsekvenserne af påvirkninger er i konstant udvidelse, og hvor man før troede, at hormonforstyrrelsen betød noget for sædkvaliteten og misdannede kønsorganer, tror forskerne i dag, at de farlige stoffer kan føre til fedme, hjertekarsygdomme og kræft. Den konstante udvidelse af kampzonen får forskerne til at betvivle, at man på noget tidspunkt opnår en evidens på dette område, hvilket i endnu højere grad får dem til at presse på for en lovgivning.Ingen forebyggelseI forrige uge udkom regeringens forebyggelseskommission med deres endelige bud på, hvordan danskerne kunne hæve deres middellevetid med tre år ved at fokusere en indsats på livsstil. Rapporten skrev ikke noget om hormonforstyrrende stoffer, men sådan var det ikke gået, hvis ikke det havde ligget i kommissionens opdrag, at forslagene skulle være evidensbaseret, forklarer forebyggelseskommissionens formand Mette Wier, der heller ikke kan se nogen grund til at vente med at indføre en langt mere restriktiv kemilovgivning."Som jeg ser det, er politikerne slet ikke opmærksomme på det her problem. Man er simpelthen ikke offensiv nok, og det er virkeligt uheldigt, for jeg tror, det er en bombe under vores sundhed - måske er det menneskeslægtens endeligt," siger hun og angriber EU for ikke at være effektive med en implementering af forsigtighedsprincippet."Man må jo konstatere, at det har været svært at implementere forsigtighedsprincippet på dette område, for udviklingen går helt enormt langsomt. Det meste af lovgivningen på dette felt foregår på EU-niveau, og det er meget tungt system. Man bliver nødt til at spørge sig selv om, hvor meget bevis, vi behøver at vente på, men der, hvor det hele falder sammen, er, at du ikke kan finde en forsker, der vil stå frem og sige - det her skyldes præcis så mange døde om året, og præcis så mange kræfttilfælde. Det udnytter industrien benhårdt. På mange måder minder det her også om tidligere diskussioner vi havde om tobaksrygning. Igen og igen fandt tobaksindustrien ud af at så tvivl om videnskaben, indtil man efter mange år fandt grundlag for evidens, og det er ikke sikkert vi nogen sinde får det her."ForsigtighedsprincippetSøren Løkke er lektor i samfundsudvikling på Aalborg Universitet og har skrevet ph.d.-afhandling om brugen af forsigtighedsprincippet i EU's kemikalielovgiving. Han forklarer, at når disse spørgsmål når EU-regi, rammer de som regel sammen hele tanken om harmonisering."Kemikalielovgivningen er baseret på en harmoniseringsidé om, at der ikke skulle være handelsbarrierer mellem de forskellige lande, og tanken om samhandel er dybt funderet i den måde vi håndterer risiko på," siger han."Når vi skal have vedtaget et forbud på EU-niveau, må vi have en godkendt OSCD-Guideline - ellers bliver det betragtet som en handelsbarriere. Den bliver forhandlet internationalt, og dem har vi slet ikke på hormonforstyrrende stoffer. De er på vej, og vi har en række laboratorieforsøg, men de endnu ikke ophøjet til det niveau."Derfor har vi indtil videre gjort brug af forsigtighedsprincippet, de gange vi har indført restriktioner, men igen stopper vores begrænsede viden på området os i vidtgående restriktioner."Forsigtighedsprincippet er meget flertydigt, og en konstant balancegang mellem markedskrav og evidens, hvilket reelt betyder, at den kan fortolkes næsten som man ønsker det," siger Søren Løkke."Vi har brugt forsigtighedsprincippet på et par områder som pesticider og ftalater til børn under tre år, men hvis man virkelig skulle gå grundigt til værks, bliver det helt utroligt svært, fordi vi i virkeligheden ikke ved nok på det her område. Samtidig er det vigtigt at få med, at den europæiske kemikalieindustris forskningsinstitut er en af de helt store kapaciteter på området. De er afsindigt dygtige, så man har også med en spiller at gøre, der virkelig ved, hvad de taler om."Økologisk selvtægtOgså Søren Løkke betvivler, at man nogensinde får et tilstrækkeligt overblik over omfanget af de hormonforstyrrende stoffer til at kunne sige noget med sikkerhed."Derfor er det også naturligt, at man virkelig holder fast i forsigtighedsprincippet, men indtil videre har man kun kunne bruge det i et meget begrænset omfang."Den manglende viden om de voldsomme hormonforstyrrelser og den manglende lovgivning har efterladt en almindelig borger og forbuger i en situation, hvor det kan være svært at vide, hvad man skal gøre. Men en hel del danskere ønsker at tage sagen i egen hånd, og gennem de senere år er der kommet en lang række bogudgivelser, tv-udsendelser og artikelserier, der opfordrer til en slags økologisk selvtægt. Senest har forbrugsjournalist og forfatter Maria Calculiza udgivet bogen Green Makeover, hvor hun over næsten 300 tætskrevne sider gennemgår dagligvarer og forbrugsgenstande for farligt kemi og kommer med måder at spare sig selv og miljøet for yderligere belastninger"Det er en helt absurd situation. Samtidig med, der kommer flere og flere undersøgelser, der bekræfter de mistanker, vi har haft, bruger vi de farlige stoffer mere og mere. Det hænger ikke sammen," siger Calculiza"Min bog er så et behjertet forsøg på at give folk en mulighed for at udøve en slags økologisk selvtægt, for det, der foregår, er både skræmmende og forargende. Hver gang, der dukker nye resultater op, stikker politikerne hovedet i busken. Den eneste mulighed, danskerne har, er selv at sætte sig ind i tingene, og er ikke så enkelt."
