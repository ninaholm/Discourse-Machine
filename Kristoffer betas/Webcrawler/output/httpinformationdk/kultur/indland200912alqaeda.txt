Al-Qaeda er nutidens mest provokerende modkultur
At hænge en plakat af Osama bin Laden over sin seng er noget af det mest provokerede, man kan foretage sig i dagens Danmark. Terrorforsker Ann-Sophie Hemmingsen har undersøgt, hvorfor unge danskere melder sig under al-Qaedas faner og har fundet en række overraskende svar
Islandsk sweater og lilla ble om håret er ikke længere nok, hvis man vil sende provokerende signaler til omverdenen. Islamisk tøj, langt skæg og en plakat af Osama bin Laden på væggen derimod er i dag det mest provokerende udtryk for modkultur.


 Militant islamisme er blevet vor tid mest potente modkultur. Ingen anden politisk retning, ideologi eller budskab har samme evne til at provokere som al-Qaedas budskab.
Det er en af de konklusioner, som terrorforsker Ann-Sophie Hemmingsen fra Institut for Internationale Studier, DIIS, er kommet til efter at have interviewet en del af det militante islamistiske miljø i Danmark.
»Det mest provokerende, man kan foretage sig i dag, er at hænge en plakat af Osama bin Laden op over sin seng,« siger hun.
»For 40 siden havde man langt hår og gik med islandsk sweater eller lilla ble om håret, hvis man var imod den etablerede samfundsorden. For 20 års siden havde man piercinger i hele hovedet og hanekam, men det er ikke længere provokerende. I dag er det militante islamistiske miljø til gengæld et virkelig godt sted at gå hen, hvis man er imod systemet. Intet er så provokerede i dag som at trække i islamisk tøj, lade skægget gro og erklære sig som tilhænger af Osama bin Laden eller Taleban. Det er simpelthen den mest oplagte modstandsidentitet, der er til stede i øjeblikket.«
Mange paralleller
Ann-Sophie Hemmingsen har de seneste to år interviewet omkring 50 personer fra det islamistiske miljø for blandt andet at finde ud af, hvad der får nogle unge til at slutte op om al-Qaedas idéer og acceptere brugen af vold. Og hun har fundet overraskende mange paralleller mellem militante islamister og andre mere velkendte radikale miljøer.
»Under den islamistiske retorik, som de militante islamister anvender, gemmer sig den samme kritik af den bestående samfundsorden, af materialismen, af det kapitalistiske system, af den ulige fordeling af verdens goder, af planetens tilstand osv., som man finder hos mange andre grupperinger, blandt andet på venstrefløjen,« siger hun og peger bl.a. på Blekingegade-gruppen, på nutidens radikale klimaaktivister og dyrerettighedsforkæmpere.
»Udgangspunktet er et verdenssyn, der bygger på, at der er nogen, der er svagere end andre, der er nogle, som bliver udnyttet her i verden, og dem skal man forsvare,« forklarer Ann-Sophie Hemmingsen.
»Det er f.eks. også en integreret del af islamismen, at man skal passe på naturen, klimaet, på dyrene og på sin egen krop, ikke ryge, spise sundt, træne osv. Man skal respektere det skaberværk, som Gud har givet os.«
Ann-Sophie Hemmingsen understreger, at en anden parallel er villigheden til at bruge udemokratiske metoder.
»Det er fælles for militante islamister og andre radikale grupperinger, at de forkaster den eksisterende samfundsorden. De ser den som så forkert, at man ikke behøver respektere den eller arbejde inden for dens rammer,« siger hun.
Stærk pakkeløsning
Det, der adskiller de militante islamister og andre samfundsomstyrtende grupperinger, er deres opfattelse af målet. For de militante islamister eller salafistiske jihadister, som Ann-Sophie Hemmingsen kalder dem, er målet et islamisk kalifat med sharialovgivning og et samfund, hvor alle mennesker efterlever profeten Muhammeds levevis.
»Det er et mål, som alle salafisterne deler, både dem der er villige til at bruge vold, og dem der ikke er,« siger Ann-Sophie Hemmingsen og understreger, at de fælles værdier og idealer giver nye medlemmer en stærk fællesskabsfølelse fra første færd.
»Det har overrasket mig meget, hvor stor omsorg man har for hinanden i det militante miljø. Man hjælper hinanden, deler med hinanden, sørger for hinanden, laver mad til hinanden, skaffer penge til hinanden osv. Man får virkelig et tilhørssted, hvis man først er indenfor,« siger hun.
Derudover får man også et sæt retningslinjer, som man bare skal følge for at få et godt liv.
»Der er regler for alt: hvordan man klæder sig, hvordan man hilser på hinanden, hvad man må spise, hvad man ikke må spise, med hvilke motiver gaver skal gives, med hvilken fod man først træder ind i et rum. Alt ned i de mindste detaljer. Det er en fin pakkeløsning i disse post-post-moderne tider, hvor mange føler sig trukket rundt ved næsten af reklamer osv.«
Derudover er der også en hel del revolutionsromantik involveret.
»Der er en god del Robin Hood romantik i det, en opfattelse af, at man skal være helt, man skal ud og redde verden, og at det er i orden at stjæle fra de rige, så længe man giver til de fattige.«
Babushka
Ann-Sophie Hemmingsen beskriver det islamistiske miljø i Danmark som en russisk Babushka-dukke, hvis indre består af stadig mindre dukker. Den yderste dukke er hele det salafistiske miljø, som består af alle, der bekender sig til salafismen, en fundamentalistisk retning, der kun anser Muhammeds samtidige og de to efterfølgende generationer for at være retledte muslimer. Deres mål er en tilbagevenden til det religiøse samfund, som blev praktiseret efter Muhammeds død.
Den danske forsker anslår, at det salafistiske miljø i Danmark udgør omkring 500 personer, men understreger, at der ikke er nogen præcise optællinger.
»Langt de fleste salafister lever en fredelig og tilbagetrukket tilværelse, hvor de bestræber sig på at leve i overensstemmelse med deres religiøse overbevisning,« forklarer Ann-Sophie Hemmingsen.
»Men der er også en lille del af dem, som ud over at være salafister også er jihadister. Det er folk, der sanktionerer vold og anser væbnet jihad for at være en pligt. Og som den inderste kerne er blandt disse et meget begrænset antal personer, som rent faktisk er parat til at tage våben i hånd. De allerfleste snakker bare,« siger hun.
Den største danske islamistorganisation Hizb ut-Tahrir, der vurderes at have op mod 1.000 medlemmer, indgår ikke i Hemmingsens forskning, da gruppen ikke bekender sig til hverken salafismen eller den væbnede kamp. Flere af Hizb ut-Tahrirs ledende medlemmer er dog dømt for at have opfordret til bl.a. drab på jøder og statsledere i Mellemøsten.
Ann-Sophie Hemmingsen understreger, at det ikke - som hidtil antaget - er ideologien, der driver unge mennesker i armene på al-Qaeda og lignende organisationer.
»De fleste tror, at man automatisk bliver mere og mere radikal, jo længere tid man udsættes for påvirkning fra militant ideologi, men det er der faktisk ikke noget bevis for,« siger hun.
Tværtimod mener Ann-Sophie Hemmingsen, at dem, der ender med at bruge vold, hele tiden har været disponeret for det.
»Man kan ikke slutte, at alle salafister bliver jihadister. Tværtimod fremgår det af min forskning, at dem, der ender med at bruge vold, hele tiden har været på vej i den retning. De er drevet af deres behov for handling og har så ledt efter en ramme at handle i,« siger hun og peger på, at mange af dem, der ender med at bruge vold, har været igennem andre organisationer og netværk, hvor vold er et accepteret middel.
»De har enten været en del af andre radikale miljøer før, været kriminelle eller medlem af andre ekstreme politiske organisationer. De har simpelthen ledt efter et forum, hvor de kunne udleve deres ønske om at handle voldeligt. Den vare leverede al-Qaeda.«
Hun nævner blandt andet et eksempel fra den såkaldte Glasvejssag. I retten fortalte en af de dømte, hvordan han havde deltaget i møder hos Hizb ut-Tahrir, men de kunne ikke give ham den spænding i tilværelsen, som han søgte. Da julikrigen brød ud i 2006 ville han til Libanon for at kæmpe, siden til Afghanistan. Han shoppede rundt for at finde sin kamparena.
Han ville ikke have et almindeligt kedeligt liv med kone, børn, arbejde og død. Han ville handle, gøre noget ved verdens uretfærdighed. Og så fandt han al-Qaeda, det stærkeste brand på markedet.«


