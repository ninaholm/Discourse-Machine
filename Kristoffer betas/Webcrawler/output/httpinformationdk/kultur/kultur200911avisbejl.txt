Avis bejlede til Guillou før afsløring
Fem måneder før Expressen publicerede sine afsløringer om Guillous hemmelige KGB-forbindelser, forsøgte avisen forgæves at headhunte Guillou som klummeskribent


Den svenske avis Expressen kontaktede så sent som i maj måned Jan Guillou for at tilbyde ham at blive klummeskribent på avisen. Men Jan Guillou afslog tilbuddet. Fem måneder senere bragte Expressen afsløringerne af Jan Guillous fortidige forbindelser til KGB.Chefredaktør på Expressen Thomas Mattsson afviser dog, at episoden skulle have haft nogen betydning for Expressens dækning af sagen, som han betegner som 'fair og afbalanceret'.»Der er tale om et sjovt sammentræf, men vi ville have dækket sagen på samme måde uanset hvad,« siger Thomas Mattsson.- Ville I også have trykt historien, hvis Guillou havde sagt ja til at blive klumme-skribent på Expressen?»Ja, og det svar har vi faktisk allerede fået. Afsløringen blev bragt i Expressen på en lørdag, og allerede om søndagen skrev Aftonbladet hele otte sider om affæren. Så selv den avis, som Jan Guillou skriver for i dag, syntes, at den her historie var en stor nyhed.«- Guillous forhold til Expressen har traditionelt været anstrengt, og han opfatter  dækningen af KGB-sagen, som en form for 'payback'. Har han ret?»Jeg tiltrådte som chefredaktør for Expressen i marts i år, og siden har jeg både talt i telefon med Jan Guillou og spist middag med ham. Personligt har jeg ikke noget anstrengt forhold til Guillou. Men det er korrekt, at hans relation til Expressen historisk og under skiftende chefredaktører har været konfliktfyldt. Indimellem har han talt med Expressen, indimellem har han ikke. Lejlighedsvis har han søgt job på Expressen, ved andre lejligheder har Expressen været hård ved ham. Det er en historik med op- og nedture. Men den nyhedsvurdering, som Expressen har lagt til grund for at skrive om den aktuelle sag, er helt i tråd med den, andre medier også har lagt til grund. Alle svenske medier har jo vurderet, at det her var en stor nyhed.«- Jan Guillou fremhæver, at I har brugt cirka 50 sider på sagen, hvorimod andre aviser har haft en mere moderat dækning. I har ikke lavet 'overkill' på historien, synes du?»Det er naturligvis sådan, at den avis, der bringer en stor nyhed, også må følge den op med baggrundshistorier og sidevinkler. Det kan være historien om, hvad KGB var for en størrelse, og hvad IB-affæren handlede om. Eller hvad de andre medier har skrevet. Ser man på den generelle mediedækning af sagen, så har historien jo fyldt meget i andre aviser, tv og radio. Desuden har Jan Guillou under hele forløbet fået mulighed for at komme til orde - både i avisen og via chatten. Og de muligheder har han benyttet sig af.«- I har ikke kunnet bevise, at han var spion for KGB, kun at han har haft en forbindelse til KGB, som stod på i fem år...»Vi har heller ikke på noget tidspunkt skrevet, at Guillou var spion. Det har andre medier skrevet, men vi er faktisk et af de få medier, der ikke har kaldt ham for en spion. Jan Guillou har selv erkendt, at han har samarbejdet med KGB, at han har skrevet analyser for KGB og fået betaling for dem. Men han har ikke sagt, at han var spion. Alligevel kalder flere medier sagen for 'spion-affæren', men det har vi altså ikke gjort.«
