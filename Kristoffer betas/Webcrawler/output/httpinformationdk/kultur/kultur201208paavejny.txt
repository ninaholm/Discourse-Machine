’Vi er på vej ind i en nypuritanisme’
Lysten til at eksperimentere er lille, og snerperi lukker den enkeltes ret til at udfolde sig, mener Frederik Preisler


Direktør for reklame- og kommunikationsbureauet Mensch, Frederik Preisler, oplever et samfund med en tendens til mindre frisind og mere snerperi.»Vi er i hvert fald ikke blevet mere frisindede de seneste år. Man snakker om, at frisindet går op og ned i krisetider, men den tendens har jeg lidt svært ved at følge. Jeg tror, den generelle tendens er, at vi er på vej ind i en nypuritanisme, som ikke bare lige sådan kan blødes op, fordi vi får nogle år med krise.«– Hvordan kommer vores snerpethed til udtryk?»Lysten til at udfordre er meget lille for øjeblikket. Hvis man ser sig omkring i hele kommunikationsmiljøet, så er lysten til at eksperimentere meget begrænset. Snerperi er jo et udtryk for, at man lukker individets ret til at udfolde sig inde. Det modsatte af snerperi handler om at udforske og udfordre, og at man udvider det råderum, vi har for, hvad man kan tillade sig, og hvad vi må.«Frederik Preisler mener desuden, at vi blander os for meget i, hvad andre foretager sig.»For nylig var der en historie i medierne om Lasse Spang Olsen, hvis naboer var fornærmede over, at han gik rundt kun i underbukser i sin have. Det var måske en agurketidshistorie, og man kan jo mene, hvad man vil om tidligere stuntmænd, der spankulerer rundt i underbukser, men det er trods alt, at man overhovedet gider kommentere det.«– Hvad kan forarge dig?»Det er der ikke ret meget, der kan. Så snart jeg bliver forarget, prøver jeg at stoppe mig selv. Jeg synes, det er en kedelig følelse.«»Forargelse er en viljesakt, det er lidt ligesom den indre svinehund. Forargelse er noget, der lige pludselig kommer op i én, og så kan man slå den ned ved at spørge sig selv, hvad grunden til den var. Det er ikke en grænse, men derimod en markør for, at her er et eller andet, der er besværligt.«– Hvis der var en ting, du kunne forbyde, hvad skulle det så være?»Så skulle det nok være, at folk luftede deres forargelse så ugennemtænkt, som de gør. I gamle dage skrev folk forargede læserbreve, og så var der nogen, der vurderede og reagerede, hvis det var for meget. I dag skriver man om sin forargelse på nettet og alle mulige andre steder, og når ikke lige at tænke over, om forargelsen egentligt er berettiget, eller om det i virkeligheden er noget inde i én selv.«
