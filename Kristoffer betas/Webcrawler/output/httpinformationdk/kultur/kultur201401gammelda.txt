Gammel Dansk



 
	At kritikere og biografpublikum/tv-seere kan være rygende uenige om, hvad kvalitet er, er ikke noget nyt. Folkelighed har for eksempel altid haft det svært blandt kulturkritikere, og i disse uger bliver uenigheden endnu engang understreget af, at mere end 1,5 millioner seere hver uge ser tv-serien Badehotellet på TV 2 og samtidig roser den, mens kritikerne har endog meget svært ved at se meningen med galskaben.

	Og selv om det er, hvad man kan forvente, er det alligevel overraskende for mig, at en tv-serie som Badehotellet, der foregår for 100 år siden og er skrevet, instrueret og spillet som en fjollet folkekomedie fra 1950’erne, har fået så godt fat i tv-seerne, som den har. Men kigger man på Badehotellets Facebook-side får man en del af forklaringen. »Glem anmelderne – og deres elitære arrogance! Det er en god ide, anderledes end de andre serier – den er underholdende og et frisk pust!« har én glad seer skrevet. Og fra en anden lyder det: »Endelig en tv-serie, der ikke skal være fyldt med vold, mord og urealistiske actionscener. Serien skildrer den tid, den foregår i, meget realistisk.«

	Det er altså muligheden for at se noget anderledes, mere fredeligt og jordbundet end tv-kanalernes øvrige serieudbud, der er en af grundene til Badehotellet store seertal. Måske handler det også om den samme form for nostalgi i forhold til gamle dage og gamle danske film – hvor verden var mere ukompliceret og solbeskinnet – som hver uge trækker mange tusinde mennesker hen foran skærmen, når ikke mindst TV 2 Charlie og dk4 sender folkekomedier. Folkekomedien er et helle, hvor man kan more sig og slappe af.

	Jeg kan sagtens forstå, hvorfor man kan se Erik Ballings film om Olsen-banden igen og igen. De er godt håndværk og folkelighed på den begavede måde, hvor man ud over en masse sjov og ballade også får serveret et lunt satirisk portræt af danskerne og danskheden. Den samme dobbelthed kan jeg dog ikke få øje på i Badehotellet, hvor der intet synes at være under overfladen eller bag de udvendige manerer, stort set alle personerne er udrustet med.

	Som kritiker er det mit arbejde at grave dybere, end seerne behøver – og måske har lyst til – og påpege den slags, og derfor er skellet mellem kritikere og seere ofte ganske stort.

	P.S. Desuden er der endnu flere mennesker, som ser DR1’s store dramaserie, Arvingerne, end Badehotellet, og Arvingerne er vi kritikere glade for, så noget kan vi da godt blive enige om.

	 

	 

