Graviditet er ikke et frikort til urimeligheder
To generationers fædre mødtes, Informations interviewer, der blev far i rødstrømpe-tiden, og Thomas Oldrup, som netop har skrevet en slags håndbog til mænd om alt det, der sker, når man(d) venter barn
span class="photo-credit"&gt;Foto: Jakob DallNy bog. Thomas Oldrup  (nederst) gik på biblioteket for at finde en bog om mænd og graviditet, men han kunne  ikke finde nogen. Derfor skrev han en selv.

Du skal være far, og du har 40 uger til at fatte det! Så bombastisk og næsten truende lyder titlen på en ny bog, som historikeren Thomas Oldrup har skrevet som en håndsrækning til vordende fædre i den svære tid, hvor manden skal omgås en gravid kvinde med, hvad deraf måtte følge af humørsvingninger. Bogen gennemgår uge for uge, hvad der sker med både kæresten, fosteret og manden selv.– Thomas Oldrup, du er født i 1976 – omtrent samtidig med min søn. Hvad ved du om din egen fødsel?»Ikke så meget, men jeg blev jo nysgerrig, da jeg skulle i gang med denne her bog. Jeg ved, at jeg er født på en fødeklinik på Roskildevej ude i Glostrup. Min mor pegede på den, en dag vi kørte forbi.«- Nogle forældre gjorde førhen meget ud af at føre scrapbog over barnets udvikling med foto af baby med den første tand og den slags. Gjorde dine det?»Nej, jeg var den sidste i en børneflok på fire. Da var nyhedens interesse nok taget af. Men jeg var den første dreng, og det var mine bedsteforældre meget stolte af: Nu – efter tre piger – kom han endelig!«– I bogen skriver du, at mænd helst vil have drenge, når de selv får børn. Hvorfor mon?»Sådan havde jeg det da, men der findes eksempler på det modsatte også. Jeg tror ikke, mænd har det sådan, fordi de er mandschauvinister, og heller ikke, at det stammer fra det med slægtsgården, der skal gå i arv. Der er noget mere gammeltestamentligt og episk over det der med fædre og sønner. Eller også er det bare fantasiløshed. Man kan bedre forestille sig, at man skal spille fodbold end give Barbiedukker tøj på.«– Danske mænd har i årevis forsøgt at få kvinder til at forstå offside-reglen i fodbold. Hvad er det, der gør, at du tror, du kan få danske mænd til at interessere sig for, hvad voksipose, couvadesyndrom, epiduralblokade og nakkefoldsskanning er?»Spørgsmålet er, om de skal vide det hele. Min pointe er snarere, at de skal kunne finde ud af det og så involvere sig der, hvor de kan gå helhjertet ind i det.Jeg anede ikke, hvad en voksipose er. Det ved jeg nu. Men jeg er stadig lidt i tvivl om, hvad forskellen på en klapvogn og en barnevogn helt præcis er. Alt det er jo et helt vokabularium, der rejser sig som en mur foran den, der skal være far.«– Hvad er et couvadesyndrom?»Et kuriøst fænomen, hvor mænd tager på sideløbende med den gravide kvinde. Hvis det sker i mindre målstok, kan man sige, at de bliver sympatifede, men jeg har et eksempel med i bogen på en engelsk soldat, hvis mave svulmede op, så det så ud, som om han var i ottende måned. På samme måde kan mænd få kvalme og hovedpine sideløbende med kvinden. Kroppen kan simpelthen nogle ting, som er helt tossede.«– Jeg har selv tage nogle kilo på i de senere år. Kan det være et forsinket couvadesyndrom?»Det vil jeg ikke udelukke. Eller måske sympatiserede du med mig under læsning af bogen.«– Er det nødvendigt at sammenligne fosteret størrelse på forskellige tidspunkter med en sixpack eller to flasker rødvin for at få mændene til at forstå?»Ja. Jeg tror bedre, manden kan forstå vægtenheden, hvis man sammenligner med en Zippo-lighter end med en grapefrugt, som man typisk sammenligner med i kvinders graviditetsbøger.«– Selv husker jeg det sådan, at jeg først for alvor blev interesseret efter fødslen, men da blev jeg det til gengæld entusiastisk. Er der noget galt i det?»Nej, men hvis man har det på den måde, kommer det hele bragende på én gang. Det var med henblik på en blødere landing, jeg skrev bogen efter først at have ledt forgæves på biblioteket, hvor min kæreste til gengæld fandt et helt stalinorgel af bøger til kvinder om graviditet.«– Jeg kan også huske, jeg havde en følelse af, at jeg burde interessere mig mere for det østrogene miljø, end jeg gjorde. Så lod jeg som om. Er det ikke bedre at tone rent flag?»Det synes jeg. Det er farligt at fake en interesse, man ikke har. Det er med at finde nogle kroge, hvor man kan være med. Jeg er ikke selv håndværkertypen, men er man det, kan man vise sin interesse ved at bygge en vugge eller male børneværelset. Eller gøre som den fyr, der kørte desperat rundt mange aftener for at finde ud, hvilken vej man hurtigst kunne komme til fødestuen. Det, synes jeg, er en nuttet mandemåde.«Den søde mand– Hånden på maven: Hvad følte du ved at mærke det første spark?»Faktisk at det var ret stort. Efter skanningen, hvor man har fået at vide – måske – hvad barnets køn er, kan man føle sig kørt ud på et sidespor, indtil sparkene kommer. Det var en lyrisk oplevelse.«– Synes du helt ærligt, at en cirkelrund mave er smuk?»Når det indebærer visheden om, hvad den betyder, så ja. Så er en rund mave meget smuk.«– Et smukt svar!»Tak!«– Men det er vel mest geometrikere, der synes, den er sexet?»Nej, historikere kan også være med.«– Efter diverse feministiske debatter kom der i min tid et backlash i form af ’second thoughts’ hos mange kvinder, som havde været med til at designe den bløde eller søde mand. De opdagede, at han ikke længere var så seksuelt attraktiv. Mand og kone var blevet en slags veninder. Er der ikke en regulær fare der?»Her skal jeg vist sige jo, men nej, det mener jeg nu ikke.«– Men bogen lægger da an til, at man skal være en sød mand, ikke?»Man skal være forstående, men også kunne sige fra. Hvis kvinden får et akut behov for appelsiner om natten, så er det hendes egen røv at skaffe dem. Graviditet giver ikke lov til bare at være urimelig. Men det er klart, at din generation har taget de største kampe, hvor vi i min generation – og nu generaliserer jeg virkelig – har kunnet genfinde hinanden som mand og kvinde, to køn, der er forskellige, men dog lige. Det behøver der ikke komme venindefnidder ud af.«Maveklubben»En af de bøger, jeg trods alt fandt om mænd og graviditet, er skrevet af Bertil Nordahl med en tidstypisk titel fra 1980’erne, Den gravide mand. Jeg havde ikke lige brug for at være den gravide mand, men Nordahl har måske været med til at åbne slagmarken, så vi andre kunne komme danderende ind på den og tage lidt hist og her.«– Billeder fra meget længere tilbage viser kvinder, samlet om barselssengen, mens mændene er andetsteds. Hvad er det vokset ud af?»Det synes jeg som historiker er noget af det allermest interessante. Jeg tror, det kom af, at mænd dybest set ikke forstår det, der sker. Hanaben forstår ikke, at kvinder kan miste så meget blod og overleve. Derfor bliver det betragtet som tabu for mænd. Det er noget blodigt, urent, mystisk og hekseagtigt. Mændene holdt sig væk og er måske blevet holdt væk gennem årtusinder.«– Var du opmærksom på alt det, vi snakker om her, mens din kæreste var gravid?»Ja, og det var vigtigt for mig at stoppe i samme øjeblik, barnet kom til verden. For jeg var træt af at snakke med folk, der slet ikke kunne huske graviditeten. Den har det med at fade bort, fordi det er helt andre behov og tanker, man får bagefter.«– Undtagen i det, du kalder maveklubben, hvor tidligere gravide kvinder giver råd til nuværende?»Yes! De kan slet ikke lade være. Det er som at putte en femmer i, og så strømmer det ud, selvom man slet ikke har bedt om noget som helst råd.«De små strømper– Min kone fik kejsersnit, og jeg blev sendt ud imens. Under fødslen sad jeg i venteværelset og så et litteraturprogram med Jørgen Thorgaard. Ikke videre romantisk. Hvordan var din fødselsoplevelse?»Den var meget lang, og min kæreste var supersej og viste sider, som jeg slet ikke anede, at hun havde. Hun er ret lavmælt i det daglige, men hun kunne i den situation skrige meget højt.«– Du var ikke helt tilfreds med jordemoren. Hvorfor ikke?»Nok fordi jeg følte mig skubbet til side. Det kan godt være, hun havde uddannelsen, men jeg kunne jo se smerten, så jeg ville godt lige hjælpe i stedet for at være passiv. Men hun virkede nu ret ny og temmelig klodset.«– Hvorfor hedder det jordemor?»Hvis man slår det op i den etymologiske, så går det tilbage til engang, hvor kvinder vist fødte stående, og en kvinde løftede barnet op fra jorden og efterfølgende rakte det til faderen, men jeg synes nu, det lyder som en røverhistorie.«– Du omtaler i bogen noget, du kalder for dit Andrea Bocelli-moment. Hvad var det?»Bocelli er en blind italiensk smørtenor, der kører på alle følelserne. Et sådant moment havde jeg, da jeg stod og lagde min endnu ufødte søns bittesmå teletubbystrømper sammen. Det virkede bevægende.«– Du skriver også, at det at bo sammen med en gravid kvinde er som at bo i Napoli. Hvordan?»Det er en metafor. I Napoli bor man ved siden af en aktiv vulkan, der kan gå i udbrud anytime. Det sammenligner jeg med den lavastrøm af hormoner, der giver humørsvingningerne.«– Er du generelt italianofil, eller hvad frankofil hedder på italiensk?»Nej, men jeg boede en måned i en lille italiensk by, mens jeg gennemskrev bogen. Der ligger nogle kunstnerlejligheder.«Glad far– Hvordan enedes I om barnets navn?»Jeg vandt navneretten i et spil Trivial Pursuit på et tidspunkt før undfangelsen. Jeg valgte navnet Svend, som er et godt, stærkt, nordisk navn, og som min morfar også hed.«– Min kone og jeg trak lod om efternavnet, eftersom vi jo var ligestillede. Gjorde I også det?»Vi gav det begges efternavne, og nu skal vi giftes til juni. Min kæreste vil gerne have mit, så vi kommer til at hedde det samme alle tre.«– Var noget efter fødslen anderledes, end du havde forestillet dig?»Jeg havde svært ved at forestille mig, hvor generøs sådan en lille fyr egentlig er. Hans glæde smitter enormt meget.«– Hvad er det sværeste ved at blive far?»På det eksistentielle plan tror jeg, at det er det, at man skal stille sig selv i anden række, men det tror jeg sgu er meget sundt for mænd i min generation, for vi er jo sådan en egogeneration, der har fulgt vores egne behov hele tiden. Det bliver pludselig kraftigt reduceret af noget, der er større end ’mig’.«– Hvorfor er mænd så træge til at udnytte barselsorloven, som det også fremgår af din bog?»Det ved jeg ikke. Jeg er jo bare en glad far. Men et eller andet sted synes jeg, at folk selv må finde ud af det i de parforhold, de nu engang er i. Hvis det passer enormt godt, at den ene tager sig af det meste, ser jeg ingen grund til, at man skal have presset ned i halsen, at det pinedød skal være fifty-fifty.«
