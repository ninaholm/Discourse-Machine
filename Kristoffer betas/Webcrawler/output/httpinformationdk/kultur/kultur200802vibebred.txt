Vibe Bredahl: Min styrke er at turde bevæge mig ud i det usikre
Vibe Bredahl rejser for at arbejde og bruger konkrete  objekter fra rejserne til at skabe sammenhæng i sin aktuelle udstilling 'The Journey' på Martin Asbæk Projects


 Kunstnerens poesibog interviewer hver uge en ny kunstner og giver til slut et bud på weekendens spændende ferniseringer.
Hvad er din største styrke?
Min største styrke er, at jeg tør bevæge mig ud i det usikre. I værkerne gør det sig gældende både indholdsmæssigt og udtryksmæssigt. Udtryksmæssigt kunne det for eksempel være at foretage et særligt materialevalg, som måske gør en skulptur kluntet, og indholdsmæssigt kunne det være at turde gå tæt på noget helt banalt.
Og så er det en styrke, at jeg forsøger at udfordre og udforske forskellige områder af mit arbejde – det kommer blandt andet til udtryk i at jeg arbejder i forskellige medier, kunstgenrer. Jeg kan se, at min tegning bliver styrket af, at jeg arbejder tredimensionelt med for eksempel skulpturer. Der sker et skred med det ene medie, når jeg vender tilbage efter at have arbejdet med et andet medie – det er vigtigt for at mit arbejde ikke låser sig fast.
Hvad er din største fejl?
At jeg glemmer at tænke praktisk og økonomisk i arbejdsprocessen. Så sidder jeg pludselig midt i noget meget stort – som jeg selvfølgelig fører til ende, men som rent praktisk ikke var helt gennemtænkt fra starten. Og så har det tidligere været en udfordring at få det til at fungere at arbejde i flere forskellige genrer, men det er noget, jeg som sagt ser som en styrke nu.
Hvordan arbejder du bedst?
Når jeg har mulighed for at koncentrere mig om ét projekt eller én udstilling. Det vil sige når jeg kan lukke alt andet ude og kun fokusere på ét område. Jeg arbejder for eksempel godt, når jeg rejser. Jeg rejser meget for at arbejde – jeg har haft mange projekter hvor jeg tegner undervejs.
Men i virkeligheden er det meget forskelligt alt efter hvad jeg arbejder med – det kan også være når jeg kører i bil eller går en tur hen over markerne. 
Hvem er din vigtigste samarbejdspartner?
Det er forskelligt fra projekt til projekt – det er det sjove: At man bliver involveret med mange forskellige mennesker med forskellige erhverv. Til det her projekt har min familie været meget vigtig – jeg har brugt min søster som model i nogle af kunstværkerne. Og så har jeg for det meste brug for hjælp til at få lavet rammer og tryksager til mine udstillinger. Og mit galleri Martin Asbæk Projects er selvfølgelig altid en vigtig samarbejdspartner.
Hvad er din største kunstneriske inspirationskilde?
Det er rejser, naturen, menneskelig adfærd, menneskeligt opbyggede systemer – både mentalt og konkret... det er faktisk det hele. Det kan være en kaffedåse, eller en død hjort i skoven.
Jeg bruger egentlig mest naturen som inspiration, når jeg opholder mig i den, men i denne ustilling bruger jeg den også konkret i værkerne: Der er en kaninen, græsset og træerne.
En anden inspirationskilde i denne udstilling er ting eller objekter fra mine rejser. Det er ’sideobjekter’, der er opstået i forbindelse med andre projekter. Objekterne har ophobet betydning fra forskellige steder og forskellige tilstande, og det er en del af inspirationen til udstillingen.
Hvilket udstillingssted er dit foretrukne?
Jeg synes, at der er mange gode enkeltudstillinger på gallerier og kunsthaller rundt omkring. Men hvis jeg skal nævne et bestemt sted synes jeg at udstillingsstedet KW i Berlin tit har nogle gode udstillinger.
Hvilken nulevende dansk kunstner sætter du mest pris på?
Det er rigtig svært. Jeg har ikke lyst til at nævne én eller to – jeg vil hellere nævne, at jeg sammen med forskellige andre kunstnere laver nogle gruppeudstillinger - deltagerne varierer fra gang til gang, så vi skal ikke forstås som en fasttømret kunstnergruppe. Der er ”Fortællinger fra det uvisse” (Lise Blomberg Andersen, Kathrine Ærtebjerg, Linda Bjørnskov, Mie Mørkeberg, Lærke Lauta, Julie Nord med flere),”Rod i naturen” og "Tales of reality and beyond" . Mange af kunstnerne fra de forskellige udstillinger er gode kolleger, som jeg kan sparre med.
Hvad savner du på den danske kunstscene?
Det er jeg ikke sikker på at jeg er den rette at spørge om. Jeg føler ikke, at jeg er helt rustet nok til at kritisere kunstscenen – umiddelbart er der ikke noget der falder mig ind.
Hvad værdsætter du på den danske kunstscene?
Jeg værdsætter kunstnerdrevne projekter – udstillinger som er organiseret og kurateret af kunstnere og kunstnerforlag som Hurricane Publishing og   Space poetry.
Der kommer ofte nogle gode udstillinger og publikationer ud af det, når de er kunstnerdrevne. Jeg føler, at de kommer lidt tættere på, og jeg synes tit, at jeg bedre kan forholde mig til sammenhængen – hvorfor man for eksempel har valgt lige de mennesker til at udstille sammen.
Hvad er den største bedrift i din karriere?
Det må være denne udstilling. Her får jeg samlet alle de forskellige medier og de forskellige områder jeg har arbejdet med gennem lang tid. Lige nu er det i hvert fald denne her udstilling.
Hvad var dit første kunstværk?
Faktisk lavede jeg nogle bøger som barn, som jeg næsten synes fungerer som Artist books, men det gælder selvfølgelig ikke. Jeg kan også huske en bestemt sneskulptur jeg lavede som barn. Under arbejdet med den fik jeg en fornemmelse ud over den sædvanlige leg.
Men et rigtigt værk, som jeg stadig synes holder, er skeletskoene, som jeg lavede, mens jeg stadig gik på kunstakademiet. Jeg bruger dem også i denne udstilling. Det er et værk som jeg stadig synes holder og som vil holde altid, så det må være et af mine første rigtige kunstværker.
Hvad er din største kunstoplevelse?
En stor Picasso-udstilling på Louisiana, da jeg var fem år. Der gik det op for mig, at der er en anden måde at kommunikere på – jeg syntes, jeg forstod det hele. Den udstilling gjorde et ret stort indtryk på mig, så det må være min største kunstoplevelse, fordi den har åbnet døren ind til en ny verden på det tidspunkt. Selvfølgelig har der været rigtig mange udstillinger siden – i dag ville jeg nok ikke vælge sådan en udstilling, men hvis jeg ser på det samlet, er det Picasso-udstillingen. Efterfølgende har der været rigtig mange forskellige kunstoplevelser, som det er svært at skelne fra hinanden.
'The Journey' på Martin Asbæk Projects indtil 1. marts 2008
Ferniseringer i weekenden
Kunsthallen Nikolaj
Nikolaj Plads 10, 1067 København K
www.kunsthallennikolaj.dk
'Yang Zhenzhong'
d.23. februar - 12. maj 2008
Fernisering fredag d. 22. februar kl. 17
Charlotte Fogh Contemporary
Klostergade 32, 8000 Århus C
www.charlottefogh.dk
'People and Places'
Jasper Sebastian Stürup, Søren Behncke, Peter Funch, Knud Odde, Hans Erik Madsen, Lars Bukdahl
d. 23. februar - 29. marts 2008
Fernisering fredag d. 22. februar kl. 17-20
Cirkulationscentralen
Nobelvägen 125, Malmö
www.cirkulationscentralen.com
'Munnen full av grus'
Mette Høyen Andersen
d.23. februar - 9. marts 2008
Fernisering fredag d. 22. februar kl. 18-21

