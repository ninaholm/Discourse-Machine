Al historie involverer i virkeligheden kvinder
Forfatter Peter Øvig Knudsen mener, at kvinder har en blokering i forhold til at læse fakta om krig. De burde grave i historien og skrive mere om kvindernes rolle


  Undersøgelser viser, at det er kvinderne, der holder hånden under det skønlitterære marked. Kvinder læser over dobbelt så mange skønlitterære bøger som mænd. Er det et problem, synes du?
»Nej, det synes jeg ikke. Jeg tror på en måde, at vi mænd og kvinder lever i to vidt forskellige verdener, så jeg synes ikke, at der er noget mærkeligt i, at vi nærmer os virkeligheden på forskellig vis gennem enten fakta eller fiktion. «
 Hvorfor tror du, at kvinder læser mere skønlitteratur end mænd?
»Det aner jeg ikke! Men når du nu spørger, så er mit skud fra hoften, at det er nok fordi kvinder har en smukkere og mere poetisk sjæl end mænd! Og at den finder de spejlet i skønlitteraturen ... Når mænd læser mere fakta, hænger det nu nok også sammen med, at de forestiller sig, at de udnytter tiden bedre sådan. Men der tager så de fejl, for fiktionen bidrager også til en forståelse af virkeligheden. Når jeg holder foredrag på bibliotekerne, bliver bibliotekarerne altid så glade, fordi der endelig kommer nogle mænd også.«
 Er du bevidst om, at du hovedsageligt skriver til et kvindeligt publikum?
»Nej. Jeg skriver de bøger, jeg selv vil læse. Og dengang jeg skrev om besættelsestiden, opdagede jeg, at stort set alle mine læsere var mænd over 40 år. Det virker, som om kvinderne har en blokering i forhold til at læse om krig. Men hvis man gravede lidt i historien, kunne man godt finde kvinder i f.eks. modstandsbevægelsen. Dem kunne kvinder læse eller skrive om. Der er jo i virkeligheden meget få historier, der ikke involverer kvinder. Mændene er oftest dem, der fylder mest ved første øjekast, men netop dér skal man grave lidt og finde kvinderne. Det vil altid give en særlig vinkel på historien. Lige nu skriver jeg på en bog om hippiebevægelsen i Danmark, og her har det undret mig, at der i begyndelsen aldrig var nogen kvinder, der tog ordet på fællesmøderne i Thy- lejren. Det viste sig, at det turde de simpelthen ikke. Også i hippiebevægelsen var kønsrollerne altså meget traditionelle i slut-60erne. Det var en overraskelse for mig, at hippieprojektet på den måde faktisk først for alvor kom i gang i 70erne. Men det er ikke af hensyn til de kvindelige læsere, at jeg fortæller den del af historien. Det er af hensyn til virkeligheden. «
 Hvordan er dine egne læsevaner?
»I arbejdsperioder bliver jeg fagidiot, og så er jeg kun interesseret i at læse om det, der er relevant for mit arbejde. Ikke at det er et problem, arbejdet er for mig en stor fornøjelse. Men ellers læser jeg også skønlitteratur.«


Information har spurgt en række forfattere om, hvorvidt det er et problem, at skønlitteratur primært læses af kvinder. De to første interviews i serien blev bragt i mandags og i går

