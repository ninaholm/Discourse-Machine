Dandy i helvedes forgård
Ernst Jüngers fascinerende værk om det europæiske sammenbrud
 
	Jüngers roman Strålinger er en foruroligende, men stærkt fascinerende dobbelteksponering af det europæiske sammenbrud, der changerer ubestemmeligt mellem den kølige afrapportering fra den europæiske intelligentsias sorgløse, dekadente liv under Vichy og bevidstheden om at befinde sig i helvedes forgård. Arkivfoto


 
	Få tyske forfattere har skilt vandene som Ernst Jünger og hans værk Strålinger – det 1200 sider lange dagbogsværk fra årene 1939-48 – er ingen undtagelse. Til forskel fra andre kontroversielle Jünger-tekster var det endog vanskeligt at finde nogen, der havde noget som helst positivt at sige om værket, da det udkom. Mange hæftede sig ved det manierede i hans stil, og endnu flere følte sig frastødt af den uforblommede fascination af krigens gru.

	Nu var det langt fra nyt, at »Jünger havde omtrent samme forhold til krigen som æsteten til kunstværket«, som Walter Benjamin udtrykte det i en anmeldelse fra weimar-årene. Fra debuten i 1920 med det krigsberusede vidnesbyrd I stålstormen over 1920’ernes nationalrevolutionære patos til anprisningen af den totale mobilisering i de kollektivistiske visioner fra 1930’ernes begyndelse løb krigen som et blodrødt spor gennem forfatterskabet – og parallelt hermed kritikken af det.

	Men hvor Jüngers koldblodige indsats som frontsoldat i Første Verdenskrig i nogen grad havde immuniseret ham over for kritik, var kontrasten mellem hans luksuriøse livsførelse i Paris, hvor han tilbragte det meste af Anden Verdenskrig, og den almindelige befolknings lidelser for stor. Som en kritiker skrev, formidlede dagbøgerne indtrykket af »en flanør i det behageliges og skønnes verden«. Dag efter dag møder vi ham til frokoster på byens fashionable restauranter eller aftenselskaber med resterne af det parisiske jetset. Det eneste, man så godt som intet hører om, er tjenstlige forpligtelser.

	Samlet set er vurderingen af værket dog langt mere nuanceret og positiv i dag end dengang, og det med rette. Mens mange ved udgivelsen havde svært ved at abstrahere fra forfatteren som historisk person, er det i takt med den tidslige afstand blevet klart, at Strålinger nok så meget er et litterært værk, der ikke alene indeholder en lang række prosastykker af samme type, som kendes fra Det eventyrlige hjerte (1938), men også er resultatet af flere gennemskrivninger.

	Til forskel fra den autentiske, ubearbejdede dagbog har Strålinger derfor kun en begrænset dokumentarisk værdi. Det er et værk, der meget bevidst og ganske åbenlyst transponerer dagbogsnotaternes umiddelbare, stikordsagtige indtryk til litterær form. Men hvad teksten måtte have tabt i dokumentarisk værdi, opvejes så rigeligt af det, den har vundet som litteratur. Strålinger er en foruroligende, men stærkt fascinerende dobbelteksponering af det europæiske sammenbrud, en genremæssig hybrid, der changerer ubestemmeligt mellem den kølige afrapportering fra den europæiske intelligentsias sorgløse, dekadente liv under Vichy og bevidstheden om at befinde sig i helvedes forgård, hvor selv Hitler – eller Kniébolo, som Jünger konsekvent omtaler ham – er en evigt genkommende figur.

Ernst Jünger - 'Strålinger', 1949

