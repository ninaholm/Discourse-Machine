Amazon vil sælge kodefri musik



 Verdens største online boghandel, amazon.com, lancerer i løbet af i år download af mp3-filer internationalt uden rettigheds-koder, skriver Politiken.dk. Lanceringen kan gøre Amazon til den største konkurrent til verdens p.t. mest dominerende musikhandel på nettet, Apples iTunes Store. Amazon mp3 vil tilbyde kunderne mp3-musikfiler fri for de snærende bånd, som den såkaldte drm, digital rights management, lægger på forbrugerne. Forsøgene på at forhindre piratkopiering af musikken med drm-kodning har ofte haft til følge, at forbrugeren ikke har kunnet afspille musikken på sine egne musikafspillere. "Vi har fået tusinder af mails fra Amazon-kunder i hele verden om hvornår vi ville gøre Amazon MP3 tilgængelig for kunder uden for USA, og vi er glade for at kunne fortælle, at det vil ske i år", siger Amazon.coms chef for digital musik, Bill Carr, til Register Hardware.

