Tillidens magi mod terror
En lille video, der cirkulerer på de sociale medier med en far og hans treårige søn, viser smukt, hvordan forståelse, fortolkning, symbolisering, samtale, kærlighed og muligheden for at udholde det tvetydige, kan få bugt med den terror, vi alle er truet af, når vi kommer ind i verden


 »Forstår du, hvorfor der er nogen, der har gjort det her?,« spørger tv-journalisten den lille asiatisk udseende dreng på sin fars knæ. Far og søn sidder sammen ved et af terrorgerningstederne i Paris foran den mængde af levende lys og blomster, som pariserne har lagt til ære for de døde. Den lille dreng svarer alvorligt: »Fordi de er meget, meget, meget onde. De onde, de er ikke særlig søde.«
Og så afventer faren og journalisten begge tålmodigt, hvad han mon så vil sige.
»Nu er vi nødt til at flytte,« fortsætter drenge så, og her griber faren ind.
»Nej, tag det roligt, det gør vi ikke. Det er Frankrig, som er vores hjem,« siger faren og stryger en lok væk fra den lille drengs pande.
Men er det overhovedet muligt at flytte væk fra terroren og komme i tryghed?
Med de seneste terrorhandlinger i Paris kan man atter konstatere, at terror territorialt set kommer ’hjemmefra’. Det var mennesker født og opvokset i Frankrig og Belgien, der fredag aften dræbte andre unge mennesker i Paris’ gader. I USA går unge mænd pludselig ud og skyder deres skolekammerater, nogle gange uden grund, andre gange i et pludseligt opstået racehad nærmest som for at give det et strejf af ideologi. I Norge var Brejvik, velforberedt med lange paranoide selvproducerede manifester. Terroren i Tyskland i halvfjerdserne kom indefra: Rote Armée var bedsteborgerbørn. Børn af et land, der prøvede at slippe ud af nazismen især med fortielse. Vi kan måske i angst begynde at beskytte os, som om det kommer udefra, men det gør terror faktisk meget sjældent. Al Qaedas angreb på Twin Towers var en undtagelse.
Troen
Over tid og geografi har terroristerne en ting til fælles: De troede. De er troende på den totalt gale og entydige måde, som kan gøre et dybt usikkert menneske trygt: Der findes kun én sandhed, én virkelighed, og de kender dens plads i ideernes himmel. Det har vi set ske inden for stater: nazisme og stalinisme. For tiden findes det mest i direkte religiøse former, hvor der altid har fandtes fanatisme: katolsk inkvisition, ekstrem hinduisme, islam. De vantro må slås ihjel eller tvangsomvendes. Det er enten-eller. Dig eller mig. Der er ikke plads til to forskellige meninger. »En passion for sammehed,« har en fransk psykoanalytiker kaldt det.
Men hvorfor er det så kun nogle få som radikaliseres? Eller omvendt: Hvordan undgår alle vi andre det egentlig?
Der skal mindst to ting til, sådan virkelig groft sagt, for at et menneske, et subjekt, formes her i verden: Kærligheden og Loven. Mor og far. Distributionen kan selvfølgelig være langt mindre entydig: Mor kan sige loven, far kan elske, men pyh, så bliver det indviklet. At søge tilbage til en meget forsimplet kønsrollefordeling er i øvrigt næsten altid det, de angste gør, de terroriserede, som bliver terrorister. Kun far må tale, kun mor må elske. Alt skal være på bestemte pladser, ikke mindst seksualiteten. Ordnung must sein.
Men hvad for en orden? Det hele svæver på et grundlag af tillid til love, for ingen lov holder af sig selv. Love holder, fordi vi følger dem. Men hvorfor egentlig?
Påstanden her er, at love holder på grund af kærlighed. Den kærlighed for eksempel som en far kan give videre til sin søn, når han får ham til at tro på noget andet end den vold, som synes at være første reaktion. Det er en meget subtil dialektik, som de fleste af os giver videre til vore børn, nærmest uden vi opdager det. Fordi vi selv har fået den med hjemmefra og så videre.
Voldens paranoide logik
Og her er vi tilbage til vores lille video. For det er så sjældent, man i bogstaveligste forstand får filmet, hvordan tillidens magi virker. Hvordan voldens ubønhørlige, paranoide logik erstattes af noget helt andet. Først og fremmest troen på, hvad farmand siger, nemlig at beskyttelse er mulig. Bare fordi han er der. Og siger noget.
Så sådan her læres ikkevold, som det ses i den lille video: Den lille dreng har en meget logisk måde at tænke og tale på, hvad angår beskyttelse. Over for de onde må der våben til – når de skyder, skal vi kunne skyde. Sådan lyder paranoia. Der starter vi alle, når vi er tre år gamle, fordi tja, det virker så logisk.
Men hvad sker der så i den lille film? Der sker det, at faren siger noget helt andet. Man tror det er løgn, man tror ikke det virker, men det gør det. Faren peger på symbolerne, på de levende lys og blomsterne, og så siger han, at det er det, som beskytter.
»Vi har blomster,« siger han. Faren lægger ikke skjul på, at de onde findes overalt, og at vi derfor ikke kan flygte fra dem. Men han peger på noget andet.
»Er det det, som beskytter,« siger den lille dreng med vantro i stemmen. »Ja,« svarer faren, og journalisten nikker.
Og se så det kærlige, taknemmelige blik, sønnen sender sin far, hans eneste virkelig autoritet. Vil man forstå, hvad ord og symbolisering formår over for angst, er det hermed illustreret. Hvis far siger, at levende lys og blomster beskytter, så beskytter levende lys og blomster.
Det er den magi, de arme terrorister aldrig lærte at kende. Der er noget i dem selv, de ikke kan få til at holde, og som får dem til hele tiden at søge absolutte sandheder og idealer. Selv som ’voksne’ vil de igen og igen finde hen til en ufortolket, ren, straffende far, som de tjener blindt i et forsøg på at genoprette og opretholde noget, som bare slet ikke holder på andre måder end i blodbad efter blodbad.
Hvor længe vil den lille dreng så tro på blomsternes beskyttende kraft? Så længe den verden han vokser op i er bare nogenlunde retfærdig og beskyttende. Så længe hans far ikke forsvinder, ydmyges, dræbes. En dag opdager han så, at det selvfølgelig ikke passer, det med de levende lys og blomsterne, og at hans fars ord måske slet ikke var så stærke, at han selv må tænke og mene noget.
Men så passer det alligevel. For så er han ikke længere bange, og han griber ikke – som den første logiske tanke – ud efter et absolut ideal, en paranoid tanke og en kalasjnikov.

