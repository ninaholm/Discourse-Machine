Den borgerlige kulturpolitik er kollapset
Ugens største kulturbegivenheder, filmforliget og Kenneth Plummers afgang, betød to nye stød  til de seneste ni års borgerlige kulturpolitik. Ikke mindst til Brian Mikkelsens ministerperiode


 Med Kenneth Plummers afgang som generaldirektør i DR er endnu et punkt føjet til listen over tidligere kulturminister Brian Mikkelsens (K) kuldsejlede kulturpro-jekter. Flere medier peger på den forhenværende kulturminister som idémanden bag Plummers indsættelse og Brian Mikkelsen er nu kaldt i samråd for at forklare sin rolle i ansættelsen. Det er blot seneste eksempel på, at højprofilerede prestigeprojekter i den borgerlige kulturpolitik de seneste år er faldet sammen: Filmforliget fra 2004 er rullet tilbage, TV 2 er stadig ikke solgt, konstruktionen bag Københavns Teater er stærkt kritiseret, kunststøtteordningen det samme, og kulturkanonen har ikke haft den store effekt.
»Da den borgerlige regering kom til i 2001 skulle der sættes en masse projekter i søen. Der blev ført stærk signalpolitik på kulturområdet, men når projekterne havde løbet i fire-fem år, ja så har det vist sig at meget ikke fungerede i praksis,« siger professor i kulturpolitik ved Aarhus Universitet Jørn Langsted.
Han har også et bud på en forklaring:
»Det skyldes, at man her i landet fører kulturpolitik på meninger og synspunkter i stedet for på en viden om, hvordan forholdene er i jernindustrien,« siger han.
Han peger selv på flere eksempler på, hvor kulturpolitikken har slået fejl: »Ét af de helt store tiltag var opgøret med smagsdommerne. Man lavede en hurtig løsning og ændrede på Statens Kunstfond, oprettede så Statens Kunstråd. Men der er ikke blevet én smagsdommer mindre siden. Man har bare sat nogle nye til at gøre nøjagtig det samme,« siger Langsted, der også fremhæver Brian Mikkelsens personlige prestigeprojekt, en kulturkanon for alle danskere, som ek-sempel på et fejlslagent projekt:
»Et kæmpestort projekt for ministeriet, men det er jo løbet fuldstændig ud i san-det. Der kom en bog, men hvem har læst den? Og så blev der oprettet en hjemmeside, men det er der vist ingen af os, der er blevet hverken mere eller mindre dannede af. Det var igen et projekt, der havde stor signalværdi, men det fik reelt ikke nogen effekt,« siger Jørn Langsted.
Armslængden er væk
Ifølge Peter Duelund, lektor på Institut for Kunst og Kul-turvidenskab på Københavns Universitet, har den overordnede linje i Brian Mikkelsens kulturpolitik været en bevidst opprioritering af den kulturkonservative politik som en del af den nationale revitalisering. I praksis har tre tendenser gået hånd i hånd: Værdipolitikken har været koblet til en  generel centraliseringspolitik, der igen har været ført ud i livet via resultatkontrakter og 'new public management'-principper.
»Men er det årsagen til at konstruktionen bag Køben-havns Teater ikke har været god? Er det årsagen til, at kulturkanonen, trods den massive publikationsindsats, ser ud til ikke at blive brugt? Er det årsagen til at de frie midler i Kunstrådet, som formand Mads Øvlisen har brokket sig over, er blevet gevaldigt reduceret, så der ikke  er nær så mange frie midler til disposition?« spørger Peter Duelund retorisk.
»Jeg har ikke selv noget entydigt svar,« fortsætter han: »Men der er ingen tvivl om, at det har været en forudsætning for den ideologiske kulturpolitik, at man øgede centraliseringen, så man dermed fik større mulighed for at styre kulturpolitikken i den retning, man ønskede. Og det armslængdeprincip, som officielt er dansk kulturpolitiks grundlov, er blevet kortere på grund af de her mekanismer. Stik imod det oprindelige princip om at 'nok støtte, ikke styre'.«
Spørger man en af Danmarks førende kommunikationsrådgivere inden for kunst- og kulturlivet, Christian Have fra Have Kommunikation, er det så som så, hvad Brian Mikkelsen ideologiske kulturkamp til syvende og sidst har ført med sig.
»På plussiden fik han sat kulturen på dagsordenen og bragt synlighed til området. Der var mange aktiviteter og stor entusiasme, da han tiltrådte, og han fik rejst både spørgsmålstegn og udråbstegn. Men hans ideologiske korstog har ikke haft nogen mærkbare positive virkninger - tværtimod. Og eftermælet må blive, at der var stor aktivitet i nuet, men ser vi på, hvilke spor han efterlader sig, så er det svært at finde noget, der har gjort kulturen og kunstens vilkår varigt bedre,« siger Christian Have.
Heller ikke på det ideologiske og værdimæssige plan har kulturpolitikken spillet nogen nævneværdig rolle, vurderer Jørn Langsted.
»Det der var Foghs geni-streg var at hans værdikamp var langsomt holdningsbe-arbejdende. Den kom drypvis. Se på danskernes holdning til privatiserede syge-huse, til indvandrere og til krig - den er markant anderledes, end den var, før han kom til. Vi er blevet til kunder fremfor borgere. Men der er ingen af tiltagene på kulturministerens område, der har haft nogen som helst betydning i den sammenhæng, selvom det bestemt blev opfattet sådan af ministeren selv, at kulturen skulle spille en stor rolle i kulturkampen.«
Det var i går ikke muligt at få en kommentar fra Brian Mikkelsen.

