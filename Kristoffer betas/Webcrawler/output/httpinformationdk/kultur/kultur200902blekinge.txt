Blekingegadebanden afviser terroranklager
For første gang i 15 år tager medlemmer fra Blekingegadebanden bladet fra munden. De går i rette med forfatter Peter Øvig Knudsens anklager om samarbejde med internationale terrororganisationer


 To af kernemedlemmerne i Blekingegadebanden, Torkil Lauesen og Jan Weimann, afviser forfatteren Peter Øvig Knudsens anklager om, at de var terrorister. 
I stedet kalder de sig "politiske røvere", der blot kæmpede for at skaffe penge til befrielseskampe i Den Tredje Verden.
"Vi har ikke mødt eller haft samarbejde med RAF, De Røde Brigader eller Carlos. Vi har stjålet våben og røvet penge for at støtte PFLP (Folkefronten til Palæstinas Befrielse, red.). Men Blekingegade-sagen drejer sig om politik og ikke terrorisme," siger Torkil Lauesen til venstrefløjsportalen modkraft.dk.
Bortset fra enkelte interviews i forbindelse med retssagen i kølvandet på gruppens anholdelse i 1989 har gruppens medlemmer ikke udtalt sig til medierne. Men nu vil gruppen altså gøre op med Cavlingpris-modtager Peter Øvig Knudsens to bestsellere om banden.
"Bøgerne har fået karakter af historisk sandhed om vores gruppe. Det vil vi gerne rykke ved," siger Torkil Lauesen. 
Han anklager Peter Øvig Knudsen for at anskue sagen som en ren kriminalsag og dermed negligere det politiske opgør med imperialisme og kolonisering. 
Ingen træningslejr
Ifølge Peter Øvig Knudsen kom sandheden om Blekingegadebanden ikke frem under retssagen i starten af 1990'erne. Han hævder nemlig, at banden var en celle i et internationalt terrornetværk, som samarbejdede med en række terroristorganisationer. Og gruppens medlemmer blev ikke dømt efter terrorparagraffen, fordi højtstående medarbejdere i Justitsministeriet frygtede gengældelsesaktioner fra PFLP, lyder det fra Øvig.
Han begrunder blandt andet sine terrorist-anklager med et samarbejde mellem den militante palæstinenserleder Wadi Haddad, hjernen bag nogle af 1970'ernes mest omtalte terroraktioner, og ledende medlemmer af Kommunistisk Arbejderkreds (KAK), hvor Blekingegadebanden trådte deres barnesko.
Men i interviewet på modkraft.dk afviser de to medlemmer af Blekingegadebanden, at KAK eller de selv planlagde terror sammen med Wadi Haddad. 
"Vi var ikke enige i hans (Haddads, red.) politiske analyse. Vi valgte i stedet at samarbejde med PFLP," siger Jan Wiemann.
Som led i sin argumentation for at banden var terrorister, fremhæver Peter Øvig Knudsen også, at Blekingegadebanden deltog i PFLP-træningslejre i Mellemøsten sammen med medlemmer af RAF (Rote Armee Fraktion). 
Det afviser Torkil Lauesen:
"Jeg har aldrig været i træningslejr med PFLP'ere eller andre europæere (...) Når jeg har besøgt Libanon, har jeg sammen med en kammerat gået et afsides sted hen og fyret et par magasiner af," siger Torkil Lausen. 
Forsvarer PFLP
Ifølge de to bandemedlemmer var der også afgrunds-dybe forskelle mellem dem og RAF. 
"RAF ville skabe en front i Vesteuropa. Det troede vi slet ikke på. Vores illegale aktiviteter handlede om at indsamle penge til PFLP og andre grupper til brug for deres befrielseskamp i Den Tredje Verden, ikke om at slå til mod eller lægge pres på den danske stat," siger Torkil Lauesen.
Den aktive støtte til PFLP, der siden 2002 har været på EU's terrorliste, står de to bandemedlemmer dog stadig ved: 
"Det er legitimt at føre væbnet kamp mod en besættelsesmagt (Israel, red.) Hovedparten af PFLP's aktivitet er af civil karakter og handler om politisk mobilisering og sociale projekter," siger Torkil Lauesen.
Den tidligere efterforskningsleder i Blekingegade-sagen, Jørn Moos, finder medlemmernes udlægning af sandheden "meget interessant".
"Jeg vil ikke afvise, at de var 'politiske røvere'. For min klare opfattelse er, at de lavede kriminalitet med et politisk islæt," siger Jørn Moos til Ritzau.
Det var i går ikke muligt at få en kommentar fra Peter Øvig Knudsen. 
De to medlemmer af Blekingegadebanden uddyber deres synspunkter i næste udgave af tidsskriftet Social Kritik.


