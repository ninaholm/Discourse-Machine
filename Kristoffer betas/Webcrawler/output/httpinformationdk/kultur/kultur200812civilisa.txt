Civilisation er et tyndt lag fernis
'Civilisation er fantastisk,' siger Kristian Levring. Men man skal huske på, at mennesket er et dyr, som har brug for en vis grad af frihed. Det handler alle hans film om, også den seneste, 'Den du frygter', der har premiere på fredag
Instruktøren Kristian Levring har boet i lande, hvor folk er ret anspændte, og det er skidt. Man har brug en eller anden form for frihed. Det skal naturligvis være inden for nogle grænser, men hvis man gør de grænser for smalle - det, som Michael i filmen har gjort i sit liv - så ender det med en eksplosion.

Hvem er vi, og hvem giver vi os ud for at være? Det er to af de spørgsmål, som Kristian Levring stiller i sin nye, Dr. Jekyll og Mr. Hyde-inspirerede film, Den du frygter."Vi er vel alle fascineret af, at man kan bo sammen med et menneske, og så ved man ikke, hvem det menneske er," siger den danske filminstruktør om filmen, der blandt andet har Ulrich Thomsen, Paprika Steen, Lars Brygmann og Stine Stengade på rollelisten.Ulrich Thomsen spiller en mand, Michael, der har orlov fra sit arbejde - man forstår, uden at det bliver sagt, at han har haft et mindre sammenbrud - og beslutter sig for at deltage i et medicinsk forsøg med nogle nye, antidepressiver, som hans svoger (Brygmann), der er læge, står for.Michael begynder dog hurtigt at forandre sig. Han distancerer sig fra sin kone (Steen) og sit familieliv og er i meget højere grad end tidligere i sine følelsers og lysters vold.Ikke en psykopat"Og så falder det hele sammen oven i hovedet på ham," siger Kristian Levring, der har skrevet manuskriptet sammen med Anders Thomas Jensen."Så er der ingen undskyldning. Det er ham selv, der har gjort det. Civilisation er en meget tynd fernis, og der skal ikke meget til, før den krakelerer. Jean Renoir, som jeg er meget vild med, har lavet en version af Dr. Jekyll og Mr. Hyde, Doktor Cordeliers testamente (1959), med Jean-Louis Barrault i hovedrollen. Jeg så den, da jeg var 13, og den gjorde virkelig stort indtryk. Det er ikke noget med, at han forandrer sig fysisk, og det er meget mere uhyggeligt end den klassiske gyserfilm, hvor man ser manden få hugtænder."Levring mener ikke, at Michael er psykopat, og han er ikke sikker på, at den psykiske forvandling, han undergår i Den du frygter, nødvendigvis ville ske."Hvis det med pillerne ikke var kommet op, er jeg ikke sikker på, at han ville have givet sådan slip-" siger instruktøren."Han har været uheldig. Det kunne godt være gået anderledes, men livets ulyksageligheder har ramt ham på vejen. Det har været vigtigt i beskrivelsen af den karakter, at det ikke var én ting, som gjorde ham sådan: F.eks. at han er blevet tæsket som barn, og derfor er han blevet psykopat. Jeg har gerne villet undgå, at man kunne fortolke det sådan."Usikkerhed hos publikumDet er dog noget, man kan diskutere, erkender Kristian Levring også, og han har brugt meget tid på at tale om karakteren med Ulrich Thomsen, uden at de er kommet frem til en endegyldig forklaring, de vil servere for publikum."Jeg kan bedst lide den slags film, hvor man selv skal tænke over, hvorfor et eller andet sker. Der findes mennesker, som har været ude for nogle helt ekstreme ting, og hvor der er en enkel forklaring på deres psykiske tilstand, men i de fleste menneskers liv er der mange forklaringer."Denne tvetydighed og de nuancer har Levring og Anders Thomas Jensen også arbejdet meget med, mens de arbejdede med Den du frygter. Manuskriptet er blevet skrevet om adskillige gange, og filmen har flere gange undervejs ændret genre, fortæller instruktøren."Man kunne sagtens havde lavet filmen som en splatterfilm. Vi havde på et tidspunkt en version, der var en splatterfilm. Men scenerne blev mere og mere psykologiske. Der var en konflikt, og der skulle renses ud i begreberne. Vi brugte lang tid på at finde genren. Nu er den på sin vis uden for genre. Personligt er jeg enormt træt af vold på film, og jeg synes, at det er interessant at lave en film, der handler om nogle ret voldsomme ting, hvor man ser forholdsvis lidt vold. Vi prøver i stedet at skabe en usikkerhed hos publikum - hvad gør han, hvornår gør han det?"En lærerig nedturIsolerede mennesker, der mister deres civilisation, er et gennemgående tema i 51-årige Kristian Levrings film, ikke mindst i den engelsksprogede gennembrudsfilm The King Is Alive (2000), der også blev til i et tæt samarbejde med Anders Thomas Jensen og handler om en flok turister, som strander i en afrikansk ørken, hvor de pæne facader snart begynder at krakelere.Levring, der gik på Den Danske Filmskole sammen med Lars von Trier, var en af de fire originale dogmebrødre og The King Is Alive den sidste af de første dogmefilm.Det var også Levrings første spillefilm i 14 år. Lige efter filmskolen debuterede han med Et skud fra hjertet (1986), der ikke var nogen god film - men "en nedtur, en krise, jeg lærte meget af," siger han i dag, "man lærer altid mere af sine fejltagelser end af sine succeser." - og han begyndte i stedet at lave reklamefilm.Arbejdet førte ham fra Danmark til Frankrig og siden til Storbritannien, hvor han blev en efterspurgt reklameinstruktør, og hvor han stadig bor. Men da Lars von Trier i 1995 ringede og ville have Levring til at være en del af Dogme95, kunne han ikke sige nej.I 2002 lavede Levring sin anden rigtige spillefilm, den engelsksprogede The Intended, som han selv skrev manuskript til sammen med skuespillerinden Janet McTeer, der også spillede en hovedrolle i filmen.Hun medvirkede i øvrigt også i The King Is Alive. Nogenlunde samtidig besluttede Kristian Levring at stoppe med at lave reklamefilm og i stedet hellige sig spillefilmen.Mennesket er også et dyrThe Intended, der er et sindbillede på det smuldrende, britiske imperium, foregår på en handelsstation i den malaysiske jungle i 1924 og skildrer en flok meget forskellige eksistenser, som desperat og uden det store held forsøger at holde fast på både traditioner og former.Man kunne næsten få den tanke, at Kristian Levring ikke tror på civilisationen som idé."Det må ikke misforstås," siger han."Jeg synes, at civilisation er fantastisk. Det er helt vidunderligt, at mennesket kan leve sammen i storbyer uden at slå hinanden ihjel hele tiden. Men jeg tror, at det er vigtigt at huske på, hvem vi også er. Hvis vi kun vil se os selv som en meget renfærdig race, som er lidt frelste ... det er et meget unuanceret billede af det dyr, vi også er. Hvis ikke vi accepterer det, kan der ske det samme, som der skete i Tyskland for 60-70 år siden."Det er hårdt for mennesket hele tiden at skulle gøre det rigtige og leve så korrekt, mener Levring, og det har brug for nogle rammer at agere indenfor."Jeg har prøvet at bo i nogle lande, hvor folk er meget anspændte, og det er ikke særligt godt. Man har brug for en eller anden form for frihed. Det skal naturligvis være inden for nogle grænser, men hvis man gør de grænser for smalle - det er det, Michael har gjort i sit liv - så ender det med en eksplosion. I Victoriatiden, hvor Dr. Jekyll og Mr. Hyde foregår, spændte man folk fuldstændig fast, og samtidig kan man læse om, hvor mange ludere der var i London - i hundredtusindvis. Der var virkelig en underverden og en oververden. Og det findes også i vores tid og vores verden."'Den du frygter' har premiere på fredag og bliver anmeldt her i avisen
