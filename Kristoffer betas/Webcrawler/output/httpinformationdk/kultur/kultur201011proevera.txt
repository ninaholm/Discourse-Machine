'Jeg prøver at afholde mig fra spåkone-halløjet'
De danske politiske kommentatorer boltrer sig i opmærksomhed fra medierne, men flere af dem er sig særdeles bevidst om risikoen ved de skråsikre forudsigelser og forsøger at holde sig til sobre analyser med bund i virkeligheden
'Der er en klar fare for, at man som kommentator går for langt i sine forudsigelser,' siger Troels Mylenberg.


 Peter Mogensen og Michael Kristiansen er dem, flest nævner som eksempler på danske politiske eksperter, der nyder status som berømtheder.
De to har deres eget debatprogram på TV 2 News, men de optræder også i mere kulørte medier; som når Politikens redaktionschef i januar optrådte i Cecilie Frøkjærs Fredagspanel, eller når Foghs eks-spindoktor stiller op som nybagt far i Billed-Bladet i august.
Men der er mange andre tunge analytikere. F.eks. Thomas Larsen, Ralf Pittelkow, Helle Ib, Jarl Cordua, Niels Krause-Kjær, Henrik Qvortrup, Hans Engell, Bent Winther, Ask Rostrup og Arne Hardis for blot at nævne nogle prominente.
Men hvor præcise er de, når de skal forudse, om der bliver valg til efteråret, om Thorning kan slå Løkke, eller om udlændingepolitikken forsegles med et kompromis hen over midten? Det ved vi reelt meget lidt om. For syv år siden lavede Mandag Morgen en undersøgelse af en række danske kommentatorers troværdighed, og konklusionen var dengang, at analytikerne mestendels rammer ved siden af skiven:
»Kommentatorerne spiller en fremtrædende rolle som formidlere mellem magtens lukkede cirkler og den brede offentlighed. En opgave, de samlet set klarer til UG i underholdning  men mindre godt, når det gælder sikkerhed og præcision.«
Den mest præcise var Jyllands-Postens Ralf Pittelkow, der ramte rigtigt i 60 procent af sine forudsigelser om fremtiden i dansk politik.
Politisk redaktør ved Mandag Morgen Poul Albret var en af forfatterne til undersøgelsen, og han siger, at han »ikke kan vide, om situationen er den samme, men der er i hvert fald ikke kommet færre politiske eksperter, tværtimod. De fylder enormt og, fornemmer jeg, er til stadig større irritation for politikerne.«
Albret siger med et smil, at »det til gengæld efterhånden er blevet ret risikofrit at mene noget, for der er så mange om buddet, at den enkelte eksperts forudsigelser hurtigt glemmes igen.«
Men hvad siger kommentatorerne selv?
At skære ind til benet
B.T.s politiske redaktør Helle Ib:
»Jeg mener, mine analyser som regel rammer inden for skiven. Det gælder også de deciderede forudsigelser, men jeg har bestemt også taget fejl. F.eks. regnede jeg med, at Ny Alliance ville være en blivende kraft i dansk politik. Jeg forudså også, at Birthe Rønn Hornbech ville være et scoop for regeringen.«
»Som kommentator kan man ikke helt undgå tipskuponen, men grundstammen i jobbet bør være at klæde modtagerne bedst muligt på til at forstå, hvad der reelt foregår i politik. Altså skære ind gennem fedtlaget af mere eller mindre åbenlyse manipulationer. Et eksempel kunne være at forklare, hvorfor det er så vanskeligt for S-SF at blive helt enige om strategien i forbindelse med stillingtagen til VKOs nye udlændingepakke.«
Hun understreger, at hun som analytiker mener, at »det er vigtigt, at man hele tiden holder sig åben over for, at virkeligheden kan ændre sig. Derfor har jeg også besluttet mig for, at jeg ikke vil svare på, hvem der vinder valget. Har man først udtalt Løkke eller Helle Thorning, er risikoen jo, at ens analyser tilpasser sig profetien.«
Nej til small-talk
Ralf Pittelkow, der fortsat sidder som politisk kommentator på Jyllands-Posten, siger:
»Jeg husker godt Mandag Morgens undersøgelse. Hos mig var det specielt de banale forudsigelser som hvornår kommer valget?, der trak fra. Dem er jeg af samme grund blevet forsigtig med. Enten skal jeg have en særdeles god kilde eller også koncentrerer jeg mig om mere analytiske iagttagelser: Hvad taler for og imod et hurtigt valg?«
Han mener, at hovedårsagen til de ofte elendige resultater af de politiske eksperters spådomme er, at »de fleste kommentatorers aktivitet ikke har meget med reel analyse at gøre. Det er small talk om, hvad man nu sådan går og siger i et miljø, som på mange måder er godt afsondret fra virkeligheden. Jeg har truffet det bevidste valg, at jeg færdes meget lidt i det politiske miljø på Christiansborg.«
For lidt forskning
En tredje ofte anvendt kommentator er Troels Mylenberg, kommende chefredaktør for Fyns Amts Avis. Han mener også, at »der er en klar fare for, at man som kommentator går for langt i sine forudsigelser. Jeg prøver så vidt muligt selv at afholde mig fra spåkone-halløjet.«
Han peger på at det kan være problematisk, hvis »kommentatorer med erfaring fra journalistik og politik overtager scenen fra forskerne. Det kan bevirke et for stærkt fokus på personer og processer i kommentarer og analyser. Måske en slagside væk fra det videnskabeligt funderede over mod det oplevede.«
Til gengæld synes han omvendt at »det er meget begrænset, hvad videnskabsfolkene faktisk ved om praktisk politik. Faktisk er det ret vildt, hvor lidt der egentlig er forsket i valgkampe og moderne politik. Det er ikke forskernes skyld  de er ekstremt dygtige, men tempoet i forskning passer bare ikke særlig godt til mediernes krav om daglige analyser på noget, der skete for et kvarter siden.«
Ydmyghed er svaret
En fjerde kommentator er Niels Krause-Kjær, der blogger på Berlingske Tidende og har sit eget radioprogram. Han siger:
»Jeg er slet ikke i tvivl om, at jeg har sagt ting, som siden viste sig at være forkert, men jeg prøver at undgå, at listen bliver alt for lang ved at takke nej til flere henvendelser hver dag. Samtidig forsøger jeg netop at undgå kategoriske svar på fremtidsspørgsmål. For to år siden var jeg dog rimelig kategorisk og ganske alene i kommentatorhavet vedrørende Lene Espersens kvaliteter som fremtidig leder af De Konservative.«
Han mener, at det er nemmere at modstå presset fra 24/7-medierne, når man som han arbejder freelance uden en chef:
»Produktionskrav fra arbejdsgivere og måske også en frygt for ikke at være tilstrækkelig meget på øger efter min opfattelse presset på nogle kommentatorer. Det handler først og fremmest om evnen til at sige nej.«
Krause-Kjær mener, at ydmyghed er vejen frem for kommentatorstanden:
»Et politisk emne kan godt overleve, uden at man selv har ytret en holdning eller vurdering. Og jeg tror også, at den påståede orakel-status er på retur, hvis den altså har været der. Det var sgu også på tide.«


