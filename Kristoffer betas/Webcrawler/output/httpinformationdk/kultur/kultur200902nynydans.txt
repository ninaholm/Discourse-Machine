Ny nydansk litteratur-kanon
De vigtigste litterære værker fra herboende flygtninges hjemlande udgives nu i kanon-form til brug i folkeskolen. Kanonen skal være et alternativ til Under-visningsministeriets kanon fra 2004


 Den nye litteratur-kanon 'Verdenshistorier' udkommer i dag. Bogen indeholder skønlitterære tekster fra de 12 største herboende flygtninge- og indvandrergruppers hjemlande og udfordrer dermed den rent etnisk danske nationale kanon, som undervisningsministeriet udgav i 2004. 
"Når ni procent af befolkningen i Danmark har en tosproglig eller flerkulturel baggrund, mener jeg, at det ikke længere er nok kun at læse litteratur fra Danmark i danskundervisningen," siger redaktør Ditte Marie Munch-Hansen.
Værkerne er udvalgt af 12 herboende flygtninge, der til dagligt arbejder med litteratur. De har hver valgt én skønlitterær tekst, der er anerkendt og respekteret i deres hjemland. 
Beregnet til folkeskolen
Bogen er udgivet af Gyldendal i samarbejde med Dansk Flygtningehjælp og skal fungere som et alternativ til undervisningen i dansk i folkeskolen
"Netop gennem litteraturen kan vi få en mere nuanceret indsigt i de nye kulturer, der er ved at finde sig til rette her i landet," pointerer Ditte Marie Munch-Hansen. 
Bogen indeholder værker af forfattere fra Afghanistan, Bosnien-Hercegovinia, Irak, Iran, Kroatien, Pakistan, Serbien, Somalia, Sri Lanka, Tyrkiet samt kurdere og palæstinensere. Mange af teksterne udkommer for første gang på dansk.


