Indignation som brændstof
Tine Bryld var aldrig nærig med sig selv, hvad enten hun rådgav christianitter, Alt for Damernes læsere eller fortvivlede teenagere i radioen. Heller ikke da hun skrev sine erindringer


 Der blev ofte stille i radioen, når en rådvild teenager ringede til Tine Bryld i radioprogrammet Tværs, for vedkommende skulle have lov at tale ud. Der var luft omkring ordene, men ikke alt for længe, for når hun med sine tillægsspørgsmål havde fået afklaret vedkommendes situation, gelejdede hun med stor ro og meget kontant den pågældende et sted hen, som kunne føre til handling i stedet for til en passiv offerrolle, hvad enten det gjaldt en mor, der var narkoman, en usympatisk stedfar, problemer med kæresten eller mobning fra jævnaldrende. Nogle gange opfordrede hun den unge til at ringe igen efter et stykke tid og fortælle, hvordan det gik.
Sådan kom mange danskere til at kende hende  som en, der nok havde en professionel attitude, men også den fornødne empati, der gjorde, at så mange gennem årene trygt henvendte sig til hende. Som radiostemme og  medarbejder fortjener hun at blive nævnt på linje med store forgængere som hendes ældre søster Lena Vedel-Petersen og Hanne Reintoft, der ligesom Tine Bryld var socialrådgivere, men mere tog sig af det juridiske for samfundets svage under devisen: Hvad er min ret, og hvad er min pligt?
I hele 36 år gjorde hun sin stemme gældende, før hun omsider stoppede med sit program i 2008. Hvilket spand af år! Samtidig døde hendes ægtemand gennem næsten lige så mange år, arkitekten og byplanlæggeren Arne Gaardmand, der delte hendes engagement som venstreorienteret.
Åbnede sit hjem
Tine Bryld havde en borgerlig familiebaggrund  faderen var læge  men i de bevægede år omkring 1968 kastede hun sig ind i kampen for 'at lave samfundet om', som det hed dengang. Ikke bare en lille smule om, men grundliggende om.
Det gjorde hun sammen med sin daværende mand, historikeren Claus Bryld, og deres navne optrådte ofte i venstreorienterede sammenhæng. Tine Brylds vej gik gennem blandt andet et dagcenter for unge stofmisbrugere og Mødrehjælpen.
Brændstoffet var simpel social indignation. Hun kunne sikkert have været stemmesluger, hvis hun var blevet politiker, men hun valgte at arbejde med rådgivning om problemer i praksis og stillede sig også til rådighed for Christianias beboere, hvor hun nød respekt i begge lejre, når der skulle forhandles med kommune eller ministerium. Karakteristisk for hende var det, at hun efter en rejse til Nuuk i 1988 også tog unge grønlænderes sag på sig og ikke slap den igen. Da brugte hun sit navn til at råbe en større offentlighed op, men ellers arbejdede hun i det mere stille, støt og roligt, på græsrodsplan.
Således gik hendes engagement langt videre end til de fortvivlede teenagere i radioen, og hun åbnede også sit hjem for nogle af dem, der havde mest brug for hjælp. Jo, der var tryk på i den store villa på Frederiksberg, når egne børn og 'papbørn' også skulle tilgodeses. Nogle vil mene, at hun sled sig op, og en historie om hende går, at hendes egen datter truede med at blive bz'er for at få sin mors opmærksomhed.
Moderne kvinde
Da mange andre 1968'ere gik bag af dansen, i hundene eller til tops, fortsatte Tine Bryld ufortrødent på sitbrændstof af indignation. Hun bar med stor værdighed de klassiske venstreorienterede dyder videre under tidernes skiften, og i modsætning til så mange andre 68'ere blev hun aldrig oplevet som uddateret, men førte sig frem med en elegance som en moderne kvinde og feminist.
Hun kunne også skrive, og skrev en række bøger, ikke mindst for og om unge, også skønlitteratur, og svarede i årevis på spørgsmål i Alt for Damernes brevkasse. Hun var aldrig nærig med at give af sig selv med stor åbenhed. Heller ikke i en erindringsbog, hvor hun fortalte om sit eget livs kriser og fejltagelser.
Ikke underligt, at hun blev overøst med priser og hædersbevisninger. Desværre blev hendes otium alt for kort. Hun blev i november i fjor ramt af en alvorlig hjerneblødning og kom sig aldrig over den.


