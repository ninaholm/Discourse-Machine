Kunstnyt
Nyt fra kunstens verden


 Art Brussels i denne uge er efterhånden blevet et danskertræf. Messen er blevet kendt for at være stedet hvor de store gallerier kan møde alle samlerne under mindre hektiske rammer end eksempelvis Freeze og Basel.
I øvrigt er messestandene også markant større end andre steder. Wallner, Risley, Stærk, Andersen, V1, Martin Asbæk og Wilson er med.
Samtidig er der Gallery Weekend i Berlin, hvilket efterhånden overgår messeweekenden i Berlin. Der er dog ikke en eneste udstilling med danske kunstnere. Og Galerie Mikael Andersen er blevet smidt ud. 
Ugens historie er om Wildensteindynastiet, den måske mest magtfulde kunsthandlerfamilie i verden, der på trods af at være jødiske er blevet rullet ind i en stribe af retssager om at have handlet med kunst på vegne af nazisterne – som var beslaglagt fra jøder, og at have stjålet store værker fra diverse estates ... Derudover er der sagsanlæg familiemedlemmer imellem og sågar et familiemedlem, der blev skilt, da manden kun interesserede sig for sin kat, hvorefter hun brugte nogle af de to milliarder, hun fik i skilsmissebidrag, til at lade sig plastikoperere som en missekat. The New York
Times har de seneste dage skrevet en række forrygende artikler om den dysfunktionelle familie, der sammenlignes med Corleone-familien, blot uden at være god mod kvinder.
Den legendariske kunsttyv Stéphane Breitwieser er blevet arresteret sammen med sin mor, efter at han har stået bag endnu flere spektakulære kunsttyverier. I forbindelse med arrestationen er det kommet frem, at han angiveligt også skulle have huseret i Danmark for nylig. Men hvad han har stjålet her, vides endnu ikke. Han har ved tidligere domme i alt tilstået tyveri af værker til, hold fast, en samlet vurdering på knap 10 milliarder kroner.

