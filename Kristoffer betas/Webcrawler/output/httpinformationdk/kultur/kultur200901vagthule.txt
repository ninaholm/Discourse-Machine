Vagt om de hule værdier
Med Mai Brostrøm og Peter Thorsboe er vi igen i gode hænder, når det gælder søndagens svar på lørdagskyllingen: aftenunderholdningen. Menneskeliv bliver symboler, når meninger kan dræbe
Trikker (Benjamin Boe Rasmussen) og Per (Thomas Guldberg Madsen) må igen rykke ud for at ransage og overvåge en privat bolig.


 I sagens natur ved danskerne ikke så meget om de bodyguards - eller livvagter, som vi kalder dem på dansk - som staten i sin godhed har ansat til at passe på kongehuset og politikerne, gæstende statsledere fra udlandet, og hvem der ellers kunne være truet af diverse terrorister. Diskretion er ikke en æressag, men en professionel forholdsregel. Mest har vi hørt om dem i forbindelse med beskyttelsen af Naser Khader og Kurt Westergaard samt selvfølgelig Clintons spektakulære visit for nogle år siden, hvor man dårligt kunne gå på Gammeltorv for bare bodyguards.
Sandheden er, at det meste af deres tid går med at vente, for sædvanligvis sker der intet farligt. (Så vidt vi da ved, for der kan jo være ting og sager, som hemmeligholdes for offentligheden, som det skete under Blekingegadesagen). Det er da gudskelov heller ikke den socialrealistiske sandhed, der har interesseret manuskriptforfatterne Mai Brostrøm og Peter Thorsboe i tv-serien Livvagterne, men måske en anden sandhed? 
På det ydre plan handler det om noget, som eventuelt kunne ske, hvis såfremt. Derfor er der researchet godt og grundigt i arbejdsmetoderne, så seerne i tilgift f.eks. får et indblik i, hvordan en optagelsesprøve forløber. Det er en signatur for forfatterparret, at de skriver locations og datoer ind som tekst i billederne ikke for at snyde os, men for at give historierne et dokumentarisk anstrøg. Som de også gjorde det i Rejseholdet og Ørnen. Det skal virke overbevisende. De går ikke så vidt som den britiske serie Spooks, hvor der arbejdes med terrorisme i det store format, trusler om udslettelse af hele bykvarterer i London, mindre kan gøre det. Men de er på samme måde opdaterede, og derfor begyndte Livvagterne i en helikopter over Bagdad, før historien fløj tilbage til Danmark.
En kyniker
Nu har vi set de første to afsnit, som tilsammen udgør en afsluttet fortælling, og kan allerede konstatere, at søndagens svar på lørdagskyllingen igen er i gode hænder. Egentlig er det ikke plottet, der imponerer. En snigskytte, som tjekker sin riffel af, så vi ved, at han senere vil bruge den, er klassisk i sin enkelhed, men byder jo altså ikke på den helt store overraskelse, ligesom dramaets afslutning heller ikke kan tage vejret fra en. Det går lidt for nemt. 
Men så er der alt det andet, som alligevel og tilsammen giver en effektiv spænding, fordi det er så velsignet godt fortalt. Velproduceret hedder det. Her er højt tempo fra starten, hurtige klip, spændende locations og lyde, livlig afveksling. Spændingen ligger i efterretningsteamets kapløb med tiden og i, om de tre novicer kan klare deres første opgave.
Først og fremmest er personerne nogle, man gider beskæftige sig med. Jasmina (Cecilie Stenspil), Rasmus Poulsen (Søren Vejby) og Jonas Goldschmidt (André Babikan) er allerede så småt trådt i karakter med deres forskelligheder, men navnlig spiller den svenskfødte Thomas W. Gabrielsson sikkerhedschef med stor autoritet. Det er ham, der skal træffe de vanskelige beslutninger uden at ryste på hånden. Det gør han. En kyniker i demokratiets og humanitetens tjeneste. Vil han overholde spillereglerne? Ganske opkvikkende at se en kvinde, Jasmina, der kan bokse, og en anden, Ellen Hillingsø som øverste chef, der om ikke andet kan se skræmmende ud.
Det ligger i produktionsvilkårene, at man ikke kan stille de samme krav om perfektion til en tv-serie som til en biograffilm, som opererer med et større budget. Så ville man nok have dæmpet den kandidat, som dumpede ved optagelsesprøven, fordi han troede, han var Rambo. Simpelthen en klodset figur.
Hævneren
Utroskabshistorien er en bærende del af afsnittene. Den vattede forsvarsminister ringer fra mobilen hjem til den utro, kvindelige kulturordfører i det største oppositionsparti fra taget på den danske ambassade i Bagdad. En bosnisk født bodyguard redder ham fra at blive ramt af et sprængstykke under et morterangreb, men mister derved selv livet. 
"Ministers tankeløshed koster liv" hedder det i en avisoverskrift, og så er det, at faderen, en tidligere jugoslavisk elitesoldat med et ubehandlet posttraumatisk stresssyndrom får den ide, at han vil skyde ministeren for at hævne sønnen.
Med alle de bolde i spil har serien fået en lovende start. Med utroskaben som omdrejningspunkt er vi måske tæt på det, som kan være seriens 'anden sandhed'. At livvagterne i deres arbejde, som de formentlig har påtaget sig ud fra et vist idealistisk og moralsk standpunkt, også bliver vogtere over noget, som måske ikke er i orden. De bliver beskyttere af utroskaben, for de har ikke ret til at blande sig i den. De skal desuden beskytte en forsvarsminister, som tilsyneladende ikke selv tror på krigen i Irak længere, skønt han skal sige det modsatte, når han er på tv. 
Mai Brostrøm og Peter Thorboe arbejder selv med underholdningsgenren med et politisk engagement light, og i deres skriftlige oplæg til serien citerer de både filosoffen Kant og den britiske historiker Joanna Bourke. Om temaet siger de, at det handler om "forbrydelsen, der reducerer menneskeliv til symboler," hvilket sker, "når meninger bliver dødbringende."
Charmerende ved deres serie er, at de f.eks. lader de unge livvagter slappe af i en scene ved at spille klaver firhændigt og afsynge Kim Larsens sang om "strisserne," der "kom midt om natten." God lille detalje.

Livvagterne del I og II. Instruktør: Mikkel Serup. Manuskript og koncept: Mai Brostrøm og Peter Thorsboe. Sendes på DR 1 søndage kl. 20. De første 10 afsnit i 2009, andre 10 i 2010

