Kunst og kioskbaskere
Mens den røde løber og konkurrencefilmene stjæler opmærksomheden, er der masser af anden filmaktivitet – også dansk – uden for rampelyset i Cannes


Når man sidder i festivalpalæets store biografer og ser de officielle konkurrencefilm i guldpalmernes skær, kan man hurtigt glemme, at Cannes er meget andet end de få udvalgte film på den røde løber. I palæets kælder myldrer folk rundt til det enorme filmmarked, som også har visninger i biografer rundtomkring i byen. På markedet kan man finde alle slags film. Fra kommercielle kioskbaskere og kulørte komedier til kitsch og kunstfilm. På markedet er film varer, som købes og sælges, somme tider blot på baggrund af et manuskript eller nogle få klip. Mange film er færdige til visning, som f.eks. Bille Augusts Marie Krøyer med Birgitte Hjort Sørensen som titlens skagensmaler. Andre bliver introduceret som uddrag, f.eks. har Lasse Hallströms filmatisering af Lars Keplers Hypnotisøren med dansk premiere til september været præsenteret for de internationale købere på baggrund af et kort sammenklip af udvalgte scener. Kommende film bliver også pitchet og finansieret, og under hele festivalen summer den skandinaviske stand længere nede af Croisetten af branchemøder.InstruktøreksportVil man orientere sig om udviklingen på markedet, er der hver dag hjælp at hente i særudgaver af brancheblade som Variety, Screen og The Hollywood Reporter, som ud over at have anmeldelser af markante film, beskriver slagets gang, hvad angår køb og salg.Blandt de store nyheder set fra et dansk perspektiv er salget af Susanne Biers kommende film Love is All You Need til Sony Pictures Classics. Filmen er en romantisk komedie, som udspiller sig i Sorrento med Pierce Brosnan, Trine Dyrholm og Paprika Steen i hovedrollerne.Mange andre danskere har imidlertid også været i spalterne med internationale projekter. På festivalens første dag kunne man bl.a. læse, at Niels Arden Oplev skal instruere Dead Man Down med Colin Farrell og Noomi Rapace i hovedrollerne.’Move on’ med MadsDagen efter var Asger Leth i spalterne med sin roadmovie Move On, hvor Mads Mikkelsen spiller en mand, der går i land i Rotterdam og så rejser igennem Europa med en mystisk kuffert. Move on skal filmes i otte europæiske lande og er skrevet af engelske Matt Greenhalgh, som tidligere har lavet manuskriptet til Anton Corbijns Control om Joy Division-forsangeren Ian Curtis. Planen er, at filmen skal involvere publikum undervejs. Tilsyneladende står Danmark ikke på rejseruten, men man kan læse mere om ideen og holdet bag på www.move-on-film.com og overveje, om man vil prøve at være med alligevel.Senere har man bl.a. kunnet læse, at Pernille August i 2013 skal instruere et manuskript af Lone Scherfig baseret på romanen Den alvorlige leg af Hjalmar Söderberg. Den klassiske kærlighedshistorie er tidligere blevet filmatiseret, men nu er det tid til en ny version med den engelske titel The Serious Game.Selv om det mest er Vinterberg, som er den store historie i de hjemlige aviser, er der således godt gang i historier om danske filmfolk andre steder. Men det er klart, at palmerne er det primære fra palæperspektivet.
