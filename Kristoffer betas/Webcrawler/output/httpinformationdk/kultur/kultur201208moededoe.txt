At møde døden



For 150 år siden ringede kirkeklokkerne i landsbyen, når nogen døde. Bedemanden gik fra hus til hus og inviterede landsbyens beboere til at se den afdøde og tage en sidste afsked. Ofte var naboer og bekendte med til at bære kisten hen til kirken, efter familien havde gjort den døde i stand. I dag bliver de døde fragtet fra kapel til kirke i en rustvogn bag tonede ruder eller nedrullede gardiner. Som regel i en lukket kiste indtil den sænkes i jorden eller brændes på krematoriet. Det er kun familien, som får den døde at se – og det er langtfra altid, at de nærmeste har lyst.Det var første gang, Cathrine Ertmann så et dødt menneske. Hun havde aldrig kendt den person, som kroppen i sengen tilhørte, men nu stod hun og betragtede liget gennem et kameraobjektiv. Hun ledte efter måder at fotografere kroppen på. Billederne måtte ikke skræmme, men de måtte heller ikke være uudholdeligt triste at se på.Forgængelighed og fokusFotografierne skulle gengive den oplevelse, Cathrine Ertmann havde i forbindelse med sit første møde med døden. At den bag de tunge kistelåg, kolde mure og hvide lagner var ganske udramatisk. Den måde, de døde gemmes væk på, havde givet hendes fantasi frit spil til at tænke tanker om døden, der var voldsommere og mere uhyggelige, end hvad hun nogensinde mødte i kapellet på Patologisk Institut ved Aarhus Universitetshospital.Cathrine Ertmann vendte flere gange tilbage til kapellet og har i dag set flere døde mennesker end de fleste. Selv om nogle er døde under tragiske omstændigheder, har hun valgt at fotografere ligenes detaljer ligeså nøgternt, som de foldede hænder på den gamle mand, der døde af alderdom. Cathrine Ertmann og Lise Bank Hornung, der står bag fotografierne og billedteksterne, kalder projektet et afmystificeringsprojekt, som henvender sig til folk, der ligesom dem ikke vidste ret meget om døden. »Jeg har prøvet at antyde mere, end hvad jeg helt åbenlyst kunne vise i fotografierne. Man må gerne turde dvæle ved fotografierne, og derfor har jeg fokuseret på detaljerne, som, jeg håber, giver anledning til eftertanke. Måske kan andre endda se det samme fine og smukke i billederne, som jeg så, da lagnerne blev fjernet,« siger Cathrine Ertmann og fortsætter: »Ved at forholde os til vores forgængelighed, tror jeg, at vi bliver endnu bedre til at fokusere på de ting, der rent faktisk er vigtige, mens vi lever.«
