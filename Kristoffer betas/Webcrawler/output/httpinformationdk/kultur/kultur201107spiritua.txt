'Spiritualitet er hårdt arbejde'
Vi henter meditationsmetoder ind fra østen, omformer dem og kalder dem 'mindfulness'. Men hvis man er tibetansk buddhist, mediterer man for at hjælpe andre, målet er ikke egen velvære. Peter Elsass har i sin nye bog sammenlignet tibetansk buddhisme og vestlig klinisk psykologi
Peter Elsass har klinisk psykologi som arbejdsfelt, men har hos tibetanske munke fundet en kognitiv måde at håndtere tortur, som hans eget fag ikke kan matche.


 At Peter Elsass kom til at beskæftige sig med tibetansk buddhisme var nærmest en tilfældighed, fortæller han. Tidligere arbejdede han meget i Latinamerika. Han har besøgt den samme indianerlandsby i Colombias bjerge omkring 18 gange, men den sidste gang blev han kidnappet af FARC. Til alt held havde han nogle politiske kontakter, der betød, at guerillabevægelsen løslod ham efter halvandet døgn, men oplevelsen havde frataget ham lysten til at arbejde der.
Da han fik et tilbud om at arbejde med tibetanske torturoverlevere, slog han til og har siden rejst i Tibet og Nordindien i omkring 10 år tilsammen og blandt andet interviewet eller været med til at undersøge 104 tibetanere, der har overlevet i kinesiske fængsler.
»Alle siger de med stor oprigtighed, at det er Dharmaen (den buddhistiske lære) og Hans Hellighed Dalai Lama, der gjorde, at de klarede sig. Men når jeg spørger dem, hvad Dharmaen er for noget, har de svært ved at svare. Deres spiritualitet sidder i kroppen. Det ville svare til, at vi skulle forklare nogen, hvad det vil sige at være dansker,« fortæller Peter Elsass.
Overraskelser
Peter Elsass opsøger den type overraskelser, som får ham til at se klarere, siger han.
»Tibet har været sådan en overraskelse. Flere gange er jeg trådt uden for mit fag, den kliniske psykologi, for at undersøge det. Først på det sundhedspsykologiske område, hvor jeg valgte at se på sundhed i stedet for på sygdom. Dernæst på det kulturpsykologiske område, hvor jeg trådte ud for at iagttage de omgivelser, psykologien indgår i.«
Et eksempel på det overraskende, uforudsigelige fandt han i sit samarbejde med Odin Teatret, fortæller han. Der traf han en traditionel japansk danser, der dansede den moderne 'budo-dans'.
»Den dans består af en pædagogik til at skabe en særlig tilstedeværelse på scenen. Japaneren brugte udtrykket 'i ilden skabes styrken' hvormed han mente, at man som danser de første mange år opbygger en art hus, mens man lærer de traditionelle dansetrin. Når så man behersker det tekniske, skal man sætte ild til huset, og de teknikker man bruger til at komme ud af flammerne, giver danseren en hel særlig tilstedeværelse.«
»Det er det samme med Out of Africa, Karen Blixens afrikanske farm,« fortsætter Peter Elsass. »Blixen elskede Afrika, men først da hun var ude af Afrika, kunne hun skrive om det. For mit vedkommende må det hedde 'out of psychology',« funderer han. »Min metode består i at træde uden for mit højt elskede fag, for at kunne forstå og berige det.«
At skærpe bevidstheden
På samme måde udforsker han nu, om spiritualitet kan berige den kliniske psykologi. Særlig inden for kognitiv terapi er der kommet en række nye behandlingsmetoder, som for eksempel mindfulness og ACT, der markedsfører sig som buddhistisk inspireret, forklarer han.
Her har Peter Elsass fundet det nødvendigt at stille spørgsmål om, hvad det buddhistiske grundlag egentlig er, og om hvad de buddhistiske tekster siger. Med en introduktionsskrivelse fra Dalai Lama har han haft adgang til en række højtstående lamaer, og blandt andet spurgt dem, hvorfor de tibetanske torturoverlevere har overkommet torturen uden så megen angst og depression, som man finder hos andre torturoverlevere.
Men mange af lamaerne svarede ved at læse op af buddhistiske tekster, som var umulige at oversætte og finde mening i.
»De har svært ved at forklare, hvad de eksempelvis forstår ved angst, for på tibetansk hedder det ikke lige akkurat angst, de bruger måske fire andre begreber, eller de har seks begreber for depression. De bruger ikke vores diagnostiske fortegnelser og forstår dem i mange tilfælde slet ikke. Derudover er teksterne ikke beregnet til at oversætte og læse op af, men til at indgå i et ritual, og det ritual er meget fremmed for mig« fortæller Peter Elsass. »De tibetanske buddhister er forbløffende kognitive. For dem er sundhed at skærpe deres bevidsthed, to be sharp in mind, og hvis der er nogen, der forstår kognitiv terapi, så er det dem,« fastslår han. »En mand, der græd, da han erfarede, at hans bror var død i kinesisk fængsel, fik at vide, at han skulle holde op, da han alligevel ikke kunne gøre noget ved det, og i stedet skærpe sine tanker.«
Men den historie fortæller jo to ting: Dels at holdningen til hans situation er, at han skal tage sig sammen, men dels også at manden græder?
»Tibetanske buddhister har selvfølgelig også følelser, men som de siger: »Vi lider som alle andre, men vi er ikke fortvivlede.«
Det er det, du citerer torturofre for i din bog, men her er der vel netop tale om fortvivlelse?
»Tibetaneren græder over et tab, som det kan være værd at græde over, men måske ikke at fortvivle over. Tibetanere er ikke lykkeligere end andre mennesker, men de har en anden holdning til deres følelser.«
Forskellige indeni
Det er dog ikke kernen i den tibetanske buddhisme, der har Peter Elsass' interesse.
»Det, der interesserer mig, er at se mit eget fags begrænsninger, når man sammenstiller vestlig psykologi og tibetansk buddhisme. Hvorfor er der tilsyneladende så få psykiske problemer blandt tibetanerne, og kan deres spirituelle metoder bruges som behandling? For at få den forståelse bliver man nødt til i en vis forstand selv at være buddhist; at go native for at forstå dem. Men min forskning har ikke som primært mål at berige min egen personlige udvikling,« siger Peter Elsass.
Forfatteren Anne Lise Marstrand-Jørgensen fortæller, at hun har skrevet om Hildegard af Bingen ud fra en antagelse om, at middelalderens mennesker var ligesom os med de sorger og glæder. Mener du derimod, at men-nesker fra forskellige kulturer er grundlæggende forskellige, psykisk set, eller mener du, at vi 'bare' kategoriserer sjælelivet forskelligt, så kommuni-kationen måske bliver vanskeligere?
»Det korte svar er, at jeg ved det ikke! Vi vil så gerne tro på, at vi forstår andre, selvom de er forskellige fra os både i tid og sted. Og vi gør det ofte ved at understrege ligheder i stedet for forskelle. Jeg har set det meget konkret med vesterlændinge, der slår sig ned i Østen for at blive buddhister. De går ind i en såkaldt mimesisposition, hvor de tror, at de ved at efterligne tibetanerne kan opnå det, de mangler. De sidder i lotusstilling som dem, eftersiger deres bønner med en rosenkrans løbende mellem fingrene, og nogle klæder sig i safrangult og lader sig kronrage.«
Men strategien med at efterligne den anden for at forstå bliver nemt til forførelse, advarer Peter Elsass, »til en måde at kontrollere den anden på,« siger han og fortæller om Darwin, der kom til Ildlandet med 12 soldater og blev mødt af indianere, der havde klædt sig ud ligesom ham, talte højt ligesom de hvide, og når Darwin kommanderede med soldaterne, kommanderede de med hinanden. Darwin spekulerede på, om indianerne gjorde grin med dem, men i virkeligheden var efterligningen en måde at forstå den fremmede på for at kunne komme til at kontrollere ham, forklarer Peter Elsass.
»På samme måde kan man sige, at empati kan blive til en raffineret kontrol af den anden, hvis man hele tiden forlanger, at man skal forstå hinanden. 'Jeg tror ikke rigtig, du forstår, hvad jeg siger,' er en enormt dominerende sætning, som også kan bruges til at få overtag i konfliktsituationer. Det var det, der gik galt med Muhammed-tegningerne. Her kørte begge parter sig helt op i to parallelle søjler, fordi de blev ved med at forlange, at den anden skulle forstå dem. I mødet med fremmede kulturer må man undertiden sige: 'Jeg accepterer dig, men jeg forstår dig ikke!'«
Ikke harmoni
»Vi vil så gerne forstå, konstruere en mening, skabe harmoni og velvære. Mine patienter kommer med klager over, at de er dårlige til at sige fra, ikke kan sætte grænser og er blevet kørt ned af for meget arbejde. Men i buddhismen drejer det sig i en vis forstand om det modsatte, om at sige til! Det drejer sig om at komme ud over den selvmonitorering, som optager det vestlige menneske, ikke mindst den maniske optagethed af kroppen. Buddhisterne siger, at kroppen bare er en parkeringsplads. Og deres meditationer omhandler 'compassion' og 'loving kindness', altså forholdet til andre.«
»Sammen med nogle af mine studerende analyserer jeg i øjeblikket et stort materiale, hvor jeg har interviewet tibetanske buddhistiske nonner i langvarig tilbagetrækning og bedt dem fortælle deres livshistorie. De historier sammenligner vi med vestlige buddhisters livshistorie. Det gennemgående er, at de buddhistiske nonner ikke har en historie. Deres fortællinger er ikke særlig interessante, for de har ikke noget mål. De lever i et flux, i foreløbigheden, tilværelsen strømmer igennem dem i sin uforudsigelighed og ukontrollerbarhed. Intetheden er noget, der omgiver dem.«
»Hvis man derimod strukturerer efter jeg'et, som de vestlige buddhister gør, så er livshistorien delt op i et før og et efter, de blev buddhister. Det er en dramatisk udviklingshistorie, der sigter mod den finale åbenbaring.«
»Man finder noget af det samme med lykkebegrebet og med vores opfattelse af spiritualitet. Vesterlændinge har svært ved at forstå, at lykke er noget, der er 'bagved'; det kan gå ad helvede til, og man kan alligevel være lykkelig samtidig. Men vi vil gerne have, at lykken baserer sig på en meningskonstruktion: 'Det er vigtigt for din udvikling, at du kan fortælle historien om dig selv'. Vi har svært ved at forstå, at lykke og spiritualitet befinder sig på et andet niveau, bag ordene,« mener Peter Elsass.
»Men selvom de spirituelle begreber er ordløse og ikke kan fanges ind af vores almindelige tankesæt, behøver det ikke at være strukturløst og uforpligtende at eftersøge det spirituelle,« fortsætter han. »For tibetanske buddhister er spiritualitet hårdt arbejde. De er hele tiden i bøn, laver glidefald eller tæller på bedekransen.«
Danseren
Peter Elsass mediterer selv, og i sin stue har han et buddhistisk alter. Men han bliver meget fåmælt, da jeg spørger om hans egen vej ind i buddhismen.
»Kernen i spirituelle oplevelser er, at man mister fodfæstet, når man kommer til et vist punkt. Jeg er genert over for at tale om min egen mangel på fodfæste, og jeg har aldrig fundet nogle gode formuleringer om min egen spirituelle rejse. Jeg forfalder alt for let til at pladre buddhismen til med de gængse metaforer om 'tomhed', 'enhed' og 'transcendens' som andre bruger« svarer han tøvende.
»Jeg er professor i klinisk psykologi, og jeg vil gerne bevare min professionalisme over for offentligheden og mine studenter. Det er ligesom det hus, man bygger op som japansk budo-danser, som jeg fortalte dig om før.«
Nu beder jeg dig om at sætte ild til det!
»Alligevel fortsætter danseren jo med at danse. Men han gør det for at bevare sin professionelle etik, ikke for at redde livet.«
Spirituel tilknytning
Peter Elsass vender tilbage til det professionelle. »Klinisk psykologi har et uafklaret forhold til spiritualitet,« konstaterer han. »Det er et område, der er meget vanskeligt for kliniske psykologer at have med at gøre, først og fremmest fordi spirituel praksis sigter mod ikke-tilknytning, mod at eliminere de affekter, der fører til bindinger. Spiritualitet fordrer i praksis ensomhed, og at indse, at ensomhed kan være berigende og modnende, er svært at forstå for klinisk psykologi. Mange kreative personer som Kant, Wittgenstein og Kafka har været mennesker med meget lidt kontakt til andre,« påpeger Peter Elsass.
17 års tilbagetrækning
»Man bliver ikke nødvendigvis skør af at isolere sig i ensomhed. Sammen med min lærer besøgte jeg en munk, der havde været i tilbagetrækning og levet isoleret i en hule i 17 år, og jeg der er vant til psykiatriske afdelinger, forventede at møde et psykotisk tilfælde. Men da vi bankede på og gik ind, så munken bare op og sagde »Hej. Hvad kan jeg gøre for jer? Vil I have te?« Vi spurgte, om vi forstyrrede, og han svarede: »Nej, nej, I kommer i min frokostpause!«
Hvorfor bliver de tibetanske munke ikke psykotiske, når de isolerer sig sådan, i huler?
»Jeg ved det ikke. Hos os er isolation og ensomhed nogle af de største risikofaktorer for psykisk sygdom. Men i tibetansk buddhisme er ensomhed og tilbagetrækning forudsætningerne for psykisk sundhed. Sådan er verden meget større end vi tror og det er det vigtigste budskab jeg og mine tibetanere har til den kliniske psykologi.«

