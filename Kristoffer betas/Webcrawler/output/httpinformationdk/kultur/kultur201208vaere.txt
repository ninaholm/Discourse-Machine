’Alle vil være mig’



 – Er det rigtigt, hvad man hører, Christian Monggaard, at alle vil være dig?
»Jo jo, den er skam god nok. Jeg møder hele tiden folk – andre kritikere, filminstruktører, skuespillere, forfattere, musikere, almindelige mennesker – der forsøger at gøre mig kunsten efter, om jeg så må sige.«
– Hvad mener du med ’at gøre dig kunsten efter’?
»Jamen, så sent som i sidste uge mødte jeg to filminstruktører på filmfestivalen i Odense, som begge havde anlagt sig stort skæg og ladet håret gro. Okay, de vejede begge mindre end mig, men ellers var de mit udtrykte billede – og volumen kan jo komme med tiden.«
– Men der er da mange, som har fuldskæg og langt hår.
»Netop. Jeg har haft det i snart 20 år. Jeg var først, og der er mange, som har set mig og tænkt, ’sådan vil jeg også se ud. Det er en fed stil, fuld af personlighed og integritet.’ Ingen leflen for modeluner her. Jeg har faktisk overvejet at tage patent på min stil både i forhold til mit udseende og i forhold til måden, jeg skriver på.«
– Vil du nu også påstå, at der er andre, der skriver som dig?
»Ja ja, da. Der er mange. Min stilistiske enkelthed og elegance kombineret med passion for det, jeg skriver om, og en enorm viden, naturligvis – hvem vil ikke gerne have det og skrive sådan? Nu vil jeg ikke nævne navne – det forbyder min beskedenhed mig – men der er tale om ret prominente skikkelser, også her på avisen, som er begyndt at skrive som mig.«
– Det forekommer mig, at det her er endnu et udslag af en næsten sygelig selvoptagethed fra din side, og det gør mig ærlig talt en smule utryg.
»Sådan siger vel kun en mand, der godt ved, at han er forkert på den. Jeg har set et billede af dig – du ligner jo mig på en prik. Vi kunne være tvillinger. Handler det ikke bare om, at du som så mange andre har ’lånt’ fra mig og nu ikke vil indrømme det? Men du har intet at skamme dig over, for hvem vil ikke gerne være som mig!?«
– Vil du ikke nok holde op? Jeg kan ikke klare mere …
»Du skal ikke være bange. Du er ikke alene.«
»Hallo! Hallo!«

