Paven kritiserer abort: Et symptom på smid-ud-kultur
Paven opfordrede tidligere til at vise barmhjertighed over for kvinder, der vælger abort.


 Pave Frans er af konservative katolikker blevet kritiseret for at markere sig for svagt i sin fordømmelse af abort.
Det blev der lavet om på mandag, da argentineren havde valgt at fokusere på emnet i en tale til Vatikanets diplomatiske korps.
Paven, der har fokuseret mere på fattigdom og sociale aspekter end abortspørgsmålet, siden han blev pave i marts, siger, at det er "skrækkeligt" at tænke på afbrydelsen af en graviditet.
I sin tale lagde han ud med at fordømme volden i det krigshærgede Syrien og andre af verdens brændpunkter, men kædede derefter snakken om sultende børn sammen med spørgsmålet om abort.
- Vi kan ikke være ligeglade med dem, der lider af sult, især ikke børn, når vi tænker på, hvor meget mad der går til spilde hver dag i mange dele af verden. Det er, hvad jeg ofte har kaldt "smid-ud-kulturen", siger paven.
- Desværre er det ikke kun mad og undværlige objekter, der bliver smidt ud, men ofte mennesket selv, der bliver kasseret som værende unødvendig.
- For eksempel er det forfærdeligt at tænke på, at der er børn, ofre for abort, der aldrig vil se dagens lys, siger den 77-årige pave Frans.
Hidtil har den katolske kirkes overhoved kun sjældent talt om abort og blev af konservative katolikker kritiseret, da han i sit første interview som pave opfordrede til at vise barmhjertighed over for homoseksuelle, skilte mennesker samt kvinder, der får abort.
