Zadie Smith versus Facebook
Den sociale onlinetjeneste er menneskeligt udhulende og forkrøblende, mener den britiske forfatter, som nu logger af  en gang for alle
Den engelsk-jamaicanske forfatterinde Zadie Smith siger nej tak til Facebook. Hun mener, at vores Facebook-selvbilleder er stærkt indskrænkede og hule versioner af vore sande personligheder.


 Fænomenet Facebook, verdens største sociale onlinetjeneste med over 200 millioner aktive brugere, har nu fået sin hidtil måske mest højprofilerede foragter i skikkelse af den engelsk-jamaicanske forfatterinde Zadie Smith  især kendt for den meget feterede multikulturelle debut- og gennembrudsroman, Hvide tænder.
Mens andre forfattere begejstret har favnet Facebook-mediet  som de blandt andet har brugt til at fostre en række fiktive alter egoer (Liv Mørk og Ejler Nyhavn er de bedst kendte hjemlige eksempler)  har Smith ikke meget tilovers for de interaktive muligheder ved vor tids mest udbredte form for onlinesamvær.
I et langt og tænksomt indlæg i The New York Review of Books gør hun op med ikke bare Facebook, men også med, hvad hun betegner som Facebook-generationen, der omtrent svarer til Facebook-stifteren, Mark Zuckerbergs generation og lige akkurat inkluderer hendes egen. Smith (f. 1975) er ni år ældre end Zuckerberg.
Smiths hovedargument er, at vore Facebook-selvbilleder er stærkt indskrænkede og hule versioner af vore sande personligheder. Som hun skriver:
»Når et menneske reduceres til et sæt data på en webside som Facebook, bliver han eller hun slemt reduceret. Alt hules ud. Individuelle karaktertræk. Venskaber. Sproglig udtrykskraft. Følsomhed. Det er på en måde en transcendent erfaring: Vi mister vore kroppe, vores rodede følelsesliv, de ting, vi begærer; de ting, vi frygter«.
Selvpromoverende
Smith tilslutter sig computerpioneren, der blev kulturkritiker, Jason Lanier (ophavsmanden til udtrykket virtuel virkelighed, der i bogen You Are Not A Gadget understreger, at »informationer altid underrepræsenterer virkeligheden«.
Lanier gør ifølge Smith ret i at påpege, at der ikke findes noget perfekt digitalt modstykke til en person  »det ved vi i det virkelige liv, men når vi går online, glemmer vi det alt for let«.
»Måske bliver hele internettet med tiden som Facebook: falsk-munter, falsk-venskabelig, selvpromoverende, glat-uoprigtig«, profeterer Smith dystopisk.
Over for dette kunne man indvende, at hule pseudovenskaber, falskhed og forstillelse i mellemmenneskelige relationer ikke ligefrem kom til verden med de sociale onlinemedier, som enhver, der har udvekslet klicheer ved cocktailparties eller bogreceptioner kan bevidne.
Smiths anke er dernæst, at Facebook medfører en kulturel homogenisering, ikke mindst via tjenestens synes godt om-funktion:
Menneske 1.0
»Hvilken slags liv er onlinelivet? Et liv, hvor 500 millioner gensidigt forbundne mennesker alle beslutter sig til at se det samme reality-tv, fordi deres venner gør det?
Man er, som Lanier skriver, nødt til at være nogen, før man kan dele sig selv med andre, men ifølge Zuckerberg er det nok at dele sine præferencer med enhver (og gøre hvad alle andre gør) for at blive til nogen«. En sådan nivellering vil Zadie Smith ikke være med til, og hun begræder det kulturelle og menneskelige meningstab for det, hun kalder Facebook-generationen.
»Denne generation fortjener bedre. Denne software er den ikke værdig. Den er langt mere interessant i virkeligheden«.
Om Smiths kritiske opgør kan bremse Facebooks vækst er dog nok tvivlsomt, men det har vakt opsigt i den engelsksprogede offentlighed. Og er også blevet imødegået af blandt andre redaktøren for månedsmagasinet The Atlantic, Alexis Madrigal, der i seneste nummer skriver:
»Kan det virkelig passe, at Facebook har ført os ind i en homogeniserende æra, hvor alle læser, ser og lytter til det samme? Nej, tværtimod, vi lever i hypernichens tid. Al denne præference- og informationsdeling har banet helt nye og stadig mere specielle veje, som tages af færre og færre, der kommer tættere og tættere på hinanden.«
Men denne verden er altså fremover tabt for Zadie Smith, der har logget af  angiveligt en gang for alle.
»Facebook ville skabe Menneske 2.0  jeg foretrækker at forblive et menneske 1.0«, erklærer hun.


