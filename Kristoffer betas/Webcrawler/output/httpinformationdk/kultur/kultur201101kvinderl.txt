Kvinder læser sjældent bøger om historie
Den faktuelle litteratur medtænker ikke kvinderne nok, mener historiebogsforfatter Pia Fris Laneth. Det er en skam, for kvinder har også brug for at forstå sig selv historisk


  Undersøgelser viser, at det er kvinderne, der holder hånden under det skønlitterære marked. Kvinder læser over dobbelt så mange skønlitterære bøger som mænd. Er det et problem, synes du?
»Næh. Det er godt for både kvinderne og forfatterne  og så har bogbranchen ydermere et uopdyrket potentielt marked blandt mændene.«
 Hvorfor tror du, at kvinder læser mere skønlitteratur end mænd?
»Det har jeg ingen anelse om. Der må være store sociale forskelle; de mænd, jeg kender, læser mange skøn- litterære bøger  af både mandlige og kvindelige forfattere.«
 Er du bevidst om, at du hovedsageligt skriver til et kvindeligt publikum?
»Ja, i høj grad. Kvinder læser sjældent historiebøger, fordi faghistorikere mestendels interesserer sig for nationalstaten, krig, erhvervsliv, politik og økonomi  som ind til for ret nylig var maskuline domæner. Prøv bare at tjekke hjemmesider om historie  masser af krig, meget lidt hverdagsliv, og dermed masser af mandlige læsere. Jeg tror, man har nytte af at forstå sin egen eksistens og sin samtid i historisk perspektiv. Så jeg skriver historiske biografier med skærpet opmærksomhed på forandringer i kvinders liv og vilkår. Og her bliver opfindelser som vaskemaskine, køleskab, støvsuger lige så vigtige som bilen, boremaskinen, mejetærskeren, telefonkablet og så videre. Et nutidigt eksempel på sådan et kønsperspektiv var en nyhedshistorie for et års tid siden om en britisk ngo, der fik ghanesiske pigebørn til at fortsætte i skolen, når de kom i puberteten, ved at give dem menstruationsbind. Før da blev de hjemme og var flove. Så det er ikke kun ment som en vittighed, når jeg påstår, at tamponen har været en mindst lige så vigtig opfindelse for kvinders bevægelsesfrihed som bilen.«
 Hvordan er dine egne læsevaner?
»Masser af historisk faglitteratur og biografier som research til mine egne bøger. Politiske og økonomiske analyser af tilbøjelighed og vane. Krimier som afslapning  p.t. John Grisham fra en ende af. Et par gange om året forsvinder jeg ind i en stor roman  sidst var det Amos Oz En fortælling om kærlighed og mørke, som jeg slugte for anden gang. Næstsidste gang var det Eksil af Jakob Ejersbo. «


Information har spurgt en række forfattere om, hvorvidt det er et problem, at skønlitteratur primært læses af kvinder. Pia Fris Laneth er den sidste forfatter i enquete-serien
 

