Ukrainsk litteratur fortæller intet om krisen
Ingen forfattere i Ukraine har før beskrevet korruptionen eller de sociale problemer i landet, og derfor giver bøgerne ikke en forståelse af den nuværende situation, siger den fejrede ukrainske forfatter Andrej Kurkov
Ukraines revolution er ikke litterær, mener Andrej Kurkov. ’Der vil sikkert blive skrevet nogle middelmådige romaner om revolutionen, men der vil ikke ske en forandring af litteraturtraditionerne i Ukraine,’ siger han.


 
	Skønlitteraturen i Ukraine sidder fast i en litterær periode, der minder om den, Europa gennemlevede i slut 1960’erne, siger forfatter Andrej Kurkov. Det hele handler om sex, stoffer og rock ’n’ roll i forskellige indpakninger. Kurkov, der er en internationalt anerkendt ukrainsk forfatter mener, at litteraturen i Ukraine sigter efter laveste fællesnævner og viger udenom politik og sociale problematikker. Emner der kunne give udenforstående en forståelse af konflikten.

	»Der er ingen roman i Ukraine, der handler om de konflikter og problematikker, der ligger til grund for den nuværende konflikt,« siger Andrey Kurkov, som Information har mødt ved en stor konference i Kijev om situationen i Ukraine og landets fremtid. Anerkendte intellektuelle fra både USA, Europa og Ukraine er mødt op for i paneler at debattere Ukraines fremtid og problemer.

	Ifølge Kurkov er der i Ukraine ikke tradition for hverken socialrealisme eller bøger, som beskriver den jævne ukrainers hverdag og oplevelser med f.eks. korruption. Det er blandt andet fordi, langt de fleste ukrainske forfattere er unge, siger han. De skriver bøger, de håber vil sælge hos den brede befolkning, der ikke ønsker den systemkritiske litteratur.

	»Der er kun enkelte, ældre forfattere, der har skrevet om sociale problemer, eller hvor essensen var politisk. Ingen af de unge forfattere er gået den vej,« siger han.

	Individualisters land

	Kurkov er født i Leningrad, men er af ukrainsk afstamning og bor i hovedstaden Kijev. Hans forfatterkarriere begyndte, da han som værnepligtig i den sovjetiske hær skrev en håndfuld børnebøger. Siden er det blevet til flere litterære værker heriblandt den kendte roman Døden og en pingvin. Adskillige af Kurkovs bøger er blevet oversat og sælger også uden for Ukraine. Under Maidan-protesterne var forfatteren aktiv i den internationale offentlige debat og har langet ud efter både EU og USA for ikke at hjælpe det lidende ukrainske folk.

	At nogle af de problemer, der antændte protesterne på Maidan-pladsen, ikke er blevet behandlet i skønlitteraturen for år tilbage, handler foruden tradition og popularitet også om, at Ukraine er et enormt, splittet land. Hvert område har sin egen historie og orientering.

	»Der er flere regioner, der slet ikke bliver dækket af litteratur. Eksempelvis er der intet, der er værd at læse fra de østlige provinser,« siger han.

	Geografisk har landet 24 stater, og kulturelt er landet inddelt i 15-20 forskellige områder, og det smitter af på fællesskabsfølelsen.

	»Ukraine er en flok individualister og ikke en forenet nation,« siger han og nævner novellen Sweet Darusia af Maria Matios som et værk, der beskriver den nationale splittelse.

	Bogen handler om tre generationer fra den samme familie og deres liv i en lille landsby i Vestukraine. Landsbyen er opdelt af en tværløbende flod, og i løbet de tre generationer oplever familien at landsbyen ligger i adskillige lande og administreres af over 10 forskellige regeringer.

	»Det er den mest sigende historie om Ukraine, men den dækker selvfølgelig også kun en lille del af et enormt land,« siger han.

	Ingen litterær revolution

	Umiddelbart skulle man tro, at en voldsom begivenhed som Maidan-revolutionen ville påvirke de litterære strømninger og få flere forfattere til at skrive om problemerne. Men ifølge Kurkov er der intet, der tyder på, at skønlitteraturen vil gennemgå en forandring på samme måde som resten af samfundet muligvis vil.

	»Der vil sikkert blive skrevet nogle middelmådige romaner om revolutionen, men der vil ikke ske en forandring af litteraturtraditionerne i Ukraine,« siger han.

– Hvorfor ikke?

	»Hvorfor skulle den? Den Orange Revolution for 10 år siden ændrede ikke litteraturen, og den var på sin vis mere magtfuld, fordi det var den første revolution siden sovjettiden. Forfatterne vil fortsætte med at give læserne det, der sælger,« siger han.

	Ifølge Kurkov var Den Orange Revolution primært organiseret af middelklassen samt Kijevs intellektuelle, og kunsten agerede inspiration og motivation. Til forskel for Maidan hvor de, der deltog, især var bønder og ufaglærte fra små landsbyer i de centrale og vestlige provinser af Ukraine. Og for dem spillede kunsten og litteraturen en minimal rolle.

	»De ønskede blot at få regeringen væk og få korruptionen til at forsvinde. Der var det, de mente med europæiske værdier,« siger han.

	Kunst er for eliten

	I Ukraine er kunsten og litteraturen ikke noget, den brede befolkning dyrker, siger Kurkov. Gallerierne er de intellektuelles hobby og ikke et oplysningsprojekt for resten af folket. Det er derfor kun en lille afgrænset gruppe af elitære og intellektuelle borgere, som typisk ikke har den store politiske indflydelse, som besøger gallerier og læser systemkritiske værker.

	»Den generelle befolkning gider ikke kunsten, og den influerer dem heller ikke,« siger han.

	Han peger blandt andet på Jurij Andrukhovitjs forfatterskab. Han har skrevet en række romaner renset for politiske eller sociale problemstillinger. Ind imellem skriver han så politiske klummer. Klummerne har 5-10.000 læsere, og efter ukrainske standarter er det en stor læserskare, på trods af, at Ukraine har over 40 mio. indbyggere.

	»Hvis man vil forstå krisen, skal man læse den slags; kronikker og essays. Ingen romaner kan forklare situationen.«

