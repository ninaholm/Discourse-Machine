E-bøger er fremtiden for forlagene
Forlag og læsere vinder, mens de traditionelle boghandler taber, efterhånden som e-bøger indtager markedet, mener en amerikansk ekspert


 Blækbogstaver på papir er en sejlivet anakronisme i den digitale tidsalder. Men fem og et halvt århundrede efter Gutenberg er forlagene nu for alvor begyndt at erstatte de trykte bøger med digitale. Og det er der ingen grund til at begræde, mener Jeff Gomez, der er salgs- og marketingschef for online-delen af Penguin Group USA og har skrevet bogen Print is Dead - Books in Our Digital Age.
"For mig at se er det indlysende, at både læserne og forlagene kan få meget godt ud af e-bøgerne. Læserne får billigere bøger, der er lettere tilgængelige og kan noget mere end de traditionelle, og forlagene bør være i stand til at finde nogle måder at profitere på, at de nu kan tilbyde et bedre produkt," siger han.
Traditionelle boghandlere må til gengæld indstille sig på, at de tilhører en truet art. Ganske vist vil den trykte bog ikke uddø fuldstændig. Der vil altid findes enkelte nostalgiske liebhavere, der køber trykte bøger, ligesom folk i dag samler vinylplader, men der vil kun være brug for få specialforretninger til at betjene den meget begrænsede kundekreds, mener Jeff Gomez.
"Butiksindehaverne er færdige. De bliver simpelthen skåret væk. Hvis du sidder hjemme i sofaen kl elleve om aftenen og ser et talkshow, hvor de omtaler en spændende bog, kan du have downloadet den to minutter efter og være i gang med at læse. Det kan boghandlere ikke konkurrere med," siger Jeff Gomez, der ikke giver meget for Den Danske Boghandlerforenings ide om, at traditionelle boghandler skal sælge digitalt indhold:
"En af pointerne ved e-bøger er den nemme adgang til materialet. Det giver ingen mening, at folk skal køre langt for at komme til en boghandel, som kun har åbent om dagen, for at købe en digital bog."
Den største fare forbundet med e-bøger er piratkopiering, understreger Jeff Gomez. Men løsningen er ikke at ignorere udviklingen. Tværtimod:
"Hvis forlagene bare venter og håber, at mediet vil forsvinde igen, får de et problem. De skal sørge for, at gøre deres bøger let tilgængelige i digitalt format. Hvis de strider imod, vil folk selv finde måder at få fat i digitale udgaver, og så vil forlagene ikke kunne tjene penge på det."
Men selv om e-bøgerne skal være let tilgængelige, skal de koste noget. Det er afgørende, at forlagene ikke sætter prisniveauet for lavt i et forsøg på at undgå piratkopiering, mener han. 
"Inden for de senere år har vi set, hvordan aviserne har begået en stor fejl. De har tilbudt alt for meget gratis på internettet. Derfor har de ikke tjent nok penge. Men nu kan de ikke pludselig begynde at opkræve betaling. Hvis man har en bar, nytter det jo ikke noget at lægge ud med at servere gratis drinks og så på et tidspunkt begynde at tage penge for drikkevarerne. Så vil kunderne skride og begynde at lede efter en anden bar med gratis drinks," siger Jeff Gomez.
Han fremhæver Apples iTunes Store som et eksempel på, at det kan godt lade sig gøre at tage penge for digitale filer, så længe prisen er rimelig.
Multimedieoplevelse
Gomez mener, at hvis forlagene således er i stand til at navigere uden om de mest grundlæggende farer, vil de kunne forøge deres salg markant.
"E-bøgerne vil kannibalisere voldsomt på de trykte bøger. Men vi som forlag vil også kunne sælge bøger, som vi ellers ikke havde solgt, fordi kunderne kan forfølge deres impulser meget lettere. Når de får lyst til at læse i en ny bog, kan de gøre det øjeblikket efter. Hvis de ved, der går et par dage, før de får den med posten fra en internetboghandel, eller hvis de endda skal vente til næste dag for at køre et langt stykke til en gammeldags boghandel, som måske slet ikke har bogen på lager, vil de ofte helt lade være med at købe bogen," siger Jeff Gomez, der også ser store litterære potentialer i digitaliseringen:
"Hypertext vil gøre bøgerne meget mere interaktive, så folk vil kunne finde deres egne veje gennem litteraturen. Jeg tror også, forfatterne vil begynde at integrere lyd og levende billeder, sådan at det bliver en multimedieoplevelse at læse. Og det er da fantastisk. Det må forlagene endelig ikke modarbejde. Vi skal ikke forsøge at begrænse litteraturen, men få noget godt ud af de mange nye muligheder."

