FOLK



 Emsige ministre
Ministrene bruger mere end nogensinde embedsværket til at promovere sig. Senest har klima-, energi- og bygningsminister Rasmus Helveg Petersen (R) møvet sig ind som kommentator i de faglige nyheder, der bringes på DMI’s hjemmeside.
Sortsnakkere
I DMI’s faglige nyhed om, at sneen på Grønland kan måles til nu at være mindre hvid end før, er Helveg påhæftet med disse visdomsord: ’Den mørkere is er jo et meget konkret vidnesbyrd om de problemer, som ikke mindst Arktis står over for.’
Føjelige embedsmænd
Når Rasmus Helveg Petersen nu optræder som meteorologisk vismand, skyldes det, at de ansatte på DMI har fået instruks om at være særligt opmærksomme på, hvordan nyheder kan bruges til at bringe ministerens navn frem i medierne.
Medfølende ministre
Man kan forvente, at fremtidige DMI-nyheder om kraftig nedbør vil bringe medfølende ord fra minister Rasmus Helveg til dem, der bliver våde. Og modsat – når der meldes om opklaring – at ministeren udtrykker sin lettelse på de berørtes vegne.

