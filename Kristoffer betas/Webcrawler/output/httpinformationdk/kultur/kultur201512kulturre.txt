Kulturrevolution anno 2015
Året har budt på en række nye nedskæringer og besparelser på kunstens område, hvor den økonomiske smalhals for alvor begynder at underminere både museumsdriften og kunstproduktionen. Rune Gade gør status over kunståret
Kultur- og kirkeminister Bertel Haarder er spydspids i den igangværende kulturrevolution, der forløber under overskriften ’bedre balance’ i kulturlivet. Her ses ministeren til sidste måneds Fredensborgkoncert for turisterhvervet.


 Politiske tænkere ved, at kulturrevolutioner er nødvendige, hvis virkeligheden skal forandres. Økonomi er én ting. Den er vigtig og endda afgørende. Men selv nok så mange økonomiske omlægninger reformerer ikke et samfund, hvis ikke de følges med omkalfatringer af kulturen. En økonomisk forandring skal have følgeskab af kulturelle forandringer for at være effektiv. Den overraskende manøvredygtige mindretalsregering, der har ledet Danmark siden i sommer, har læst og forstået den lektie. Forandring kræver kulturrevolution, og derfor ruller kulturrevolutionen nu hen over Danmark.
Med Bertel Haarder i spidsen er denne revolutions faner foldet ud under overskriften »bedre balance« i kulturlivet.
Det er newspeak og betyder blandt andet, at støttekroner skal omfordeles fra hovedstaden til provinsen, ligesom statslige institutioner skal flyttes i samme retning. Kulturmetropol Øresund har på den konto fået frataget tre millioner statslige kroner næste år, for at Kulturby Aarhus 2017 kan blive finansieret.
Generelt skal kunststøtten i stigende grad gå til andre kommuner end København og Frederiksberg, der nemlig hidtil har fået »i både pose og sæk«, som ministeren udtrykker det. Den bedre balance dækker med andre ord over en slet skjult foragt for ’københavneri’ – et begreb, som igennem årtier har været den åndelige provinsialismes omkostningsfrie kampråb.
Udflytninger
Konkret får den bedre balance også som følge, at Statens Værksteder for Kunst flyttes fra Gl. Dok på Christianshavn til Helsingør. Det gamle pakhus på Christianshavn var i slutningen af 1970’erne på tale som et museum for nutidskunst i København, og senere påtænkte man at flytte Afstøbningssamlingen fra Statens Museum for Kunst hertil. Men det kom i 1986 altså til at huse Statens Værksteder for Kunst.
Institutionen kan fejre sit 30-årsjubilæum næste år, og i den mellemliggende periode er den vokset til en række uundværlige værkstedsfaciliteter for samtidskunstnere med højt specialiserede produktioner. Med den centrale beliggenhed ville Gl. Dok desuden have haft alle muligheder for at kunne udvikle sig til et dynamisk kraftcenter for kunsten, sådan som det lå skitseret i visionen for stedet efter 2017.
I 2017 fraflytter Dansk Arkitektur Center deres del af bygningen, hvormed der ville være banet vej for en oplagt udvidelse. Men måske har regeringen andre planer med den smukke gamle bygning, for kunsten er der i hvert fald ikke plads til. Statens Værksteder for Kunst bliver deporteret til Helsingør i den åndelige armods navn under parolen »bedre balance«.
Dødsspiral med besparelser
Samtidig er en række sparekrav rullet ud, som især rammer på kulturarvsområdet. Museerne må holde for, hvilket allerede har resulteret i en fyringsrunde på Statens Museum for Kunst, hvorfra der også bliver stillet i udsigt, at åbningstiden fremover vil blive indskrænket med en time dagligt.
Ligesom Den Kgl. Afstøbningssamling i Vestindisk Pakhus, der også hører til Statens Museum for Kunst, helt afskaffer faste åbningsdage. En række andre museer end hovedmuseet bliver også hårdt ramt af sparekrav. Sparekravene vil medføre en sænkning af kvaliteten af kulturtilbuddene til danskere, og til alle de mennesker, der rejser til Danmark for at opleve kulturen og kunsten her. Det vil betyde en reduktion af antallet af udstillinger, som bliver produceret. Det vil på sigt ramme museerne hårdt på deres legitimering, der igennem flere årtiers politisk pres næsten entydigt i dag opfattes som synonym med et højt publikumstal. Jo færre, der passerer gennem tælleapparatet, desto mindre ’relevans’ har en kunstinstitution i denne logik.
Derfor ligner det også en dødsspiral at skære på åbningstider og reducere antallet af særudstillinger. Hvis det resulterer i færre besøgende, vil politikerne få et godt argument for at beskære yderligere.
Akademier uden rektorer
Selv om det ikke direkte bliver nævnt, kan man være forvisset om, at det også er sparekrav, der har resulteret i at to af Danmarks tre billedkunstneriske akademier p.t. er uden rektor. I Aarhus forlod Jesper Rasmussen ved udgangen af oktober hvervet som rektor efter 12 år på posten, da hans visioner for akademiet ikke længere harmonerede med bestyrelsens.
Ansøgningsfristen for stillingen som rektor i Aarhus udløb i går, og det skal blive spændende at se, hvem der har mod på at tage kampen om Det Jyske Kunstakademis fremtid op under en bestyrelse, der så utvetydigt har signaleret økonomisk smalhals.
I Odense står Det Fynske Kunstakademi på samme måde uden rektor efter nytår, hvor Stine Hebert har bebudet, at hun stopper efter knap tre år. Afgangen skyldes »manglende klarhed over de politiske ambitioner for akademiets fremtid«, som det lidt kryptisk hed i pressemeddelelsen.
Der er næppe nogen tvivl om, at det også her handler om manglende vilje til at prioritere akademiet økonomisk. Med andre ord en form for indirekte sparekrav, som rammer uddannelser inden for billedkunsten. Ironisk nok finder disse rektoraftrædelser sted, efter de to provinsakademier møjsommeligt og dygtigt har opbygget stærke, selvstændige profiler og internationale læringsmiljøer. Noget, som har bidraget til en »bedre balance« i de billedkunstneriske uddannelser, end man nogensinde tidligere har haft i Danmark.
På det tredje og ældste, danske billedkunstakademi, som stadig ligger midt i København, sidder rektor Sanne Kofod Olsen på andet år stabilt og sikkert ved rorpinden, selv om skuden også her krænger og brager.
Hun overtog ved sin tiltrædelse en fusion med Charlottenborg Kunsthal, som ledte hende lukt ind i en konflikt med direktøren på stedet, Jacob Fabricius, der på grund af økonomiske uoverensstemmelser forlod sin stilling i januar 2015. Fabricius har i mellemtiden fået en stilling som leder af Kunsthal Aarhus, så også her kan vi hejse flaget og klappe lidt i hænderne af den slags »bedre balance«, som hele tiden – uden regeringsindblanding og millionudgifter til forflytninger – forekommer i et lille land som Danmark.
En måneds tid inden Fabricius blev ansat på Kunsthal Aarhus, meddelte Kunsthal Charlottenborg, at den nye direktør dér hed Michael Thouber. Den tidligere kanalchef for DR2, DR’s debatskabende tv-kanal, lod sit karrierespring få følgeskab af en erklæring om, at hans ambition for Charlottenborg er, at få samtidskunsten ud til et større publikum. Her på kanten af de første hundrede dages direktørtid er publikumstallene næppe ændret markant, men fred være med det, så længe udstillingerne er gode.
Beskåret kunststøtte
Der er også besparelser på støtten til produktion af ny kunst. Sammen med de kunstneriske uddannelser er den kunstneriske produktion selvsagt grundlaget for, at vi overhovedet har en internationalt kvalificeret kunst i Danmark. Den bliver der nu mindre af. Finansloven har fået et markant fingeraftryk fra Dansk Folkeparti, som har krævet en række af partiets særønsker på kulturområdet finansieret af midler fra Statens Kunstfond. Det koster Statens Kunstfond 36 millioner kroner over de næste fire år og bringer et klart vidnesbyrd om, at Dansk Folkeparti helst giver armslængdeprincippet fingeren. Politikerne ser gerne fagkyndige, uafhængige udvalg hen, hvor peberet gror, så politikerne kan favorisere deres egne darlings uden om smagsdommeres eksperttyranni. Om dette ’fingerprincip’ hører helhjertet med i Bertel Haarders vision om »bedre balance«, kan man kun gisne om. Men nu er det en del af hans og regeringens kulturpolitik. Det triste er, at det kulturministerielle program for »bedre balance« så klart og systematisk nedprioriterer den levende kunst som bliver skabt i vores tid.
Det kan være fint med øget støtte til runesten, sådan som DF har forlangt, men det er ikke vanvittigt fremsynet at tage pengene fra de kunstnere, som skaber vores egen tids kunst – fremtidens runesten.
Dagbladet Politiken har i løbet af efteråret været ude og legitimere regeringens kulturpolitik med undersøgelser, der viser, at et flertal på 51 procent af danskerne gladelig ser kulturen beskåret.
Kunststøtten går til kunstnere, som ingen kender, og som laver svært tilgængelig kunst, fremturede Politiken også. Hvilket i et populistisk regnestykke bliver ensbetydende med, at vi lige så godt kunne spare den bort.
Som formand Mao skrev: »I Den Store Proletariske Kulturrevolution består den eneste metode i at lade masserne befri sig selv, og det er på ingen måde tilladeligt at gøre tingene på deres vegne«. I jantelovens hjemland er dette grundprincip i kulturrevolutionen hurtigt blevet annammet, ikke mindst af det gamle bondeparti Venstre og deres supporters i Dansk Folkeparti – samt åbenbart i en stor gruppe i befolkningen, som også ønsker at befri sig selv for elitær kunst og kultur for at få bedre balance i tingene. Eller måske svarer folk bare, som de bliver spurgt?
For fire år siden, i august 2011, lavede Politiken i hvert fald en undersøgelse, der viste, at kun 19 procent af befolkningen mente, at kulturen skulle have mindre i støtte. Så med mindre en tredjedel af befolkningen har ændret holdning på markant vis, så kunne det være spørgsmålenes udformning, der medvirkede til at levere svarene.
Kunst som kerneydelse
Måske er problemet, at politikere såvel som journalister præsenterer det som et simpelt prioriteringsspørgsmål. Vil du helst give penge til syge ældre eller til svært tilgængelig samtidskunst? Således adspurgt, vil de fleste nok medgive, at det er vigtigst at fastholde velfærdsstatens såkaldte kerneydelser, som sundhedsvæsnet typisk henregnes under. Men er sammenligningen egentlig rimelig i en velfærdsstat? Vel ikke mere end en sammenligning mellem forsvarets aktuelle indkøb af nye kampfly til en stykpris på 900 millioner kroner over for prisen på en hofteoperation til 75.000 kroner?
Og hører kunsten og kulturen egentlig ikke også til velfærdsstatens kerneydelser? Udgør kunsten og kulturen ikke helt essentielle og nødvendige dimensioner af tilværelsen? Det kan godt være, at det ikke er alle, som går i Det Kgl. Teater eller på Statens Museum for Kunst. Men selv den mest kulturformørkede sjæl i landet kan triumferende erklære et moderne kunstværk for »kejserens nye klæder«. Uafvidende at han dermed citerer den første danske forfatter, som modtog kunststøtte for at kunne skabe sine værker, fordi han ikke kunne klare sig på markedets vilkår. Forfatteren var i øvrigt fra Odense. Hvad fortæller det, andet end at kunst har det med at blive en del af os, en del af vores identitet og verdensforståelse, fordi den er en kernebestanddel af den levende kultur.
Man kunne fromt ønske for 2016, at de politiske beslutningstagere turde satse på kunsten og på kulturen, frem for at bruge den som værdipolitisk kampplads og instrument for småtskåren åndelig provinsialisme.
For ikke at sygne hen skal et velfærdssamfund have råd til at investere i både runesten og samtidskunst, kulturarv og kulturproduktion, centrum og periferi.

