Humorens pølsefabrik



 
	Der er efterhånden langt mellem snapsene på den danske comedy-scene. Sjældnere og sjældnere sker det, at et ungt talent titter frem fra undergrunden og blæser mig bagover med skarpe observationer og personlig levering. Men hvor gemmer de sig henne, de nye komikere der skal løfte arven fra koryfæer som Casper Christensen og Anders Matthesen?

	TV2’s før så frække lillebror, Zulu, var ind til for få år siden garant for det gode grin. Som publikum blev man introduceret for det spirende vækstlag i dansk comedy. Men i dag er sendefladen ligeligt befolket af henholdsvis gamle kendinge og en yngre generation af komikere, der ofte har det tilfælles, at de sejler rundt i den samme pruttehumor, som, man gik og troede, standuppen var vokset fra.

	Det er, som om modningsprocessen er blevet kortere for de unge komikere, som i stigende grad bliver udklækket og opfostret for rullende kameraer. Blandt andet gennem Zulus egne talentprogrammer og produktioner. En maskine, der fodrer sig selv med unge komikere, og genbruger dem i stadigt nye comedykoncepter, serier og standup-shows.

	Det er ikke noget nyt, at tv-mediet hjælper med at udvikle komiske talenter. Mange anerkendte komikere kan takke fjernsynets masseappel for deres brede gennembrud. Men forud for gennembruddet er gået årevis med fiasko og hårdt slid. Problemet i dag er, at afstanden mellem debut og berømmelse er blevet for kort. De formative år er svundet ind, og de nye komikere når knap nok at mærke sulten gnave, før de kan bade sig i kameraenes opmærksomhed.

	Heldigvis er der sket meget, siden standuppen voksede ud af de dunkle kældre og ind på de bonede gulve. Comedy er blevet folkeligt. Men når nye komikere ikke længere oplever, at den folkelige succes er betinget af en langvarig forædling af deres håndværk, får vi som publikum aldrig lov at blive løftet ud af pruttehumorens hængedynd. Ingen tør længere udfordre komikken og løfte den til nye højder. Hvorfor dog ændre opskriften, når publikum klapper? Desværre antager den tv-transmitterede comedy derfor mere form af en pølsefabrik end en talentfabrik.

