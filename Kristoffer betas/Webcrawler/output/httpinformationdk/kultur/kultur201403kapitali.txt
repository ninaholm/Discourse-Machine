Kapitalismen er på kokain
Nu udkommer italieneren Roberto Savianos bog om kokainens rolle i verdensøkonomien. ’Hæveautomat’ er mafiaens mest præcise betegnelse for det ulovlige produkt, siger forfatteren til Information: ’Kokain er lig med likviditet’
Roberto Saviano underviser for tiden i blandt andet organiseret kriminalitet ved Princeton-universitetet. For otte år siden, da hans bog ’Gomorra’ udkom, ændrede hans liv sig: ’Jeg havde aldrig troet, at jeg skulle leve som mafiaforræder,’ siger han

Roberto Saviano troede, at han var med til at ændre verden – eller i det mindste Italien – da han endte i rollen som mafiabekæmper. I otte år – siden udgivelsen af bogenGomorra(på dansk:Mafiaen i Napoli) – har politiet passet på den nu 34-årige napolitaner:»Jeg havde aldrig forestillet mig, at jeg skulle leve som en mafia- forræder,« siger Saviano over Skype fra New York, hvor han underviser i økonomisk politik og organiseret kriminalitet ved eliteuniversitetet Princeton: »Jeg ville bare være forfatter, men blev klanernes fjende i medierne, fordi jeg havde skrevet en bog, som solgte godt og derfor blev madding for alle medier. Mafiaerne er ikke bange for omtale som sådan, men for bred omtale,« siger han og nævner ’NenaDLaredo’, den mexicanske journalist Marisol Macías’ pseudonym. Hun skrev en blog for kvinder, men blev halshugget i 2011.»Hun skrev om narkokartellernes restauranter, deres skoler og børnehaver til et publikum, som ikke måtte vide noget. Til sidst var de nødt til at eliminere hende. Det sker i en verden, hvor alt ellers bliver offentliggjort – selv CIA-chefens private e-mails.«Olie uden brøndeSavianos nye bog,ZeroZeroZero, som i dag udkommer på dansk, handler om kokainens rolle i verdensøkonomien.»Min intention var at beskrive dynamikkerne i den moderne kapitalisme med udgangspunkt i verdensøkonomiens olie uden brønde, kokainen.«Ingen andre investeringer giver så store afkast: »De italienske klaners mest præcise betegnelse for kokain er ’hæveautomat’ (bancomat,red.),« siger Saviano: »Når de skal bygge et storcenter eller forbedre en virksomheds aktiekurs, henter de kokain, som er lig med likviditet. Sådan slår man konkurrenterne uden skydevåben. Vore dages narkodistributører adskiller sig ikke meget fra andre virksomhedsledere. Det er mange meget uenige med mig i, men det er jeg overbevist om. Jeg ville vise forbindelserne mellem hverdagslivet og kriminel magt. Min intention har også været at tale til læsere i Nordeuropa og Nordamerika, som i modsætning til østeuropæere eller sydamerikanere, tror, at organiseret kriminalitet er et fjernt fænomen – noget, der sker nede i Syditalien.«Ombejlet symbolAf hensyn til sin egen sikkerhed skal Saviano helst opretholde sin position som en af Italiens mest fremtrædende intellektuelle. Et afhoppet medlem af mafiaklanen fra Casal di Principe, en by nord for Napoli, fortalte i 2008 politiet, at der blev lagt planer om at sprænge motorvejen i luften for at få ram på Saviano. Derfor er han også blevet til et ombejlet symbol på håbet om et bedre Italien. Landets nye ministerpræsident, Matteo Renzi, spurgte ham f.eks. til råds i forbindelse med regeringsdannelsen.»Jeg har sagt nej til både spidskandidaturer og ministerposter,« siger han.Ved at afmytologisere mafiaen og beskrive dens reelle betydning i samfundet har Saviano opnået international berømmelse, men er også blevet en kontroversiel person i hjemlandet. Få timer inden vores samtale havde virkeligheden efterlignet åbningsscenen i den prisbelønnede filmatisering afGomorra, da et mafiamedlem og en tilfældig mand blev likvideret i et solcenter i Napoli-området, hvor der i blot denne uge har været fem andre mafiadrab:»’Du har fundet på, du har overdrevet, du har kopieret fra andre’. Det er tre måder at sige, at det er normalt: ’Sådan er livet’. Mit arbejde sætter samfundets samvittighed på prøve,« siger Saviano og fortsætter: »Jeg troede, at vi var ved at skabe noget nyt. Men sådan er det ikke gået. Italien er stadig et meget tilbagestående land. De fleste tror fortsat, at økonomi er vigtigere end borgerrettigheder: ’Vi er ligeglade med homoseksuelles ret til at gifte sig og med legalisering af cannabis, for det vigtigste er at sænke skatterne’. Men man må tage udgangspunkt i en diskussion om rettigheder, så skatterne kan gå til at skabe et bedre samfund.«God markedsføringI de seneste årtier har de italienske og russiske mafiaer gennem strategiske alliancer med de colombianske og mexicanske narkokarteller gjort kokain til et forbrugsgode. Spanien er blevet et transitland for kokain til hele Europa. I store dele af Østeuropa og Italien kontrolleres økonomien af kriminelle klaner, mens bagmændene via banker i f.eks. Luxembourg, Schweiz eller Andorra kan sætte narkopengene i omløb og forurene såvel markedet som demokratiet i hele EU:»Også i Skandinavien var kokain tidligere kun et stof for eliten. Der er i de seneste årtier blevet skabt et langt større marked gennem en sænkning af priserne. Samtidig var kvaliteten i begyndelsen forholdsvis høj, hvilket førte til en sejr i markedsføringsmæssig forstand. Kokain blev ikke længere betragtet som et stof, men som en aperitif, en energidrik, et kosttilskud, en opkvikker. Når et stof ikke længere bliver betragtet som et stof, har det vundet. Det bliver til et massefænomen. Faktisk kan man i USA nu se, at kokain er blevet så udbredt, at eliten i stedet er begyndt at tage heroin,« siger Saviano og nævner skuespilleren Philip Seymour Hoffmans død som eksempel.»Når du tager heroin, kan du ikke arbejde. Derfor er det blevet elitens nye stof, mens staklerne på overarbejde tager kokain – det er et eksempel på stoffernes forbløffende sociale dynamik.«Skandinavisk lukkethedKvaliteten af den kokain, der sælges på gaden i Danmark lige nu, er ifølge Savianos oplysninger den laveste i hele Europa. Det betyder, at danskerne især sniffer medicin, maling og andet godt:»Det er svært at informere om i Skandinavien. Hvis man spørger politiet, kan de kun give dig de officielle statistikker. Der er ikke mange historier at fortælle, for de ellers fornuftige love om beskyttelse af person- oplysninger i forbindelse med retssager ender med at beskytte narkohandlerne. Hvis jeg tager til Danmark for at tale om den italienske mafia, lytter folk opmærksomt. Men hvis jeg så taler om organiseret kriminalitet i Danmark, bliver folk først lidt skeptiske, men lytter stadig. Hvis jeg så begynder at gå i detaljer, bliver det afvist som noget vrøvl. Den lukkethed har altid slået mig. Selv dem, der ved noget om udviklingen på kokainmarkedet, har ikke redskaberne til at sætte tingene i kontekst, for der findes ingen love mod mafiasammensværgelser og ekstern medvirken til mafiakriminalitet. Der findes love mod narkotikasalg, men det er altså noget andet. Jeg ville gerne have mine danske læsere til at hjælpe mig med at fortælle om fænomenet, men det bliver vist ikke opfattet som et problem. Det ses som et problem, at grupper af russere, italienere eller nigerianere laver ballade i samfundet, men på den måde handler det stadig kun om de fremmede.«Europæisk sammenbrudFra sin nye udsigtspost i USA er Saviano forbløffet over, hvor ringe forståelsen for organiseret kriminalitet som samfundsproblem er i hele Europa:»Europæiske politikere er døve på dette område. Hvis ikke EU-landene får ensartet lovgivning om mafia-organisationer, ekstern medvirken til mafiakriminalitet, telefonaflyt- ninger, vidnebeskyttelse osv., så har den organiserede kriminalitet vundet på forhånd. Nu foregår hvidvaskningen af penge i London og Berlin, men det taler næsten ingen om. Dem, der taler om det, lever i et slags indianer- reservat. Jeg fatter ikke, hvordan man kan betragte det som et mindre problem, der kan uddelegeres til et betydningsløst udvalg. Det burde være politikernes største bekymring. Hele Europa er ved at falde sammen på grund af mangel på ideer og projekter. Mens Kijev står i brand, har alle europæiske medier totalt ignoreret, at mafia er et meget vigtigt tema i Ukraine. Hvem er Semion Mogilevich? Ifølge Forbes og Time er han verdens vigtigste mafioso, og han er ukrainer. Men har du set ham citeret i forbindelse med urolighederne?«Ifølge indberetningerne fra USA’s ambassader, som WikiLeaks har offentliggjort, havde en af den nu flygtede ukrainske præsident, Viktor Janukovitj, støtter og velgørere, Dmitri Firtash, forbindelser til mafiaen:»Firtash indrømmede, at han havde brug for og fik tilladelse fra Mogilevich, da han startede sine forskellige erhvervsinitiativer,« rapporterede de amerikanske diplomater i 2008.»Mange ukrainerne drømmer om Europa på grund af de idealer, som Europa ikke dyrker længere. Det går mig meget på,« siger Saviano.Mexicos vinderøkonomiForleden anholdt mexicansk politi Joaquín Guzmán Loera, kaldet El Chapo (’Stumpen’), som er leder for Sinaloa-kartellet og dermed en af verdens vigtigste narkogangstere. Arrestationen udløste protestdemonstrationer i byen Culiacán, hvor den lokale økonomi og narkokartellerne hænger uløseligt sammen.»De fleste begår den fejl at betragte Mexico som et tredjeverdensland. Det er en vinderøkonomi, mexicaneren Carlos Slim er planetens rigeste mand. Det er El Chapo, der har sørget for den kokain, som bliver sniffet i Danmark, mens vi taler sammen,« siger Saviano og fortsætter: »Men i Europa bliver det ignoreret eller behandlet som folklore. Det kan gøre mig desperat. Tænk på, hvor stor indflydelse narkopengene har i Sydeuropa lige nu, hvor det ellers er umuligt at opnå kredit. Grækenland er blevet koloniseret af de russiske narkokarteller. Jeg sammenligner El Chapo med Steve Jobs, fordi han har en vision: ’Demokrati er korruption’, mener han. Når lande som Danmark ikke plages af korruption, skyldes det kun, at det stadig er nemmest at være hæderlig. Men når folk først begynder at blive bange for deres overlevelse, og når retssamfundets garantier ikke længere gælder, så bliver alt også til korruption i Danmark.«– Kan man også sige, at hvor der er korruption, er der ikke demokrati?»Ja, El Chapos demokratiopfattelse er selvfølgelig dybt reaktionær. Demokratiet er for ham – ligesom for de italienske klaner – en illusion og en utopi, et udtryk for de riges naivitet. Mario Vargas Llosa (peruviansk nobelprismodtager i litteratur, red.) har kritiseret mig for at lede læserne til at tro, at markedet skaber mafia. Manglen på et frit marked skaber mafia, hævder han. Men jeg er fortsat overbevist om, at det ikke er sådan. Mafiaerne vinder ikke kun i Corleone, Casal di Principe, Lima og Ciudad Juárez, fordi de har våben, og fordi de kontrollerer byrådene, og fordi der altså ikke er tilstrækkelig fri konkurrence. For hvis jeg importerer kokain, kan jeg f.eks. tillade mig at sænke prisen på min cement og dermed vinde en offentlig entreprise. Så de vinder desværre også på udebane.«
