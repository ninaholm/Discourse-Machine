Blodrødt saltvand til Skuespilhuset
Det er modigt, at Det Kgl. Teater endelig bryder med sit eget, stive system og lancerer et skuespilensemble, der kun skal skabe kunst, hvor blodet banker


 Det er en super saltvandsindsprøjtning, sagde skue- spilchef Emmet Feigenberg, da han i går præsenterede Det Kgl. Teaters nye ensemble. Og sådan virker ensemblet unægtelig: Som en tiltrængt saltvandsindsprøjtning  endda med rødt saltvand. For ensemblet kalder sig Det Røde Rum.
Ensemblet er en modig og radikal beslutning af skue- spilchefen. Feigenberg viser hermed, at hans idealer for det kongelige skuespil ikke blot er retorik, men også udmøntes i handling. Og at han har fundet en smutvej mellem abonnementssystem og repertoireblokke og kongelig centrallogistik, så kunsten kommer i centrum.
Ensemblet består af 11 håndplukkede, yngre kunstnere, der fastansættes ved Skuespilhuset i to år. Instruktørerne Rune David Grue og Elisa Kragerup skal sammen med scenografen Palle Steen Christensen og lysdesigneren Jonas Bøgh få det bedste og vildeste frem i skuespillerne Helle Fagralid, Rasmus Bjerg, Peter Plaugborg, Mikkel Arndt, Thomas Hwan, Johann Louise Schmidt og Maria Rossing. Hvert år skal de skabe fire forestillinger og en sommerforestilling. De kan altså komme til at spille deres mest vellykkede forestillinger masser af gange, mens de kan lade andre forestillinger forsvinde fra repertoiret. Teater med puls, med andre ord.
Større smidighed
Initiativet viser skuespilchefens format og oprigtige intentioner. De seneste sæsoner har Det Kgl. Teater lidt under, at den gamle ensembleform er blevet erstattet af enkeltstående skuespilopsætninger med selvstændige producenter og specialcasts. Populære forestillinger har måttet ryge af plakaten, selv om folk stod i kø for at købe billetter. Og omvendt.
Systemet har i stigende grad virket utidssvarende, simpelthen fordi det har været for ufleksibelt. Fordi  skuespillerne ikke har været de samme, har man ikke bare kunnet skifte forestilling. Og selv om Skuespilhuset har al den sejeste teknik, har scenografien heller ikke kunnet skifte fra aften til aften. Det vil alt sammen kunne lade sig gøre i Det Røde Rum, som den mellemstore Portscene nu skal kaldes. Med en grundscenografi af røde podier, der kan flyttes rundt. Alt skal være rødt, forklarede Palle Steen Christensen, der på pressemødet spontant gik i gang med at male de sorte vægge røde.
Heftigere passion
Tilsyneladende kommer repertoiret også til at blive rødt, i hvert fald varmblodigt og passioneret.
»Vi vil gerne skabe et  lidenskabernes teater,« sagde instruktøren Rune David Grue som programerklæring. »Et teater, der tør kaste sig ud i voldsomme, menneskelige dilemmaer og tilværelsens ekstremer. Vi vil  skabe kropsligt, sanseligt og  legefuldt teater.«
Heldigvis har den kun 33-årige Rune David Grue forlængst bevist, at hans ord ikke bare er tomme hensigtserklæringer. Sidste år fik han en Reumert som bedste instruktør. Og hans Forbrydelse og Straf har netop vist et exceptionelt overskud og en begavet fortolkning, der er ført helt ud i alle sindets og scenens afkroge. Så det lyder lovende, at han nu vil kaste sig over ensemblet, og endda med en besættelsesforestilling over Nabokovs Lolita. Den 31-årige instruktør Elisa Kragerup er tilsvarende også kun omgærdet af positive forventninger, ikke mindst efter sin poetiske sanseleg med Den Unge Werthers  Lidelser.
Mere sved
»Men vi begynder med Kabaret Royal den 27. maj 2011,« forklarede Elisa Kragerup. »Kabareten har et mørke over sig. Noget grotesk. Det må gerne lugte af sved og dyr.«
Det kongelige skuespil er altså blevet drænet for noget af sit yngste, hede blod til et drømmeensemble. Begge instruktører fortsætter dog i teatrets dramaturgiat. Og samtidig spilles det øvrige skuespilrepertoire på Store Scene og på Lille Scene som hidtil  i smitbar afstand fra ensemblet.
Så Strindberg eller ej. Mon ikke Det Røde Rum kommer til at virke som en opkvikkende åreladning?


