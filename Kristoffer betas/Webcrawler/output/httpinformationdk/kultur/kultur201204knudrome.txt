Knud Romer kritiserer sin litterære helt
Forfatteren Knud Romer har intet til overs for nobelpristageren Günter Grass’ omdiskuterede Israel-kritiske digt. Et ærgerligt punktum for en stor forfatter


 »Jeg græd og græd og græd,« fortalte Knud Romer til Information, da han i et interview for et par år siden huskede tilbage på en af sine største oplevelser som forfatter. Nemlig dengang mesteren selv, nobelpristageren Günter Grass, ringede Romer op og roste ham for debutromanen Den som blinker er bange for døden.
»Det var for mig forløsningen på et helt livs anspændelse. I det her øjeblik fik mit liv mening.«
Siden er Knud Romer som den første ikketysker nogensinde blevet inviteret indenfor i mesterens eget litterære forum, Lübeck 05, og det var således ikke verdens mest skeptiske Grass-læser, der forleden kunne læse nobelpristagerens seneste, og meget omdiskuterede, digt i den tyske avis Süddeutsche Zeitung.
Alligevel tøver Knud Romer ikke med at kalde Hvad der må siges for et patetisk og stærkt problematisk digt.
»Det første, der slår mig, er, hvor klichéfyldt og stereotyp en tekst, det her er,« siger Knud Romer. Den danske forfatter opfatter teksten, der de seneste dage har skabt heftig debat i både Tyskland og resten af verden, som både banal og misvisende.
»Han kunne have valgt at skrive en kronik – der er intet odiøst i en nobelpristager, der skriver, at han går ind for verdensfred. Og læser man ’kronikindholdet’ alene, er han sådan set på linje med eksempelvis Hillary Clinton, som jo også har sagt, at Israel skal styre sig, og som samtidig gør Iran opmærksom på, at man ikke under nogen omstændigheder vil acceptere dem som atomvåbenmagt. Det er en banalitet, når Grass opfordrer til verdensfred.«
Genren forarger
Romer mener, at den voldsomme debat, som digtet har medført – det banale budskab til trods – især skyldes genren og ordvalget.
»Når mange hidser sig op, er det ikke, fordi han kritiserer Israels politik – og det vil aldrig kunne betegnes som og blive angrebet for at være antisemitisk, som han påstår. Nej, man hidser sig op, fordi han benytter digtets form til et retorisk kneb, hvor han ender med at gøre Israel ansvarlig for en kommende holocaust, og han selv og tyskerne og alle andre med dem til ofrene: Han vender bordet på det historiske forhold mellem Tyskland og jøderne – med alt hvad det implicerer, inklusive skyldtilregning – og det er det, som er uhørt. For at gøre det må han netop forlade kronikkens form – og også forlade realitetsprincippet, hvor han ændrer på virkeligheden, så den passer i hans kram.«
Knud Romer har selv tyske aner og har siden sin barndom på Lolland med en tysk mor og en dansk far fulgt tysk litteratur og kultur tæt. Og ud over banaliteter mener Romer også, at Hvad der må siges bygger på en række decideret forkerte og virkelighedsfornægtende antagelser:
»Meget af det Grass skriver her, er simpelthen noget vrøvl. For det første er der jo overhovedet ikke tale om, at Israel står for at udføre ’et planmæssigt udslettelsesangreb’ med atomvåben mod Iran. Der er højest tale om en evt. strategisk konventionel bombning af nogle anlæg, hvis truslen er reel – og samtidigt nedspiller han den reelle trussel fra Iran som ’tom snak’,« siger Knud Romer, der mener, at Grass i digtet ændrer på virkeligheden for at få sit budskab til at passe.
»For det andet identificerer han staten Israel og dens politik med ’jøderne’ og annekterer derefter sproget fra holocaustoverleverne – ’de overlevende’, ’fodnoter i historiebøgerne’ – og lader det nu gælde for ham og tyskerne og alle os andre med dem. Han vender det historiske forhold om, hvor det nu er jøderne og Israel, som står for ’den planmæssige tilintetgørelse’ – og tyskerne og os andre som ’de sidsteoverlevende’: Og det er det, som er skandalen.«
Stambord
Som om det ikke var nok, påpeger Knud Romer også, at et af hans store litterære forbilleder og inspirationskilder denne gang benytter forsimplende og manipulerende værtshus-retoriske tricks, der ikke er mesteren værdig: »Stambordssnak, kalder man det i Tyskland, når man sidder over et par øl og snakker om indvandrere. Her starter man altid med en lang indledning og undskyldning, som munder ud i ’ej, når alt kommer til alt, så må man vel have lov til at sige’,« siger Romer og henviser til digtets titel.
»Og når man så har afleveret sin chauvinisme, slutter man af med noget i retning af: ’Jeg har altså mange venner, der er indvandrere’. Her understreger Grass så, at han skam er meget tæt forbundet med Israel. Det er indrammet af en benægtelsesstruktur, hvor man siger det, man ikke siger, og at man ikke er antisemitisk: Hvorfor så overhovedet nævne det?« siger Romer og fortsætter:
»Det smarte er grebet, fordi folk hidser sig op over hans udsagn og dermed beviser hans påstand: At man ikke kan kritisere Israel uden sociale repressalier – men det er ikke kritikken af Israels politik, som er problemet, for den er banal – det er aktualiseringen af Holocaust med jøderne som de skyldige og tyskerne som de overlevende, der er usmagelig.«
Knud Romer understreger, at han er enig i ønsket om verdensfred og uenig i retorikken. Han har ikke fået mindre respekt for Grass’ litterære mesterværker og fremhæver især debutromanen Bliktrommen, der har manifesteret sig som en af de vigtigste romaner om Anden Verdenskrig.
»Findes der nogen, som ikke er imponeret og inspireret af Bliktrommen? Han har spillet en enorm rolle for opgøret med Anden Verdenskrig, og også en stor rolle for mig. Hvis det her er et punktum for hans virke, synes jeg, det er meget, meget synd.«
 
Dette er et uddrag af Grass’ digt i en ikke autoriseret oversættelse ved Information. Læs det originale digt i fuld længde på tysk på sueddeutsche.de eller på engelsk på guardian.co.uk - se links i bunden af artiklen

