Hvem skal redde klimaet, når politikerne svigter?
Klimasagen rasler ned ad den internationale dagsorden. Regeringen nedprioriterer det grønne, EU kæmper med erhvervslivets lobbyister, og USA har travlt med at spionere. Men ro på. Anders And & Co. har taget kampen op mod den globale opvarmning
 
	Georg Gearløs – den ’nyttige idiot’. Tænk: Niels Bohr der i god tro forskede i fusionsteknologi og dermed hjalp til at frembringe atombomben


 
	Det er muligt, at der ikke er noget parlament i Andeby, men det betyder ikke, at det politiske er fraværende i tegneserieuniverset, hvor ænderne i et af årets første Anders And-blade står klar til samle klimadagsordenen op, hvor andre har svigtet.

	Vi kender alle tegneserieverdenens klassiske heltehistorie: En kvinde er spændt fast til togskinnerne, og et tog i fuld fart er på vej imod hende. Men bedst som det ser allermest håbløst ud, kommer hjælpen flyvende ud af det blå, og en fatal kollision afværges. Den altruistiske superhelt, der redder konkrete mennesker fra håndgribelige ulykker, er en klassiker i tegneserieregi. Men i historien Kaos på Nordpolen er handlingen anderledes kompleks. Her er dramaet ikke et løbsk godstog, men en potentielt forestående klimakatastrofe, og protagonisten ikke et kappeklædt overmenneske, men tre små grønspætter på tur.

	»Vi vidste godt, at det var blevet varmere på Nordpolen, men det her er lidt af en gyser!« siger Rip, Rap og Rup.

	De er netop ankommet til Nordpolen, hvor deres søsterorganisation, Lemmingerne, er begyndt at dyrke grøntsager på de små øer af frugtbar jord, der er dukket op midt i den ellers bastante indlandsis. Mystiske stråler smelter isen og truer isbjørnene, hvalrosserne og de indfødtes naturlige habitat. En opgave for de idealistiske Grønspætter, der med spætteleder F.A.R.S.B.R.Ø.D (Formidabel Arrangør af Rejser og Sonderinger i Bjerge, Regnskove, Ødemarker og Dale) i spidsen sætter sig for opklare mysteriet om Andeby-versionen af den globale opvarmning.

	Ænder og politik

	For et par år siden dukkede daværende statsminister Lars Løkke Rasmussen (V) op i Andeby under aliaset Lars Grynte Grismussen i et forsøg på at aktualisere bladet, og historisk har Anders And & Co. ikke alene behandlet aktuelle personer og politiske sager, men også mere generelle politiske, etnografiske og geografiske dagsordener.

	»Tegneserien kan formidle nogle forhold, som er indviklede, men på en ligefrem facon, så de er til at forstå, uden at man skal have politiske analytikere til at udlægge teksten,« siger formand for Dansk Tegneserieråd, Thomas Thorhauge.

	Han mener, at tegninger generelt kan være et stærkt medie til at udtrykke en protest på en subtil, men tydelig måde.

	»Der er stadig en enorm resonans omkring tegningen. Det bliver selvfølgelig også klart i krisetider som nu med krige og økonomiske konflikter. Her kan man se, at tegninger og tegneserier som middel til at udtrykke protest stadig har en enorm resonans, selv om deres kommercielle storhed måske er bag dem.«

	Onkel Kapitalist

	Tilbage på Nordpolen – eller Istappanien som det hedder i historien – er grønspætterne ikke bare oppe imod den globale opvarmning, men mod selve personificeringen af kapitalismen i andeuniverset: Joakim von And. Han har udnyttet en opfindelse af Georg Gearløs til at smelte isen, så han lettere kan udvinde olie fra de boretårne, han har bygget.

	»Det er min jord, så jeg har al ret til bore efter olie her,« lyder det fra den skruppelløse kapitalist, da grønspætterne foreholder ham de klimatiske kendsgerninger.

	Thomas Thorhauge peger på, at det politiske ikke kun etablerer sig i narrativet og temaerne, men er indbygget i selve karaktertegningen i Andeby. Og særligt en karikatur som Joakim von And er en effektiv stilistisk protestfigur.

	»Onkel Joakim er jo den vildeste og allermest berømte karikatur på en kapitalist. For ham er pengene en fetich i stedet for et middel til udvikling og velstand. Bare tegningen rummer alene en ret grum kapitalismekritik taget i betragtning af, at det er et amerikansk mainstreamprodukt.«

	I tegneserier kan man faktisk tegne abstrakte begreber som grådighed, ondskab og urimelighed og på den måde materialisere det, vi normalt kun kender som stemninger og følelser:

	»Pludselig får ondskaben et let genkendeligt ansigt. Og vi elsker det. Vi griner og synes, at det er pissefedt, hvis en person bliver latterliggjort i en tegning. Det er som slik for vores hjerner. Det er lidt, som når man bruger metaforer. Vi ved godt, at det er en simplificering af virkeligheden, men det er fristende og forførende,« siger Thomas Thorhauge, der mener, at en anden fordel ved tegningen som medie er, at den kan, skal og har lov til at gå længere end mange andre genrer.

	»Det er tilladt at være urimelig og grov i et helt andet omfang end man må være i mere gængse genrer, som ledere, debatindlæg og artikler, der helst skal være helt neutrale.«

	Hos Egmont Publishing A/S, der udgiver Anders And og Co., forklarer redaktør Katja Haargaard, at der ikke findes bestemte retningslinjer for, hvor ofte og hvordan historierne må være politiske. Men fordi de blade, der producers i Danmark, sælges i hele verden, er det begrænset, hvor politiske historierne kan være. Kaos på Nordpolen er derimod produceret i Holland, der som udgangspunkt kun producerer til sit eget marked og har tradition for at have mere politisk kant, fortæller Katja Haargaard, som selv er begejstret for de tegninger, der har et politisk twist.

	Til børn og voksne

	Tilbage i Kaos på Nordpolen er hverken Grønspætterne, Georg Gearløs eller den grønlandske natur udpræget begejstrede for Onkel Joakims olieplaner og får i et humanistisk joint venture sat en midlertidig stopper for den globale opvarmning.

	»Jeg tror, jeg venter med den olie! Jeg har stadig masser af oliekilder i resten af verden uden flodbølger og farlige isbjørne!« som afskedssalutten lyder fra den forsmåede kapitalist, da han mimer en af de klassiske diskussioner mellem olieselskaber og nationalstater: Hvor kan det betale sig at udvinde olie i forhold til konsekvenserne for brand, befolkning og bundlinje?

	Den politiske arv i andeuniverset stammer fra en af de mest legendariske Anders And-tegnere gennem tiderne: amerikaneren Carl Barks.

	Carl Barks var begejstret for fortællinger med et politisk, men ikke entydigt ideologisk twist. Han blev kaldt socialist, fortæller Thomas Thorhauge, selv om Barks’ historier skiftevis forholdt sig positivt og negativt til tidens toneangivende ideologier.

	Ole Damgaard, Anders And-kender og indehaver af forlaget Damgaard Media, kalder Carl Barks en konservativ magtskeptiker af typen, der tror på gammeldags værdier og på at bevare det, der skal bevares. Men som også havde sympati med folk, der ender som ofre for kapitalistiske og kolonialistiske ideologier. Som for eksempel Lemmingerne i Kaos på Nordpolen.

	Tidligere politiske historier har måske haft et element af politisk ambivalens, men der er ingen tvivl om, hvor sympatien ligger i Kaos på Nordpolen. Efter at have sejret på egne og naturens vegne sejler Grønspætterne i triumf – og miljørigtige kanoer – tilbage mod Andeby, og kun særligt onde voksne – og specielt ignorante børn – vil kunne læse historien og stadig fatte sympati for Onkel Joakim.

	Men hvem er en historie om klimaforandringer og kapitalistisk udnyttelse af naturen og oprindelig folk egentlig henvendt til? Børn eller voksne? Den primære målgruppe er ifølge Tegneserieforlagets hjemmeside børn mellem syv og 12 år, men fanger børn i den alder den politiske overbygning?

	Information har allieret sig med et par af målgruppens læsere for at besvare det spørgsmål: George Buckley, otte år, og hans storesøster, Grace Buckley, på 10 år går på Sortedams Skolen til daglig og har indvilliget i at troppe op i Informations kantine for at udlægge teksten. De to er ikke i tvivl om, at Grønspætterne og de indfødte er de gode, mens Joakim von And afgjort er den onde. Også selv om George Buckley ikke er helt med på, hvad klima nu er for noget.

	»Jeg ved ikke rigtig, hvad du mener,« som han siger, da journalisten forgæves vikler sig ud i lang og noget indviklet forklaring om natur, kul og temperaturer.

	Grace Buckley er til gengæld ikke i tvivl: »Det handler om klimaforandringer.«

	Hun afkoder med det samme, at det ikke bare er en historie om ænder og godt og ondt, men også en historie om den globale opvarmning. De to søskende er enige om, at det er en god historie. Blandt andet fordi man kan lære noget af den – nemlig at man skal passe på naturen. Men selv om sympatien ligger hos Grønspætterne, er de to godt med på, at Onkel Joakim netop er en karikatur: »Der er ikke nogen, der er helt igennem onde,« siger børnene i munden på hinanden. Heller ikke kapitalister åbenbart.

	En af kvaliteterne ved Anders And er netop den dobbelte appel til både børn og voksne, mener Thomas Thorhauge:

	»I ægte H.C. Andersen-stil er der et niveau, alle kan aflæse, og et som kun voksne kan gennemskue. Man tænker ikke over det, når man er barn, men mon ikke noget forplanter sig?«

	To typer politik

	Man kan ifølge Thomas Thorhauge skelne mellem to forskellige måder at behandle det politiske i Anders And-universet på: De lange historier med Anders And på eventyr hos fremmede, eksotiske folk, som på en og samme tid kan indeholde en postkolonial kritik af udnyttelsen af oprindelige folk og samtidig reproducerer mange af de fordomme, der knytter sig til de ukendte. Hertil kommer de mere ’lignelsesagtige’ historier, der med metaforisk symbolik fortæller om et problem eller en udfordring.

	»Her er der noget ideologisk og interessant på spil,« forklarer Thorhauge.

	Som for eksempel Lemmingerne i den aktuelle historie, der bliver ofre for en grum kapitalists olieeventyr og er naive nok til at forveksle de umiddelbare fordele, opvarmningen giver, med, at forandringen er af det gode. Med Grønspætterne i rollen som den medierende ngo, der forsvarer de uvidende indfødte mod den grumme kapitalisme.

	»Man kan finde en historie, der påpeger, at kapitalisterne er de onde, og en anden, der siger, at kapitalismen er nødvendig for, at samfundet kan fungere. Som en person, der godt kan lide fiktion, er det godt, at det ikke bliver for entydigt. Det må gerne være tvetydigt og flimrende, og hos Anders And ved man ikke helt, hvad man får.«

	Ikke belærende

	Gorm Transgaard har forfattet Anders And-historier i mere end 25 år, og han skriver altid til »et stort barn i sig selv, forklarer han.

	»Andeby er en karikeret version af vores virkelige verden. Men selv hvis man som barn ikke fanger alle de politiske detaljer og nuancer i en historie, får man et indblik i, hvordan et samfund fungerer. På den måde er der noget lidt belærende i bladet. Men det største og første lag skal være humor. Derefter kan man lægge et politisk lag over.«

	George og Grace Buckley på otte og ti år synes, det er fedt, at man også kan lære noget om verden af at læse Anders And, men derudover er de på linje med Gorm Transgaard. Grundlæggende er det bare sjovt at læse om ænderne.

	Det synes denne signatur også. Derfor bladrede han også videre i Anders And og Co. nr. 1, 2014 og kunne dermed forvisse sig om, at Kaos på Nordpolen ikke er en enlig politiske svale i en verden af uskyldige ’falden på halen’-historier om naive ænder. Den efterfølgende historie i bladet hedder Billig Benzin og handler sørme om, at benzinpriserne bare stiger og stiger. Men udbuddet af olie er selvfølgelig også under pres som følge af Onkel Joakims mislykkede boringer i Istappanien ...

