Teatrene rammes hårdt af finanslovsforslag
Teaterverdenen bliver hårdt ramt af regeringens forslag til finanslov for 2010. I forslaget lægges der op til en fastfrysning af bevillingerne de næste seks år, og det kan få store konsekvenser for teatre over hele landet
'Det er både storbyteatrene og egnsteatrene, der bliver ramt hårdt,' siger Jan Maagaard, der er bestyrelses-formand i Københavns Teater. Billedet her er fra forestillingen 'Maria Stuart' på Betty Nansen Teatret, der også er en del af Københavns Teater.

Regeringens oplæg til finanslov for 2010 fastfryser bevillingerne til teatrene de næste seks år. Og det vil få store konsekvenser for den danske teaterverden.»Det er både storbyteatrene og egnsteatrene, der bliver ramt hårdt. Hele teaterlandskabet kommer til at lide,« siger bestyrelsesformand i Københavns Teater,  Jan Maagaard.Københavns Teater udgøres af Betty Nansen Teatret, Folketeatret.dk, Nørrebro Teater, Republique og Østre Gasværk. Jan Maagaard erklærer sig samtidigt helt uforstående over for Kulturministeriets prioriteringer.»Jeg kunne godt tænke mig at vide, hvilken kulturpolitisk strategi der ligger bag sådan en nedskæring. Vores teatre har gennem de seneste år fået fat i helt nye publikumsgrupper, blandt andet en masse unge. Og det er præcis det, kulturministeren har tilkendegivet, at hun synes er vigtigt,« siger han.Professor i dramaturgi på Aarhus Universitet, Jørn Langsted kan godt forstå, at teatrene frygter fremtiden.»Det er klart, at en fastfrysning vil blive oplevet som en reel nedskæring, for priserne og lønningerne står jo ikke bomstille,« siger han og kalder fastfrysningen af bevillingerne for en »ostehøvlsbarbering, der vil ramme over hele linjen«.Økonomisk vil en fastfrysning reelt betyde besparelser på 2,4 millioner i Københavns Teater allerede næste år. Det beløb vil stige og i 2015 kræve besparelser på cirka 15 millioner kroner, hvad der svarer til driften af et helt teater. Det viser beregninger, som Københavns Teater selv har lavet.Dybt chokeretBesparelserne kommer, ifølge bestyrelsesformand for Københavns Teater Jan Maagaard, helt uden varsel fra Kulturministeriets side.»Efter at vi fik besparelser på vores billettilskud for syv måneder siden, fik vi at vide, at det var en engangsforseelse. Vi har ikke fået noget fingerpeg om, at der var besparelser på vej. Og derfor er vi dybt chokerede,« siger han og lover, at teatrene ikke giver sig uden kamp.»Vi vil bruge alle vores kræfter på at få taget det her af bordet. For hvis det bliver vedtaget, kommer det til at ramme alle dele af vores virksomhed.«Kulturministeriet oplyser i en pressemeddelelse, at fastfrysningen af bevillingerne sker for at finansiere regeringens Forårspakke 2.0, der indeholdt en række skattelettelser.Ministeriet understreger, at kulturen samlet set fastholder sit bevillingsniveau,  og mens forslaget til finanslov altså både vil føre til besparelser på teatrene og de regionale spillesteder, så ser det anderledes lyst ud for nationens fredede bygninger. Her har regeringen afsat 16,5 millioner over de næste fem år til en systematisk gennemgang og beskrivelse af fredede bygninger i hele landet. At den investering fremhæves af ministeriet, er dog ifølge professor Jørn Langsted ikke særligt positivt:»Det, at man kan blæse 16,5 millioner til at lave et register over fredede bygninger så meget op, er virkelig et symptom på en ekstrem uambitiøs kulturpolitik,« siger han.
