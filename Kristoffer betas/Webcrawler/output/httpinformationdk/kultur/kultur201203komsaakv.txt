Kom så kvoter!



 Kampdag med røde faner og lilla bleer hører fortiden til, når moderne kvinders sag skal kæmpes. Den rigtige kønskamp udkæmpes igennem »de magtfulde medier«, mener Tina Splidsboel, Informations kontroversielle kvindelige redaktør på Billeder. Hun savner mangfoldighed, ligestilling og ligeværd i mediebilledet. Derfor foreslår hun, at Information går forrest i kampen i ligestillingens forkætrede navn og laver en kvoteordning for billeder af kvinder i avisen.
»Nu er det nok! Hvis det ikke lige havde været for det laksefarvede papir, så kan man ikke skelne mellem Børsen og os. Der er simpelthen for mange billeder af hvide, gamle, grå, indtørrede mænd i vores avis. De er jo ikke repræsentative for vores befolkning. Det ville sateme være en trist verden, hvis det så sådan ud i virkeligheden,« raser hun. Hendes forslag går derfor på, at kvinder er hovedmotivet på 50 procent af de foto, der er i avisen.
På grund af den historiske skævvridning mener hun, at en 60-40-billedkvoteordning i kvindernes favør frem til år 2020 er på sin plads.
»Ikke alene får læserne noget kønnere at se på, men avisen vil også fremstå meget mere troværdig, da vi kvinder i dag er underrepræsenteret i avisen,« siger hun.
Tina Splidsboel har samlet en god håndfuld af Informations mest fundamentalistiske feminister og er gået til ledelsen med forslaget, som også indebærer boykot af DR; hvis ikke 50 procent af værterne i deres programmer er kvinder, og 50 procent af alle de eksperter, debattører og quizdeltagere, de inviterer ind, også er kvinder, »ja, så skal vi ikke vise deres tv-programmer i oversigten, og vi skal holde op med at anmelde deres programmer,« slår hun fast.
Tina Splidsboel mener, at det bliver startskuddet til at rette op på den ulige kvinde-mand-fordeling, der hersker overalt i mediebilledet.
»Det betyder jo, at vi vil se langt flere kvindelige meningsdannere og debattører i medierne fremover, fordi de mandlige chefer er tvunget til at skifte mange af de gamle, grå ronkedorer ud. Og det er der vist ingen, der bliver kede af,« siger hun.

