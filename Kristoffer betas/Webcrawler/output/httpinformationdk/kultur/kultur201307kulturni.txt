Min kultur: Nicholas Westwood Kidd



 
– Hvilken kulturel udendørsaktivitet vil du deltage i i sommerferien?

	»Det bliver ret kedeligt, for jeg har sat hele min sommerferie af til at være i studiet og gøre min plade færdig. Jeg skal selvfølgelig på Roskilde Festival, men det bliver nok det eneste, jeg deltager i.«

– Hvad er den bedste/sjoveste/klogeste udendørsaktivitet, du har været til? 

	»Det var ikke det mest kulturelle, men at være til Sonar-festival i Barcelona og få hørt en masse elektronisk musik var givende i forhold til at være i studiet. Og det var rart at være af sted til et arrangement, hvor der er fokus på musikken, og hvor man kommer væk fra hele mingler-københavnerræset.«

– Hvilken bog vil du læse i sommerferien? 

	»The Rise and Fall of the British Empire. Jeg har været i Indien, som Storbritannien har haft som koloni. Men jeg vidste kun de almindelige ting om det, og det irriterede mig. Nu er jeg i gang med at blive klog på det.« 

– Hvilken bog, du har læst, vil du anbefale andre at læse i sommerferien?

	»Det kunne godt være The Rise and Fall of the British Empire. Hvis man synes, det er lidt underligt, at Storbritannien kunne have så mange kolonier i så lang tid, kan man finde ud af, hvorfor de var så kloge i forhold til andre.« 

– Hvilke aviser, magasiner og tidsskrifter læser du til daglig? 

	»Jeg holder meget af Politikens og Informations hjemmesider. Og Weekendavisen. Men jeg må også sige, at jeg elsker at slukke hjernen med pornojournalistikken på eb.dk. Man kommer lidt til at føle sig som et overlegent menneske.« 

– Hvad hører du af radio om sommeren?

	»Når jeg endelig tænder radioen, er det P3 og P1. Det bliver aldrig rigtigt til andet. Og jeg har ikke nogen faste ting, som jeg sætter mig ned for at lytte til.«
	 

Nicholas Westwood Kidd er dansk rapper og skuespiller

