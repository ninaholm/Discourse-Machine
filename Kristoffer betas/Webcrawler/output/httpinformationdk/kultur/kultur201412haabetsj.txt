Håbets julekalender - 16. december
Hver dag i december beder Information en række samfundskritiske personer om at tænde et håb for læserne
 Keith Thomas LohseSkribent, digter


 – Hvad er det mest positive, der er sket i Danmark i 2014?
»Ingen af os døde. I hvert fald ingen af os lige her, lige nu. Der var nok også mindst 20 virkeligt dybfølte og ægte dyyybe kys.«
– Hvad er det mest positive, der er sket i verden i 2014?
»Ved du hvad ... jeg kan virkelig ikke svare på det. Det spøgelse, som angiveligt engang gik gennem Europa, er blevet en fucking armé, og nu løber den supersoniske ilmarch gennem hele verden.«
– Hvad giver dig håb?
»At jeg ved, at en hvidhajs idé om kosmisk orden og meningsgivende retfærdighed lynhurtigt bliver en surfers værste mareridt, og at jeg bl.a. derfor har et ret afslappet forhold til planlægning.«
– Hvad er dit største håb for 2015?
»At alle pludselig vågner op en morgen og giver pengepsykopaterne, krigsrøvhullerne, miljøsvinene og de angste hadefulde fedterøve fingeren og siger ’oi, vi lever kun EN gang, så lad os leve LÆKKERT’. Det kunne være sååå fedt.«
– Hvilken person repræsenterer håb?
»Jeg kender ikke til nogen politikere, musikere, forfattere eller whatever, som gør det, men min kioskmand indgyder i hvert fald lige dele håb og daglig glæde. Hans dansk er virkeligt sjovt, og jeg må få skrevet, når tiderne er trange. Og det ER de jo tit.«
– Hvad gør dig rigtig glad?
»Når der sommetider ligger en næsten ren  ­tusindlap i min babys ble, og alle folk man møder er sådan GLADE og åbne. Det sidste sker bare mest kun, når vi vinder én eller anden sportskamp eller sportsbegivenhed, eller hvad det hedder.«
– Hvordan gør du andre mennesker glade?
»Jamen, det tror jeg desværre ikke, jeg gør. Jo, jeg afstår empatisk fra at synge offentligt. Og så har jeg hverken begæret min næstes hustru eller æsel i årevis. Men jeg VILLE gerne. Gøre folk glade, altså – ikke begære deres koner &/eller æsler. Medmindre de specifikt gav udtryk for, at netop dét ville gøre dem glade.«

