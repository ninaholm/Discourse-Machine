2014 greatest ved Anna Ullman
Anna Ullmans favoritter fra det internationale musikår 2014


 East India Youth: ’Total Strife Forever’
Årets første og største overraskelse var britiske William Doyle, hvis ubesværede og sympatiske sammenvævning af tindrende synthpop, ambient og techno lyder så tidssvarende, som noget kan være.
Jane Weaver: ’The Silver Globe’
Midt i tidens kedsommelige retrofiksering har denne originale manchestersangskriverske lavet en udsyret popplade med kosmiske enerkvaliteter, der vækker fortidens teknologiske utopier til live.
Swans: ’To Be Kind’
De uforsonlige amerikanske støjveteraner sætter stadig en ære i at udsætte lytteren for de værste prøvelser. Men her finder de en interessant balance mellem nihilistisk udtværing og gangbar frihedstrang.
Beck: ’Morning Phase’
Man kan ikke andet end at blive blød om hjertet af årets ubetinget mest letlyttelige plade, som har eviggrønne melodier og en varm solskinsproduktion som Laurel Canyon i 1970’erne.
Angel Olsen:’Burn Your Fire For No Witness’
Det ulmer under overfladen hos årets mest ombejlede singer-songwriter, der med sin rørende hulkevokal synes at have fundet en hemmelig smutvej ind til vores sorger og bekymringer.
Albumboblere
Pharmakon: Bestial Burden + Luluc: Passerby + FKA Twigs: LP1 + Joseph Curwen: Shunned House + The War On Drugs: Lost In the Dream
Sange
Taylor Swift: »Blank Space« + Mogwai: »The Lord Is Out Of Control« + Sharon Van Etten: »Afraid Of Nothing« + Haim: »Falling« + FKA Twigs: »Two Weeks« + Real Estate: »Talking Backwards« + Sia: »Chandelier«

