Kirkens vejrhaner
Har vejrhaner, som pryder toppen af mange kirker, nogen religiøs betydning?


 Rundt om i landet, på toppen af gårde, slotte og huse, sidder haner i alverdens udformninger og snurrer om sig selv for at oplyse forbipasserende om vindens retning. Skulle ens blik en dag glide lidt længere op end byernes tage, vil man se, at også flere danske kirketårn er udsmykket med de stumme haner. Jørgen Rye fra Gråsten er blevet nysgerrig efter at vide, om hanerne på kirkerne symboliserer noget religiøst eller blot er til pynt. Derfor har Information fået fat i Danmarks måske mest sagkyndige ekspert på området, Erik Hessel-ager, der er forhenværende sognepræst på Mors og forfatter til bogen Vejrhaner og vindfløje.
Jesu disciple
"Vejrhanen på kirken er et symbol på, at man ikke må fornægte sin herre," forklarer Erik Hesselager, der dog understreger, at hanen som symbol har mange betydninger. Men når den skuer ud over menigheden fra toppen af kirketårne, er det fordi den skal minde os om dengang, Jesus blev forrådt. 
"Efter Jesus og hans disciple er kommet til Oliebjerget og Getsemanes Have, siger Jesus til disciplene, at de vil svigte ham, hvortil Simon Peter svarer, at det vil han i hvert fald ikke. Da siger Jesus til Simon Peter, at allerede før hanen har galet to gange, vil han fornægte Jesus tre gange," siger Erik Hesselager.
Vikingernes vindfløje
Til forklaringen om hanen på kirketårnene hører dog også noget så nordisk som vikingetogter. 
"Vikingerne brugte vindfløje i mast og stævn af deres skibe. De forestillede alverdens drabelige væsner, som f.eks. løver og drager. Men da vikingerne efterhånden begyndte at stoppe togterne, trak de bådene på land, og skibenes udstyr blev opbevaret nær kirkerne. Vindfløjen blev sat på toppen af kirkespiret - så vidste man jo, hvor man havde den, til hvis man igen skulle ud med vikingeskibet," siger Erik Hesselager. 
Efterhånden blev vindfløjenes forskellige farlige væsner erstattet med mere kristne symboler, hvilket ofte var hanen, der kunne minde menigheden om, hvordan Jesus blev svigtet kort før kors-fæstelsen.
Hanen symboliserer i mange lande og religioner frugtbarhed. Så når hanen sidder og sladrer om vindens retning på huse og gårde, er det oftest ikke i en religiøs sammenhæng, men som symbol på sol, varme og frugtbarhed.


