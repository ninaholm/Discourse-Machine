Mel i tv



CAMILLA PLUM fik mange venner blandt mad-spisende danskere, dem er der mange af, da hun i sin tid sammen med Nanna Simonsen debuterede med bogen 'Emma Gad - vi gider ikke'. De to var den moderne udgave af gamle dages kogekoner. De fornyede dansk hjemmegastronomi med på en gang ernæringsrigtig, interessant og lækker mad.I dag har hun sit eget tv-program, men nu har hun fået ørerne i mediemøllen, idet hun kritiseres for at fremhæve egne produkter i sit bageprogram, 'Boller af stål'. Det er reklame, og det må man ikke kolportere i Danmarks Radio, som vi gerne vil se som reklamefrit område midt i den øvrige kommercialisering i medierne.TIL RITZAU sagde en medieforsker og en medie-jurist enslydende, at det er en klar overtrædelse af fjernsynsloven, men ikke nok med det: I går var det så Søren Ryges haveprogrammer, der måtte stå for skud, fordi DR's hjemmeside linker videre til et forlag, hvor man kan købe hans bøger.DR-direktør Mette Bock ville resolut fjerne linket fra hjemmesiden - det kræver så lidt - men hvad angår Camilla Plum, ville hun lige tænke sig om.PROBLEMET er lige så gammelt som tv, hvor de første kokke, Conrad og Aksel, 'gled i smørret'. De anbefalede masser af mejerismør på panden, men så så man dem pludselig i nogle avisannoncer. Siden har der jævnt hen været sager, som for eksempel når studieværter fra TV-Avisen holdt kurser, hvor politikere kunne lære at optræde i tv. Eller når man for at være sparsommelig entrerer med et bilfirma, som gratis stiller biler til rådighed under tv-optagelser i stedet for, at man skal leje dem, osv.Snusfornuftigt ud fra en økonomisk betragtning, men hvor går grænsen, og hvad pokker stiller vi op med det nye problem? Man har lyst til at sige: Hold fingrene fra Camilla Plum, for hun er en stor pioner på det økologiske felt og har gjort gode råvarer til sin egen livsstil ved at købe en gård i Nordsjælland, hvor hun har ført sine teorier ud i livet, faktisk selve årsagen til, at hun har fået sit eget program.HUN HAR med andre ord sin personlige integritet i behold, når hun anbefaler en urgammel mel, kaldet ølandshvede, som hun dyrker på gården. Men lige så klart er det, at andre melproducenter, som laver den industrimel, hun samtidig rakker ned på, bliver sure og kalder det konkurrenceforvridning. For slet ikke at tale om, når hendes mand som en anden Onkel Joakim tager 'bad' i et læs ølandskorn, der åbenbart er blevet omtalt som "guld." Et smukt og sjovt billede, men alligevel.CAMILLA PLUM vil fortsætte med at være sig selv, siger hun, men hellere end at lade sig stoppe af tv-loven skulle hun måske holde sine anbefalinger på det generelle plan. Der er forskel på at være med i et program og at have sit eget program. Tv-loven er nemlig god nok på det punkt, og egentlig er det velikke så indviklet.
