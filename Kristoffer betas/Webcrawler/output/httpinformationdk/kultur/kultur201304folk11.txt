Folk



 Aftenbørn
Hvis heldagsskolen er sådan en god idé, hvorfor lader man så ikke børnene blive i skolen også om aftenen? Så kan forældrene overarbejde så tosset, de vil. Og de slipper for at lave mad til børnene. Forældrene kan i stedet drikke sig fulde.
Nattebørn
Hvis heldagsskolen er sådan en god idé, hvorfor lader man så ikke børnene blive i skolen også om natten? Så slipper forældrene for at putte dem og vække dem og lave deres morgenmad og madpakke. Forældrene kan i stedet pleje deres brandert.
Livstidsbørn
Hvis heldagsskolen er sådan en god idé, hvorfor lader man så ikke børnene blive i skolen, når de bliver voksne? Så kommer de ikke ud i farlige miljøer; de er konstant under opsyn og kan ikke begå kriminalitet – i al fald ikke uden for skolen.
Forvarede børn
Hvis der skulle være børn, der i fortvivlelse vil søge at flygte fra en skole, hvor de skal opholde sig dag og nat hele livet, kan det problem klares ved høje mure og pigtråd omkring skolen. Det vil skåne samfundet for mange problemer.

