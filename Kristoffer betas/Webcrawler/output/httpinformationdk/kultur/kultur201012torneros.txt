Tornerose uden torne
Den Kongelige Ballets storsatsning virker gammeldags. Men Alban Lendorfs prins funkler  - og det gør Caroline Cavallos Tornerose sikkert også, når hun i aften danser på Gamle Scene for sidste gang
Smilende, men med temperament. Sådan har Caroline Cavallo fortolket sine mange roller ved Den Kgl. Ballet. I aften danser hun af som41-årig i rollen som Tornerose.

Man behøver ikke at stikke sig på en rose eller en spinde-ten. Man kan sagtens falde  i søvn til denneTornerosehelt uden. Dramatisk handling er der nemlig ikke megen af. Pigen har ventet i 100 år bag en tjørnehæk, og så giver han hende kun et fortravlet kindkys - i halvmørke!Forventningerne til nyfortolkningen af den 37-årige Christopher Wheeldon har ellers været enorme: Drømmen om, at den engelske koreografkomet skulle skabe enTornerose, der kunne bevare de uomgængelige trin, men som ikke ville være bange for at ofre en bondehopsa eller en fepiruette til fordel for en psykologisk eventyrfortolkning.Men så vågnede vi.  WheeldonsTorneroseviser sig at være uhyggeligt loyal over for overleveringen af Marius Petipas version til Tjajkovskijs musik fra 1890. For selv om korpset danser hyperpræcist, og mange solister virkelig stråler, så er der bondedanse, så man er lige ved at få blomsterkranseallergi.Desuden har scenografen Jérôme Kaplan en æstetik, der gør kvinderne så fede, at den føles sexistisk. Og selv om den onde fes s/m-agtige medhjælperhunde har fået piske og mundbind, så reduceres de til ufarlige klovner. Til gengæld optræder alle i en dukketeaterverden af sort-hvide raderinger og nogle skyer tegnet af efter et loftmaleri på Versailles. Godt så. Men som scenografi er det naivt. Og selv om tjørnehækken fint vokser op som videografik, så bliver den utroværdig i sin løsrevethed.Præcise drejningerWheeldon har ellers skabt en sympatisk rammefortælling om en dreng, der går på museum. Drengen tiltrækkes af et maleri af Tornerose - og suges ind i eventyret, hvor han bliver Torneroses prins.Denne idé er godt tænkt. Men den afhjælper ikke forestillingens kedelige række af danse. Dramaturgen Sofie Rask Andersen har i hvert fald ikke trukket i nødbremsen, da hun opdagede, at handlingen var forsvundet. Og hvem skulle ellers?For balletnørder er det sikkert tilfredsstillende at se dén arm dreje lige en anelse mere, end den plejer - etcetera. Men for almindelige tilskuere drukner detaljerne. Og for børnetilskuerne er det irrelevant; de drejer bare selv på sæderne.Torneroseer ellers tåspidsdanserens ultimative mål. Når Tornerose som 16-årig bliver præsenteret for sine fire bejlere, skal hun danse den såkaldteRosen- adagio. Her stiller hun sig på tåspidsen og løfter det andet ben bagud i en attitude. Så lader hun den første bejler føre sig rundt i en cirkel, hvorefter hun giver slip på mandens hånd, tager begge arme yndefuldt over hovedet i en grufuld balance - og rækker hånden mod næste bejler. Fire gange!Denne kvindeindvielsesprøve er dødbringende for en fod, og Den Kgl. Ballets ballerinaer skælver faretruende. Gudrun Bojesen kan antagelig klare skærene, men hun er nu skadet. Så tilbage er nok kun Caroline Cavallo, der efter sigende dansede premieren med bravur - og som gentager sin dans i aften, der bliver hendes afskedsforestilling. Cavallo kom først til København fra Florida som 19-årig, men alligevel er hun blevet en af vores mest dedikerede Bournonville-danserinder. En hjertebankende sylfide. Og en heftig tekniker, der kører piruetter uden at kny, og som holder balancer uden at skælve.Forheksede fødderDe tre prinsesser, som det er lykkedes mig at se, har i hvert fald kun lige akkurat kæmpet sig igennem Rosen- adagioen. Kizzy Matiakis havde dog det skæreste Tornerosesind. Som den eneste forstod hun at udnytte  Wheeldons eneste originale fortolkning: Da Tornerose stikker sig på tenen, lader Wheeldon hende blive forhekset. Tenen sidder fast i hendes hånd og tvinger hende til at danse ...Her lod Kizzy Matiakis en forunderlig magi sitre igennem sin spinkle krop. En magi, der hang smukt sammen med den efterfølgende visionsscene, hvor den gode fe lader prinsen se Tornerose, så han ved, hvad han skal lede efter bag ved tjørnehækken. Her var Kizzy Matiakis lettere end let - som i en drøm. Det samme kunne man ikke sige om den 33-årige amerikaner Jodie Thomas, der tolkede Tornerose mere jordnært og mekanisk. Den 28-årige amerikaner J'aime Crandall valgte at lægge et flow ind i trinene for fødderne, men egentlig ikke i resten af Tornerose.Længselsfuld prinsDerfor faldt ballettens fokus på prinsen. På Andrew Bowmans beroligende prins, men ikke mindst på Thomas Lunds dramatiske prins, hvis blik kan holde hele Gamle Scene i ånde. Den mand finder sin prinsesse - med linjer så smukke, så smukke. Og i fin samhørighed med sjælestrøgene fra Sjællands Symfoniorkester og dirigenten Enrico Delamboye.Men opsætningens prinsenyhed er Alban Lendorf. Den 21-årige, danske solist, der kan springe så højt og så blødt, at han egentlig burde kunne springe direkte ind over tjørnehækken. Lendorf har desuden lært af sin prinselængsel iSvanesøen. Hans blik har fået noget uendeligt over sig, som klæder ham.Desværre har Wheeldon ophævet ondskaben og gjort den grusomme fe til hyggeveninde med den beskyttende fe - uden overbevisende effekt. Som den onde Carabosse spiller Sorella Englund en sofistikeret sex- gudinde, hvorimod Eva Kloborg holder sig til ondskaben. Men Maria Bernholdt formår at få alt med - både det sexede og det onde, men også det morsomme.Måtte Maria Bernholdts Carabosse forhekse balletten, så den mister sin ballethistoriske fims - og så den  i stedet kommer til at handle om at lede efter kærligheden. Og finde den.Tornerose. Koreografi: Christopher Wheeldon efter Marius Petipa. Musik: Pjotr Tjajkovskij. Scenografi: Jérôme Kaplan. Lys: Mary Louise Geiger. Dramaturg: Sofie Rask Andersen. Den Kgl. Ballet og Sjællands Symfoniorkester. Dirigent: Enrico Delamboye. Gamle Scene. Til 19. december. Kr. 95-695. www.kglteater.dk
