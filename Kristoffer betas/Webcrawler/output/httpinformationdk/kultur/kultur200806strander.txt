'Det strander på den sidste femøre'
Selv om Dalum Papirfabrik producerer noget af verdens mest miljøvenlige genbrugspapir, har virksomheden ingen store danske forlag som kunder. I Danmark handler alting nemlig kun om pris, siger adm. dir. Ole Theilvig


 Dalum Papir i Odense er kendt som en af verdens mest miljørigtige papirproducenter. Men selv om virksomheden ligger lige midt i Danmark, eksporterer den hele 95 procent af sit papir til udlandet. Ifølge administrerende direktør Ole Theilvig er det praktisk talt umuligt at få danske forlag til at trykke på genbrugspapir: 
"Vi har kontaktet dem mange gange, men de har aldrig vist interesse. De fleste danske forlag vil hellere spare det ekstra, det koster at trykke på genbrugspapir - også selv om vores papir kun er 3-5 procent dyrere end det billigste alternativ på verdensmarkedet," siger han.
I stedet går papiret til andre forlag rundt om i verden:
"Nogle af vores succeshistorier ligger faktisk i Indien, hvor vi har leveret papir til højtprofilerede forlag, der laver lærebøger," siger Ole Theilvig.
Han understreger, at det gør en stor forskel, hvilken type papir, man trykker på. Ved brug af miljømærket genbrugspapir frem for 'jomfrupapir' kan man således spare op til 90 procent af CO2-udledningen, svarende til knap 500 kg CO2 pr. ton papir. 
"Men i Danmark handler alting kun om pris. Vi snakker så meget om det miljømæssige, men når det kommer helt ind til benet, og man skal til at gøre holdning til handling, så strander det som regel på den sidste 5-øre," siger Ole Theilvig.
Forlagsdirektør på Lindhardt & Ringhof Anette Wad medgiver, at økonomien spiller en væsentlig rolle, når det kommer til at træffe beslutninger om mere klimavenlig produktion:
"Hvis du ser på gennemsnittet af, hvad der bliver tjent på forlagsvirksomhed i Danmark, så vil du se, at det ikke er nogen blomstrende forretning. Derfor betyder selv små ekstraudgifter noget i det samlede regnestykke," siger hun. 
- Så du mener, at tre-fem procent dyrere papir er nok til at vælte læsset for forlagene?
"Det kan man risikere. Marginalerne er som sagt ikke særligt store, så når vi begynder at indføre en klimastrategi - og det kommer vi til - så vil ekstraudgifterne til genbrugspapir sandsynligvis blive lagt oven i udsalgsprisen," siger hun.


