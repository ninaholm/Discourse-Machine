Begrænset støtte til kunstnere med høj indtægt
Enhedslisten lægger vægt på midler til kunstnerisk udfoldelse, som ikke kan overleve de almindelige markedsøkonomiske vilkår


 Enhedslistens kulturordfører, Per Clausen, som vi træffer på mobilen midt i trafikken og stiller spørgsmålet, om kunststøtten skal fremme kulturelt demokrati eller oplevelsesøkonomi:
»Kunststøtten skal ikke gælde oplevelsesøkonomi! Så må man henvende sig til Erhvervsministeriet og de righoldige muligheder dér! Kunstfond og Kunstråd skal støtte den kunst, som ellers ikke overlever på markedets vilkår.«
Og hvad er det for en kunst?
»Det er svært at sige noget entydigt om. Men det betyder i alt fald at støtten ikke skal tilfalde kunstnere, der i forvejen har store indtægter på deres kunst!«
Hvordan effektuerer man det?
»Ligesom ved uddelingen af de livsvarige ydelser at udbetalingerne bliver sat i forhold til personens årlige indkomst. Derved kunne man undgå en vis tendens til at arbejdslegaterne ender, hvor de plejer at ende.«
Og bestillingsopgaver? Store offentlige udsmykninger eksempelvis ...
»Så taler vi om køb af et produkt. Og dér skal Kunstfonden selvfølgelig betale prisen for at få det bedste.«
Det var Kunstfondens personlige støtte. Hvad med Kunstrådets uddelinger til projekter?
»Jeg har indtryk af, sådan som også formanden Mads Øvlisen har påpeget det, at rådets og udvalgenes største problem er de rigide grænser mellem kunstarterne. Støttebeløbene skal kunne flyttes frit rundt mellem gamle og nye kunstformer. Ellers er udvalgene alt for hæmmede af hvordan fordelingerne plejer at være ...«
Har du indtryk af, at der er administrative problemer inden for Kunststyrelsens kontorer?
»Ikke umiddelbart. Men det er vel afhængig af om man taler med kunstnere, som har fået, eller nogle, som ikke har fået. Ordningen med Kunstfond og Kunstråd samlet under én styrelse var et kulturministerielt forsøg på forenkling, og det kan da godt være, det giver problemer, hvis personalet bliver flyttet rundt mellem sagerne.«
Karin Nødgaard fra Dansk Folkeparti sagde i gårsdagens Opringning her på siden, at kunststøtten som sådan ikke står til diskussion, men at støtten til blenderfisk og dåselort kan diskuteres ...
»Ja, det kan man da godt diskutere. Men skal politikernes mening have indflydelse på støtten? Det skal den ikke! Og netop de to nævnte værker var vel relevante bare i kraft af den diskussion, de rejste.«
Ifølge din hjemmeside bor du i kolonihavehus halvdelen af året. Er det stadig udtryk for en særlig kultur eller bygningskunst?
»Det er i sin oprindelse først og fremmest en god økonomisk idé. Men selvfølgelig udfolder der sig en særlig kultur på tværs af forskellige slags beboere. Og kunst er i det hele taget kun en begrænset del af kulturen.«
Er du som politiker vild med dans eller kunst?
»Jeg deltager nødigt selv i dans, eller ser på showet i tv. Så hellere teater eller film.«

