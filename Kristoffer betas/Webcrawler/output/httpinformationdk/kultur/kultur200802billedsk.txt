Dig og mig og den billedskabte virkelighed
Sporene af 1960's æstetiske aktivisme er genstanden for udstillingen Radical Software på Den Frie i København. Det er en prisværdigt idealistisk, men lovlig drøj affære, der muligvis ville have klaret sig bedre som bog eller film


 Så blæser der atter politiske vinde fra den yderste venstrefløj fra Oslo Plads i København. Den Frie Udstillingsbygning er den kommende måned ramme om udstillingen Radical Software, der - med arrangørernes egne ord - søger at kortlægge udviklingen inden for kunst, medieteknologi og forskellige venstreorienterede politiske projekter fra 1960'erne til i dag. 
Det er selvsagt et projekt, der umiddelbart vil en del. Og når man så tilføjer, at udstillingen yderligere prøver at komme omkring historien om det massemedierede hverdagsliv samt diskussionen om forholdet mellem ejendomsret og kulturel produktion, ja så har man en politisk kunstudstilling af den kaliber, der allerede ved indgangsdøren formår at koble flertallet af de besøgende af. Og det er en skam, emnets vigtighed taget i betragtning. 
For der er ingen tvivl om, at kuratorerne Will Bradley og Katarina Stenbeck har fat i den lange ende, når de gerne vil påpege slægtsskabet mellem 1960'erne og 1970'ernes æstetiske aktivisme og så nutidens eksplosion af selvorganiseret, digital visualitet. Tænk blot på medier som YouTube eller Facebook, hvor folk efterhånden lever halve liv i billeder, som de selv har taget eller iscenesat sig selv i. Og der er ingen tvivl om, at de store, traditionelle massemedier er under pres fra de tilsyneladende demokratiske og potentielt anarkistiske, nye medier, der tillader folk at repræsentere sig selv uden for offentlighedens gængse normer og hierarkier. 
Når en udstilling som Radical Software alligevel er en drøj affære at komme igennem, så skyldes det altså snarere formen end indholdet, som er et spændende kapitel af virkeligheden, der angår os alle. 
Demokratisering
Radical Software var titlen på et amerikansk videomagasin, der første gang udkom i 1970. Magasinets ærinde var at udbrede og kvalificere kendskabet til den nye videoteknologi, der med ét slag pludselig var blevet tilgængelig for de mange. Radical Software blev læst af kunstnere og intellektuelle, der gerne ville udnytte de muligheder for selvorganiseret, visuel kommunikation og information, som den nye teknologi skabte. Og i takt med tidens socialistiske idealer sigtede magasinet mod at demokratisere informationsstrømmen ved at brede den ud på flere hænder og derved måske også sænke den ned i øjenhøjde med det almindelige hverdagsliv. 
Men længslen efter selvorganisering og opbrud med eksisterende strukturer blev ikke kun udlevet visuelt og gennem kameraet. Også teatergrupper og aktivistiske kunstnere kommenterede på det etablerede forbrugs- og informationssamfund. Udstillingen Radical Software byder blandt meget andet på dokumentation af teatergruppen Solvognens aktioner og performances, hvoraf den berømte Julemandshær fra 1974 virkelig er en god historie fra dengang, den besjælede idealisme stadig havde gennemslagskraft. 
Læsetung idealisme
Her skal blot nævnes den fantastiske aktion i Magasin ud Nord, hvor 100 aktivister forklædt som julemænd delte gaver ud til kunderne taget fra stormagasinets hylder, som til gengæld blev fyldt op med historiebøger skrevet i den røde skole. Selv om julemændene senere blev arresteret, blev der aldrig rejst erstatningskrav. Stormagasinet var for pinligt berørt over episoden, der med al ønskelig klarhed blotlagde julens pengeorienterede essens.
Også nutiden er repræsenteret på Radical Software i form af en række samtidskunstnere og kunstnerkollektiver, der har information og vidensøkonomi som fokus. Kunstnergrupper som Superflex, tv-tv og Det Fri Universitet udfolder alle på udstillingen deres take på den mediebaserede selvorganisationen. 
For Superflex' vedkommende er det skiltet fra deres velkendte COPYSHOP-butik, hvor kunstnerne problematiserer ophavsretten i den frie markedsøkonomi. 
Tv-tv viser programmer om kunst skabt af det selvstyrende kunstnerkollektiv bag tv-stationen, mens Det Fri Universitets udgivelser om alternative vidensformer kan studeres på Den Frie i bogform. 
Som helhed betragtet er Radical Software en prisværdigt idealistisk, men ualmindeligt læsetung og usanselig oplevelse. Det er en udstilling, der formentlig ville have levet et nok så lykkeligt og længere liv som bog eller film. 
På den anden side, kan dette jo stadig nås. 

Radical SoftwareDen Frie UdstillingsbygningTil den 3. mar. 2008www.denfrie.dk

