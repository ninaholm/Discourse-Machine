Floskler og ideer
Forhåbninger. Obama ser ud til i højere grad end Bush og Fogh at kunne skelne mellem en idé og en floskel


 I DR1's dækning af Barack Obamas præsidentindsættelse så man Anders Fogh Rasmussen give sin kommentar til tiltrædelsestalen. Fogh var allerførst "glad for at se, at USA stadig 100 procent støtter krigen mod terror". Obama havde på intet tidspunkt blot nævnt ordet krig. 'Krig mod terror' er en floskel. Den ny britiske regering har nu opgivet den floskel, meget muligt vil den ny regering i Washington også gøre det. Obama ser ud til i højere grad end Bush og Fogh at kunne skelne mellem en idé og en floskel. Mens ideen indebærer noget, for eksempel at en retsstat ikke fængsler folk uden rettergang, eller at man ikke indleder en angrebskrig uden tvingende grund, der indebærer flosklen ingenting, den er hul og tillader en hvilken som helst handling. Flosklen tillader the gutfeeling at regere, som ikke altid er lige kløgtig, og floskler har rigeligt rum til for eksempel grådighed eller opportunisme. 
I tiltrædelsestalen gav Obama udtryk for, at han mener, at ideer skal følges af praksis. Konfutse mente det samme, ideer skal udføres i praksis, da først er de rigtige ideer. Ezra Pound var af samme opfattelse og tildeler derfor hverken den græske filosofi eller kristendommen nogen særlig idérigdom (i Guide to Kulchur). Pound indrømmer dog, at den katolske skolastik ca. 350-1300 og dennes udførelse i praksis, udbredelsen af den kristne kirke, var afgørende i formningen af Vestens moralske ideer. Men hvad angår juridiske, økonomiske, statsmæssige ideer, er Konfutse ideernes mester. 
Fuldendelsen
Jeg tog I Ching - Forvandlingernes Bog, ned fra hylden, disse 64 domme af Konfutse, som hver og en kan forvandle sig til de 63 andre - eller ikke forvandle sig. Dommene er oprindeligt stilet til statsmænd, som gennem korte og enkle formuleringer får adgang til komplekse kosmologiske spørgsmål om balance og sammenhængskraft. Jeg bad om oplysninger om Obama og fik ved et tilfældigt møntkast hexagram nr. 63: Chi Chi / Efter fuldendelsen, hvor Konfutses dom lyder: 
Held i det små. Vedholdenhed gavner. I begyndelsen lykke, forvirring til slut. 
"Fuldendelsen" kunne være præsidentindsættelsen, fuldendelsen af valgkampagnen? Der manes til besindighed og vedholdenhed. Hvilken "forvirring" kunne opstå efter "lykken"? Ved mit møntkast var to af linjerne i hexagrammet blevet til såkaldte forvandlingslinjer. Jeg læser de poetiske billeder, som forklarer de to forvandlinger, som advarsler. Den ene taler om ikke at være bange for at tabe ansigt, den anden advarer mod ydre prunk og pragt, som mangler indre alvor. Tilsammen resulterer de to forvandlinger i et nyt hexagram, nr. 11, T'ai / Freden. Her lyder Konfutses dom: 
Freden. Det små svinder bort, det store kommer. Lykke! Held! 
T'ai / Freden er sammensat af tegnene for himmel (nederst) og jord (øverst), et dynamisk billede, hvor naturkræfterne bevæger sig imod hinanden, jorden (materien) vil ned oppefra, for eksempel som regn, himlen vil op nedefra, for eksempel i planter, hvorfor billedet også betegner foråret. Det givende, instigerende og det modtagende, skabende i harmoni. Himlen, der vil op nedefra, kan også være fornuften. Man kunne tænke på Obamas løfte i tiltrædelsestalen om en ny respekt for videnskab og teknologi. "We will harness the wind and the sun and the earth," sagde han. Ja, lad os se at komme af sted! 
Ideer i praksis
Konfutse opfordrede sine elever, kommende statsmænd og embedsmænd til først og fremmest at læse Oderne, den klassiske kinesiske poesi. Dette kom før al anden lærdom. Oderne ville lære dem sensibilitet over for sproget og dermed evnen til klargørelse og formulering af ideer og dermed evnen til at give love og regere. Obamas så ofte roste retorik er ikke kun en overflade. Den er også et værktøj, som måske kan give forhåbninger om en større klarhed i de vestlige ideer, såvel juridisk som statsmæssigt, ja, og moralsk. Alt dette dog kun, hvis han husker at læse Oderne, jo klarere ideerne bliver, jo mere enkelt vil det også blive at udføre dem i praksis. 


