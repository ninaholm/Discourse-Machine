Briter kan ikke få nok af 'Forbrydelsen'
Briterne er så vilde med serien, at de nu også køber den amerikanske udgave


 LONDON – Det er næsten en tendens. Nichekanalen BBC4 køber en udenlandsk tv-serie på originalsproget, som mod alle odds ender med at blive så populær, at den bliver produceret på engelsk.
Sådan er det gået med danske Forbrydelsen og inden da den svenske Wallander der i sidste uge høstede en Bafta for bedste internationale tv-serie for næsen af seriesucceser som
Mad Men, Glee og Boardwalk Empire. Serie to er allerede bestilt og planlagt til udsendelse i efteråret til stor jubel blandt anmelderne. Og forleden kom det frem, at den amerikanske udgave af serien nu også er erhvervet af en britisk tv-kanal Channel 4.
Jakob Stougaard-Nielsen, lektor i skandinavisk litteratur ved University College London, mener, at det blandt andet er seriens fokus på det personlige, Sarah Lunds privatliv og den dræbte Nanna Birk Larsens sørgende familie, der tiltrækker de britiske primært middelklasse seere.
»Den langsommelige historie om ofrets familie passer godt med folks forestilling om, hvad en skandinavisk krimi skal være – det må gerne være lidt mørkere, lidt psykologisk. Og så er serien defineret ved Sarah Lund, som passer ind i, hvad en skandinavisk detektiv skal være. Og så alligevel ikke. Hun er jo meget 'mand', og det har vagt stor interesse herovre, hvor kønsdebatten er anderledes,« siger han til Information.
Janet McCabe, forsker i tv-drama ved Birkbeck College, University of London, er enig.
»Hvad der får 'Forbrydelsen' til at skille sig ud er for mig måden, hvorpå den tillader sine karakterer at ånde. Som den svenske Wallander dykker denne danske thriller dybt ned i de mørke, bundløse dybder i den menneskelige psyke og det er en kompleks, nuanceret, rodet, kompliceret og ofte yderst rystende oplevelse,« skriver hun i en artikel i CST Online (Critical Studies in Television, red.) og tilføjer, at Forbrydelsen deler ambition med serier som The Wire ved at være et »dickensk socialdrama som socio-politisk kritik«.
Kultkanal
Traditionelt har film på fremmedsprog haft det svært i Storbritannien og især tv-film og -serier. Men med en række pletskud har BBC4 ændret mange briters indgroede skepsis over for undertekster.
Vicky Frost skriver i The Guardian, at »oversættelsen føles fuld af personlighed og kraftfuldhed«, og »dialogernes sparsomhed behøver ikke oversættelse. Stilhed hænger. Folk stirrer. Lyset dæmpes yderligere. Ikke alt handler om at forklare og om at bevæge historien fremad«.
BBC4's succes med udenlandske serier startede i 2006, da kanalen indkøbte den franske serie Spiral, som nu kører på tredje sæson.
»Da vi først anskaffede Spiral, fik dens succes os til at se på andre euro-krimi-dramaer, hvilket førte os til Wallanderog den førte os til Forbrydelsen,« fortæller Sue Deek, BBC4's indkøbschef, til The Guardian.
»Jeg tror, at seerne kan lide at se dem på originalsproget. Måske er det, der er ved at ske, at flere mennesker, som måske ikke ville have overvejet at se noget med undertekster, er blevet trukket ind og har fundet ud af, at det er helt okay,« fortsætter hun med henvisning til, at seertallene for serier på fremmedsprog er steget i de seneste år.
Slår 'Mad Men'på seertal
Forbrydelsen har imidlertid slået ikke kun de øvrige fremmedsprogssuccesser, men har sågar flere seere omkring 500.000 end den amerikanske tv-succes Mad Men.
Jakob Stougaard-Nielsen er overrasket over, at briterne »har været så tålmodige« med en tekstet serie, men mener omvendt ikke, at det er så overraskende, at Forbrydelsen er mere populær end Mad Men.
»Krimigenren nedbryder segmenterne. Den tiltrækker både mænd og kvinder og andre forskellige målgrupper, så det er ikke så overraskende, at en kriminalserie har flere seere end
Mad Men, der henvender sig til et andet segment,« mener han.
Mad Mens producer, amerikanske AMC, står bag den amerikanske genindspilningen af Forbrydelsen, som den britiske tv-kanal Channel 4 netop har købt. Stougaard-Nielsen tvivler dog på, at den vil opnå samme kultstatus som den danske version eller sågar samme succes som de forskellige versioner af Wallander har nydt.
»Jeg har set de første afsnit af den amerikanske genindspilning, og det er en fuldstændig kopi af den danske version. Plottet er helt det samme, og den vil blive sendt kort tid efter at den danske udgave. En del af tiltrækningen er jo plottet. Wallander var enkeltstående afsnit, og den engelske version var på mange måder anderledes end originalen,« forklarer han.

