’Hvert køn, sin karikatur’ vol. 2



 Christina Hagen leverede i Information i lørdags det hidtil skarpeste svarpå Mette Høeg-affæren. Hun får helt ufornærmet afsendt en række klare svar på tiltale. Dog begår hun som mange andre i debatten et enkelt fejltrin: Hun går i kønsfælden. Med det mener jeg, at hun godtager den fejlagtige påstand om, at autofiktionen hovedsagelig er en kvindeligt projekt til introduktion af en indadvendt, selvoptaget litteratur.
Nu er autofiktionen hverken ny eller let at definere, men man kan med stor ret hævde at autofiktionen i de senere år primært har været mandlige forfatteres indgang til det personlige stof, og sekundært har været kvindelige forfatteres udgang til det verdensvendte stof. Autofiktion, forstået som ophævelsen af et klart skel mellem forfatter og fortællerstemme, er i alle sine forskellige udtryk en markant tendens i tidens litteratur. Først talte man om dobbeltkontrakter, så om fiktionsløs fiktion og siden om performativ biografisme, de mange navne afspejler, at der er noget nyt at benævne, men også at det er svært at fastholde. Under ét kan man sige at forestillingen om litteraturens autonomi er under beskydning fra mange sider.
Fra et mandligt perspektiv
Litteraturen i dag vil i nærkontakt med virkeligheden. De mest oplagte forfattere at forbinde med autofiktion er Knud Romer, Morten Sabroe, Kim Leine, Karl Ove Knausgård og Pablo Llambias. Det vil sige mandlige forfattere der har brugt autofiktionen til at indoptage stof fra privatsfæren og skrive om personlige kriser, problematiske familierelationer, seksualitet og hjemmelivets daglige trakasserier med børn og kærester. Og det er faktisk nyt at dette stof skildres fra et mandligt perspektiv.
Det er derfor ganske komisk, og man må huske også at grine i denne debat, at det er de kvindelige forfattere, der får skylden for at litteraturen har vendt sig indad. Mændene har vendt sig mod det personlige stof, mens kvinderne har vendt sig bort fra det. For ser man på autofiktionen hos kvindelige forfattere som Kristina Nya Glaffey, Maja Lee Langvad og Josefine Klougart, som Mette Høeg nævner, så er det kendetegnende, at de alle med afsæt i personlige erfaringer skriver om almene og – for de to førstes vedkommende – klart politiske problemstillinger. Glaffey har skrevet om kunstig befrugtning. Langvad om transnational adoption. Klougart om sorg. Og alle tre gør det netop ikke ud fra personlige fortællepositioner, men etablerer litterære stemmer, der er svære at fæstne. Klougart har arbejdet med en fuldstændigt almengjort stemme, Langvad og Glaffey med en flerstemmighed, eller nærmere stemmer i splid med sig selv.
Mærkelige positioner
Hvis man overser denne nuancering af autofiktionen, ender man i nogle mærkelige kønspolitiske positioner, som er helt ude af trit med de faktiske forhold i litteraturen og i virkeligheden. Nej, kvindelige forfattere får ikke altid at vide i den litterære offentlighed, at de skriver om private navlepillerier. Det er faktisk fuldstændigt exceptionelt, at Mette Høeg leverer den kritik, og den har også vakt voldsom modsigelse. Yngre kvindelige forfattere fylder meget i det litterære landskab, og det gør de fordi de sparker røv. Og det får de fuld anerkendelse for. Og nej, mandlige forfattere får ikke altid at vide, at det, de skriver, er universel verdenslitteratur. Når de beskriver mænd som sårbare og følsomme og ikke bare verdenserobrere, får de også jævnligt at vide, at de er klynkende, navlepillende og flæbende. Morten Sabroe har af en anmelder fået at vide, at han skrev i genren: mænd, der ligger i fosterstilling og græder over deres mor, og Kim Leine, at han brugte litteraturen som snotklud, Karl Ove Knausgård er blevet karakteriseret som navlepillende og senest litterær pædofil. De ovenfornævnte forfattere kan ikke siges at mangle anerkendelse, det er ikke synd for mandlige forfattere. Men som Christina Hagen skriver: hvert køn, sin karikatur. Stereotyperne lever for begge køns vedkommende, og de kræver til stadighed at blive imødegået og punkteret.
Henrik Rasmussen, forfatter og højskolelærer

