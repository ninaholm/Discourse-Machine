’Købke får et 10-tal, men Eckersberg er kun lige bestået’
Danske malere har igennem århundreder afb ildet det danske vejr. Men hvor naturtro er skildringerne? Vejrprofeten Jesper Theilgaard giver malernes skildring af vejret karakter
Jesper Theilgaards ser i sin nye bog ,’Vejret i kunsten’, nærmere på nogle af dansk kunsthistories største koryfæers evner til at skildre vejret.


 Det rusker i træerne foran Statens Museum for Kunst denne søndag. Blæsten fejer ind over den åbne plads med op til 12 sekundmeter i vindstødene, og på cykelstien kæmper krumbøjede cyklister sig frem i huggende bevægelser.
På trappen foran den murstensrøde bygning står Jesper Theilgaard og læner sig forpustet op ad gelænderet. Også han har måttet træde hårdt i pedalerne for at nå frem i tide.
»Der var strid modvind hele vejen fra Kastrup,« siger han og tilføjer med et skævt smil.
»Men det vidste jeg jo godt.«
Når det gælder vejret, er der ikke meget, der kommer bag på Jesper Theilgaard. I snart 35 år har den erfarne meteorolog levet af at forudsige frontsystemerne og fortolke dem for os. Men de senere år har han bevæget sig ud på kanten af sin egen faglighed.
Det begyndte med en uventet forespørgsel.
En dag i 2001 dumpede et brev ind på Jesper Theilgaards daværende kontor på DMI i København. Museumsinspektør Gertrud Hvidberg-Hansen fra Odense Bys Museer havde brug for faglig assistance til udstillingen Himlens spejl, der skulle rumme malerier af dramatisk dansk vejr fra perioden 1770-1880. Museumsinspektøren havde læst Jesper Theilgaards tidligere bog, Vejret omkring os, og var blevet betaget af hans formidling. Nu ville hun have meteorologen til at overføre sine videnskabelige beskrivelser af vejret til malernes billeder. For Jesper Theilgaard blev det en skelsættende oplevelse.
»Jeg har tidligere hørt folk sige, at de pludselig fik en ’øjenåbner’, men jeg har altid bare tænkt, at det var noget snak,« siger han på vej op ad trapperne til første sal på Statens Museum for Kunst.
»Men det blev vitterligt et vendepunkt for mig, for pludselig så jeg, at mit fag kunne bidrage med noget her – at jeg kunne betragte billederne og rent faktisk sige noget fornuftigt om dem. I mange år har jeg ellers holdt mig tilbage fra at sige noget om kunst, fordi jeg ikke rigtig følte, jeg havde forstand på det og var berettiget til at blande mig«.
Jesper Theilgaard nikker til en kustode for enden ad trappen og fortsætter rundt om hjørnet til museets permanente udstillinger.
»Jeg tror, der er mange, som er hæmmet af autoritetstro, når det kommer til kunst, fordi man tænker, at der nok er nogle kunsthistorikere, der ved bedre. Det er der selvfølgelig også. Men nu har jeg altså fundet min egen lille niche, hvor jeg kan tilbyde en skæv vinkel. Det synes jeg er sjovt, og når jeg er ude og holde foredrag, kan jeg høre, at jeg ikke er alene om det.«
Himmel som staffage
Vejret i kunsten, som hans nye bog hedder, er en grundig meteorologisk gennemgang af 32 billeder af nogle af dansk kunsthistories største koryfæer. I sine læsninger stiller Jesper Theilgaard kritisk ind på malernes evner til at skildre vejret: Var deres gengivelser af himlen og skyerne præcise, eller malede de med løs hånd? Hvornår tog den kunstneriske frihed over fra de naturtro afbildninger?
»Det er meget forskelligt,« siger Jesper Theilgaard og åbner glasdøren til museets faste samling af malerier fra 1750-1900 – omtrent den samme periode, som hans egen bog dækker.
»Hvis vi tager guldaldermalerne i 1800-tallet, så havde de en ambition om at gengive naturen, sådan som den så ud. Træerne, markerne, landskabet skulle skildres detaljeret og præcist. Men jeg må konstatere, at lige så pertentlige de var i deres naturbeskrivelser, lige så sjuskede var de ofte, når det kom til vejret. Mange har åbenbart anset himlen som ren staffage.«
I virkelighedens verden er bygeskyer høje, men når Johan Thomas Lundbye (1818-48) malede dem, var de flade som nystrøgne skjorter. I virkeligheden er kumulusskyer blomkålsformede, men når Christoffer Wilhelm Eckersberg (1783-1853) malede dem, var de langstrakte som vandrette røgsøjler.
Det er efter Jesper Theilgaards bedste formening noget rod. For nok er der noget, som hedder kunstnerisk frihed, men hvis man foregiver at male naturtro billeder, må man også gøre sig den anstrengelse skildre himlen, som den er.
»Det er en anden snak med abstrakte billeder. Men hvis der er tydelige fejl i et maleri, der forsøger at ligne virkeligheden, så har jeg svært ved at abstrahere fra det,« siger Jesper Theilgaard og finder et medbragt eksemplar af sin bog frem.
Han slår op på C.H. Eckersbergs En udflyttergård på Møn (1910), der viser to regnbuer højt på himlen.
Han sætter fingeren ud for den ydre regnbue: farvernes rækkefølge er forkert.
»Sådan noget irriterer mig. Han har ikke læst farverne rigtigt, for i den ydre regnbue er farverne altid spejlvendt. Men jeg ved godt, hvordan det er foregået: Eckersberg malede ikke ude i naturen, men efter skitser når han kom tilbage til sit atelier. Så han har bare ikke fået detaljerne noteret ordentligt ned.«
Krøyers månefusk
Malerkunsten er fyldt med den slags fejl, fortæller Jesper Theilgaard. Skagensmalerne overdrev konsekvent uvejret – Jørgen Roed snød med skyggerne og P.S. Krøyer fuskede med fuldmånen.
Men så længe fejlene tjener et kunstnerisk formål, er der ingen grund til at være efter dem, mener han.
»Som kunstner bliver du jo nødt til at have noget spil i dine malerier. Tag nu P.S. Krøyers Sankt Hansblus på Skagen strand fra 1906 – det er et godt eksempel. Den aften var der ikke fuldmåne, der var nymåne, men kompositorisk har Krøyer gerne villet have tre symbolske lyskilder med i sit maleri: fyret, bålet og månen.«
Så når der ikke var en fuldmåne, måtte han selv opfinde den?
»Ja, og så har han selvfølgelig også lige fået kreeret et belejligt lille hul i skydækket, så månelyset kan trænge igennem. Det ser man i øvrigt på mange aftenbilleder. For fuldmånen var tit malernes eneste mulighed for at få lys og skygger og dermed karakter ind i maleriet.«
Kan en kunsthistoriker bruge din oplysning om fuldmånen til noget?
»Jeg ved det ikke, men jeg tvivler.«
Hvad skal man så stille op med dine meteorologiske beskrivelser?
»Man kan jo fortolke kunstværker på 117 forskellige måder, og min tanke har sådan set bare været at føje en ekstra lille facet til alle de beskrivelser, der allerede findes,« siger han og stiller sig hen foran fynsmaleren Peter Hansens Bølgende Rug fra 1894.
»Tager vi det her maleri, så kan vi faktisk alene ved at kigge på skyernes formationer bestemme vindretningen i motivet. Den største skytot ligger i højre side af skyerne, hvilket tyder på, at vinden kommer fra venstre, og det gør den generelt ret tit i malerierne, fordi malerne havde en opfattelse af, at vi læser billeder ligesom vi læser bøger – fra venstre mod højre. Sådan noget synes jeg er meget interessant at se på.«
Det er noget sjusk
På vores tur rundt i museets permanente samling er vi nået til Christen Købke og C.W. Eckersbergs skystudier. Nu skal de to danske ikoner til eksamen. Købke er repræsenteret med i alt fire skybilleder, der hver især måler i omegnen af 20x30 centimeter.
Hvad lyder karakteren?
»Hvis vi tager den gamle 13-skala, så er vi da oppe i en 10’er.«
Den kan ikke krybe længere op?
»Nej, det kan den ikke. Jeg synes generelt, Købke maler glimrende skyer, men hvis du tager det billede her,« siger Jesper Theilgaard og peger på billedet Studie af Skyer over Havet, 1840-1845, »så er den skyklat, der ligger øverst til venstre ikke karakteristisk for de andre skytyper, der ligger ved siden af. Kumulusskyerne i baggrunden ligner meget godt, men der ligger sådan en fluffy stratussky foran, som ikke er helt som den skal være.«
Det er dog stadig bedre, end hvad C.W. Eckersberg har formået at præstere.
»Det er altså noget sjusk det dér,« siger Jesper Theilgaard, da han står foran Eckersbergs maleri Studie af Skyer over Havet fra 1826.
»Sådan en skyformation, som løber ud sådan dér – som en røgsøjle – den har jeg aldrig set i det virkelige liv. Skyerne kan ikke rives fra hinanden på den måde.«
De skyer findes simpelthen ikke?
»Nej, jeg har aldrig set dem i mit liv.«
Så hvis du skal sammenligne Købkes skystudier med Eckersbergs?
»Så vinder Købke uden tvivl. Eckersberg er kun lige bestået.«

