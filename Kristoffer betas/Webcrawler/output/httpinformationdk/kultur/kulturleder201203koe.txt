Køn eller kunst



»Vi går hele tiden på kompromis med filmkunsten for at tilpasse os den praktiske virkelighed, så hvorfor skulle det pludselig være markant mere krænkende for den kunstneriske frihed at skulle gøre det på grund af kvoter?« siger formand for Women in Film and Television, WIFT, Anne Christine Bech, til Information om mulig kønskvotering i dansk film for at få flere kvinder bag kameraet.Instruktøren Katrine Windfeld, biografaktuel med actionfilmen Hamilton: I nationens tjeneste, er enig: »Mænd er de facto blevet kønskvoteret i 100 år, så det generer mig overhovedet ikke,« siger hun om udsigten til at blive valgt pga. sit køn. Ingen af de to kvinder mener altså, at det er et problem, at film støttes økonomisk, ikke fordi de kunstnerisk eller kommercielt er de bedste eller mest interessante, men fordi de udtænkes og laves af kvinder.Danmark er Nordens duks med en lang række dygtige, kvindelige filminstruktører, der markerer sig i ind- og udland. Og nej, der er ikke kun tale om Susanne Bier og Lone Scherfig, selv om de tager meget af rampelyset. Der er f.eks. også Pernille Fischer Christensen, Heidi Maria Faisst, Natasha Arthy, Annette K. Olesen, Hella Joof og Kathrine Windfeld. Og på dokumentarfilmområdet udvides feltet med bl.a. Eva Mulvad, Pernille Rose Grønkjær, Mikala Krogh, Phie Ambo og Anne Wivel.Der er ligestillingsproblemer i filmbranchen, men spørgsmålet er, om kønskvotering er den rigtige løsning. I Sverige er 40 procent af den statslige filmstøtte øremærket film med kvinder i ledende positioner, dvs. instruktør, manuskriptforfatter, producer og producent. Det er en procentsats, svenskerne har svært ved at nå, og det har resulteret i nogle film, der ikke er så gode, som de burde være.Det kunne selvfølgelig også være sket, var de instrueret af mænd. Men er der mistanke om, at en film kun har fået støtte, fordi kvinder står bag, bliver den bedømt ud fra en anden målestok, end hvis den havde kæmpet om støtten på lige fod med alle andre film. Kønskvotering skaber tvivl om en films kunstneriske integritet og kvalitet.
