Hvem vogter wiki-vagthunden?
Sidste uges lækkede hemmeligstemplede videoklip af et amerikansk luftangreb på ubevæbnede irakere er set af millioner på internettet  men måske kunne whistleblower-websitet WikiLeaks også trænge til selv at blive kigget nærmere efter i kortene
En irakisk mand peger på de skader, et amerikansk helikopter-angreb i 2007 forårsagede på hans hjem. Mindst tolv mennesker blev dræbt ved angrebet, der er kommet til voldsom debat efter at hjemmesiden Wikileaks har offentliggjort fortroligt videomateriale optaget af kamphelikopteren selv.


 WASHINGTON - Den har udnævnt sig selv til at være »folkets efterretningstjeneste«, og webtjenesten har planer om at indrullere flere agenter end selv CIA. Og disse agenter kan både være dig og mig.
Nok er WikiLeaks langt fra at nå dét mål, men i sidste uge styrkede webstedet sit krav om at være det foretrukne lækageforum for whistleblowers. Det skete med offentliggørelsen af et video-klip (som det amerikanske forsvarsministerium havde erklæret bortkommet), hvor besætningen på en amerikansk kamphelikopter kunne høres kommentere sin nedskydning af irakere på en gade i Bagdad i 2007 i bemærkelsesværdigt begejstrede vendinger. Dødsofrene talte to af nyhedsbureauet Reuters ansatte, og frigivelsen af de chokerende optagelser skabte betydelig hændervriden i et land, hvor mange er godt trætte af Irak-krigen. Ligesom den indbragte WikiLeaks over 150.000 dollars i donationer, der kan bidrage til at holde liv i dets kontanthungrende afsløringsoperationer.
En million dokumenter
Det skabte desuden fornyet opmærksom omkring en stort set anonym gruppe, der har distanceret sine konkurrenter ved inden for ganske få år ved at indvie verden i over en million fortrolige dokumenter, der rangerer fra højt klassificerede militære hemmeligheder til Sarah Palins hackede e-mails. WikiLeaks var det også, som udsendte den kontroversielle korrespondance mellem forskere fra East Anglia Universitys klimaforskningsenhed, ligesom det var på WikiLeaks, at man kunne læse de sidste sms-beskeder fra dem, som blev dræbt under angrebene mod USA, den 11. september 2001.
WikiLeaks har svoret at ville forandre verden ved at afskaffe al slags hemmelighedskræmmeri fra offentlige myndigheder og andre magt-instanser. I Storbritannien har webtjenesten leveret stærke bidrag til at undergrave domstolenes muligheder for at tilbageholde informationer. WikiLeaks fåmælte australske direktør, Julian Assange, var for nylig i Island for at rådgive medlemmerne af det islandske parlament om nye love, der beskytter informanter.
Assange, der karakteriserer sit virkefelt som en blanding af undersøgende internetjournalistik og rettighedsaktivisme, forudser en dag, hvor alle slags fortrolige dokumenter  fra de hemmelige ordrer, som tillader vores eget statsapparat at udspionere os til geskæftige breve fra dine børns skole, vil blive lagt på WikiLeaks for hele verden at se. Og dette, hævder Assange, vil ændre alt.
Hemmelig gruppe
Men der er også dem, der frygter, at WikiLeaks er en hel del mere end den efterretningstjeneste, som foretagendet er i egen selvforståelse  ja, at der er tale om en fordækt og uansvarlig organisation, der gerne tramper på privatlivets fred og andre rettigheder. Og at der  som ved så mange andre, der har hævdet at handle i folkets navn  er reel fare for, at den reelle konsekvens bliver øget undertrykkelse.
Assange har en manke af platinblondt hår og en aura af hemmeligheder over sig. Han ønsker ikke at diskutere sin alder eller baggrund, selvom det er velkendt, at han voksede op i Melbourne, hvor han allerede som teenager blev dømt for at hacke myndigheders og koncerners websites. Han synes at være konstant på farten, men når han stopper for længere tid af gangen er det i Kenya.
Næsten intet har været fremme om de øvrige personer, som er involveret i projektet. WikiLeaks blev skabt i slutningen af 2006. Dens grundlæggere, som ifølge WikiLeaks selv, hovedsagelig tæller kinesiske systemkritikere, hackere, computerprogrammører og journalister, fremlagde deres ambitioner i en invitation, der blev e-mailet til en række personligheder med erfaringer og viden om hemmelige dokumenter, om at deltage i WikiLeaks særlige rådgiverpanel.
Blandt dem, som fik denne henvendelse, var projektets helt store inspirationsfigur, Daniel Ellsberg  den amerikanske militæranalytiker, der for fire årtier siden lækkede en række Pentagon-papirer om Vietnam-krigen til avisen New York Times.
»Vi mener, at uretfærdighed bedst imødegås ved god regeringsførelse, men at god regeringsførelse forudsætter en åben forvaltning,« hed det i invitationsmailen.
»Ny teknologi og udvikling inden for kryptering gør det ikke blot muligt at tilskynde til dokumentlækager, men letter adgangen til dem i massivt omfang. Det er vores hensigt at sætte en ny stjerne i menneskets politiske firmament.« E-mailen appellerede til Ellsberg om at slutte sig til det »politisk-juridiske forsvar«, som initiativtagerne erkendte de ville få brug for, når de først begyndte at komme ind under huden på regeringer, militær og virksomheder:
»Vi ville blive glade (...), hvis De ville blive del af vores politiske rustning. Jo mere panser vi har  især i form af mænd og kvinder, hvis habitus er hædret af alder, historie og klasse  jo mere kan vi opføre os som uforskammede unge mænd og slippe af sted med det.«
Og andre fik lignende henvendelser. WikiLeaks initiativtagere antydede, at »dette kan blive verdens mest magtfulde efterretningstjeneste.« Dens primære mål vil være »stærkt undertrykkende regimer i Kina, Rusland og det centrale Eurasien, men vi forventer også at være til hjælp for dem i Vesten, der ønsker at afsløre ulovlig eller umoralsk adfærd i deres egne regeringer eller virksomheder.«
Hjemmesiden spærret
Men initiativgruppen løb ind i problemer, allerede før WikiLeaks blev lanceret. Den henvendte sig også til John Young, der drev en anden hjemmeside for offentliggørelse af lækkede dokumenter, Cryptome, og bad ham om at registrere WikiLeaks hjemmeside i sit navn. Young indvilligede og var i begyndelsen en begejstret tilhænger, men da initiativgruppen erklærede sin hensigt om at rejse fem millioner dollar, satte han spørgsmålstegn ved dens motiver  »den slags penge kan kun komme fra CIA eller George Soros,« sagde han og tog sit gode tøj og gik. »WikiLeaks er fup,« skrev han i sin afskedsmail.
»Stop jeres nuttede bondefangeri og misinformationskampagne imod legitime modstandere. Det er det samme gamle lort, I arbejder for fjenden.« Young lækkede herefter hele sin e-mailkorrespondance med WikiLeaks stiftere, herunder også henvendelserne til Ellsberg.
På trods af denne penible start skabte WikiLeaks sig dog hurtigt et navn med et væld af lækkede dokumenter, og snart begyndte de etablerede magtinstanser at sparke igen.
For to år siden overtalte en schweizisk bank en amerikansk dommer til midlertidigt at lukke WikiLeaks websted, efter at der herfra var offentliggjort lækkede dokumenter, der implicerede Bank Julius Bär i hvidvaskning af penge og skatteunddragelse. Dette skridt afslørede WikiLeaks sårbarhed over for sagsanlæg, og webtjenesten søgte at nu at redde sig selv uden for regeringers og domstoles rækkevidde ved at flytte sin primære server til Sverige, som har stærke love til beskyttelse af whistleblowers.
Også den australske regering har forsøgt at få ram på WikiLeaks, efter at tjenesten offentliggjorde en hemmelig liste over hjemmesider, som de australske myndigheder havde planer om at forbyde. Samtidig forlangte medlemmer af den amerikanske kongres at få at vide, hvilke retlige skridt der kunne træffes mod WikiLeaks, efter at sitet havde ladet offentliggøre sikkerhedsmanualer til amerikanske lufthavne. Men både i Australien og USA måtte man sande, at der ikke var noget at stille op. Samme erkendelse har alle fra den kinesiske regering til Scientology måttet gøre.
Krænker privatliv
Men WikiLeaks bekymrer andre end dem, som har instinktive ønsker om hemmeligholdelse. Steven Aftergood, der har offentliggjort tusindvis af lækkede dokumenter på Secrecy News  en blog, han bestyrer på vegne af Federation of American Scientists  var blandt dem, der afviste invitationen om at blive en del af WikiLeaks panel af rådgivere. »De har opsnappet og offentliggjort dokumenter af overordentlig stor betydning. Jeg vil også medgive, at WikiLeaks er en reaktion på et reelt problem, den lukkede kontrol med oplysninger, som har offentlighedens interesse,« siger han. Men han anser også WikiLeaks for at udgøre en trussel mod de individuelle frihedsrettigheder.
»Deres reaktion på vilkårlige hemmeligholdelser har været at vedtage en politik med vilkårlige offentliggørelser. De har en tendens til at se bort fra alle hensyn til privatlivets fred, til intellektuel ejendomsret og til sikkerhed,« siger han.
»En af de ting, jeg finder anstødelige ved deres måde at operere på, er deres beredvillighed til at videregive fortrolige optegnelser fra religiøse og sociale organisationer. Hvis du er mormon eller frimurer eller medlem af foreninger med hemmelige indvielsesritualer, så er Wiki-Leaks ikke din ven. De vil uden videre krænke dit privatliv og foreningsfriheden. Dette har intet at gøre med whistleblowing eller ansvarlighed. Det er simpelthen afsløringer for afsløringernes egen skyld.«
Aftergoods kritik har afstedkommet vrede i ledelsen af WikiLeaks, hvis juridiske rådgiver, Jay Lim, for to år siden skrev til Aftergood og advarede ham om følgerne, hvis han ikke indstillede sin kampagne. »Hvis side er du på her, Stephen? Det er på tide, at du stopper din monotone beskydning,« skrev Lim. »Vi er meget skuffede over din manglende støtte og råder dig til at køle ned. Gør du ikke det, kan vi, med den største modvilje, blive tvunget til at reagere.«
Lækkede kenyansk bog
WikiLeaks har også vakt forfatteren Michela Wrongs raseri, da hun til sin skræk kunne konstatere, at hendes bog om omfanget af den officielle korruption i Kenya var blevet piratkopieret og lagt ud på WikiLeaks i sin helhed med den begrundelse, at Nairobis boghandlere var for tilbageholdende med at sælge den af frygt for at blive sagsøgt i henhold til Kenyas strenge injurielove.
Wrong var vred, for selv om hun principielt støtter WikiLeaks >projekt, var hendes bog ikke noget fortroligt regeringsdokument, og nu er den gratis tilgængelig for hele verden. På e-maildistributionslister kunne hun se, at den piratkopierede version blev e-mailet frem og tilbage blandt kenyanerne hjemme og i udlandet.
»Jeg blev ude af mig selv, fordi jeg så for mig, at hele mit afrikanske marked var ved at forsvinde,« siger Wrong.
»Jeg skrev til WikiLeaks og prøvede at forklare dem, at de skader deres egen sag. For hvis folk som mig ikke længere kan få honorarer, vil forlagene ikke sætte nogen til at skrive om korruption i Afrika.« Hun er ikke sikker på, hvem hun kommunikerede med, for e-mails fra WikiLeaks rummer ikke navneidentifikation, men hun antager, at det var Assange selv på grund af den betydelige viden om kenyanske forhold, der skinnede igennem svarene.
»Han var enormt selvhøjtidelig og erklærede, at hensynet til at øge offentlighedens kendskab til de problemer, jeg beskrev, gjorde, at jeg havde pligt til at lade bogen piratkopiere. Han skrev: Denne bog var muligvis din baby, men nu er den Kenyas søn. Den formulering blev virkelig hængende, fordi jeg synes den var så arrogant,« >siger hun.
»Ellers er jeg helt på WikiLeaks side, men disse fyre er voldsomt selvretfærdige.« Hvortil kommer, at WikiLeaks tilsyneladende forventer, at andre respekterer dets egne krav om ejerskab  i al fald har tjenesten sat copyrightsymbol på det famøse klip om den amerikanske kamphelikopters skuddrab i Irak. Assange har imødegået kritik mod noget af det offentliggjorte materiale på sitet med henvisning til, at WikiLeaks centrale filosofi er »ingen censur«. Han hævder, at organisationen er nødt til at være uigennemsigtig for at kunne værge sig imod juridiske angreb eller noget mere dystert. Men det har også betydet, at tjenesten har kunnet forbigå ubehagelige spørgsmål  såsom en afsløring i det amerikanske 14-dages-magasin Mother Jones af, at nogle af de personligheder, WikiLeaks hævder at have rekrutteret, herunder en tidligere repræsentant for Dalai Lama, og Noam Chomsky, selv benægter enhver forbindelse med WikiLeaks.
Og trods gentagne anmodninger om svar på de spørgsmål, som Aftergood, Wrong og andre har rejst, har WikiLeaks eneste reaktion på The Guardians henvendelser i forbindelse med denne artikel været en e-mail, der henviste til et telefonnummer, hvor en telefonsvarer oplyste, at dette nummer for tiden ikke var i brug.
© The Guardian og Information
Oversat af Niels Ivar Larsen

