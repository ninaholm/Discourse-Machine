Tyrkiet i ’kulturkrig’ for at få sine arkæologiske skatte tilbage
Ankara beskyldes for at øve pression mod europæiske museer og samtidig tillade, at arkæologiske udgravningssteder ødelægges
Det romerske Trajan-tempel fra 120 f. Kr. i Pergamon, som er et af Tyrkiets store oldtidsattraktioner efter Efesus. Indtil tyske arkæologer i 1860’erne begyndte at redde storslåede oldtidsfund ud og til Europa – f.eks. byens alter som i dag står i Berlin – var det en ruinhob, hvor de lokale smed marmorrelieffer ind i kalkovne og derved ødelagde dem.


 Tyrkiet beskyldes nu for at gribe til ’kulturchauvinistisk’ afpresning mod nogle af verdens vigtigste museer i forbindelse med krav om tilbagelevering af tusindvis af arkæologiske skatte.
Ifølge ledende museumsfolk i Berlin, Paris og New York har Tyrkiet gentagne gange truet med at udelukke udenlandske arkæologer fra udgravninger i landet ved at inddrage deres gravetilladelser. En sådan udelukkelse kan blive konsekvensen, hvis deres regeringer nægter at returnere artefakter, som efter Tyrkiets opfattelse er fjernet ulovligt fra tyrkisk jord. Angiveligt kan der også blive tale om at standse for udlån af tyrkiske skatte til udenlandske museer.
Ansporet af Tyrkiets voksende diplomatiske og økonomiske slagkraft har Ankara med jævne mellemrum slået fast, at generhvervelse af kunstgenstande og fortidsminder er del af Tyrkiets officielle politik, som man om nødvendigt vil forfølge i årevis. Ankara taler i den forbindelse om en ’kulturkrig’, men afviser dog at bruge tilbageholdelse af licenser som pressionsmiddel.
Men Det Tyske Arkæologiske Institut, der blev grundlagt i 1829 og forestår nogle af Tyrkiets mest betydningsfulde udgravninger, siger, at man allerede har fået de tyrkiske myndigheders vrede at føle i form af trusler om suspendering af udgravningstilladelser medmindre en kæmpemæssig 3.300 år gammel hittitisk sfinx blev tilbageleveret. Da sfinksen kom tilbage til Tyrkiet under stor virak sidste år, blev licenserne til renoverings- og restaureringsarbejde fornyet, men endnu ikke udgravningstilladelserne.
Tyrkiets afpresning
Hermann Parzinger, der er formand for Stiftung Preussischer Kulturbesitz i Berlin, som blandt andre samlinger også fører tilsyn med byens Pergamon Museum, har anklaget Tyrkiet for »at drive et beskidt politisk spil« og for at »sætte fremtiden på spil« i forhold til videnskabelig udforskning og andre samarbejdsprojekter.
»Tyrkerne har anlagt en ret så aggressiv politik. De forsøger at afpresse os og andre ved at jage udenlandske arkæologer ud. Deres nye taktik går ud på at beskylde os for ikke at investere nok i udgravningsstedernes infrastruktur.«
Siden tilbageleveringen af sfinksen – som Parzinger insisterer på, at Tyskland gik med til som en gestus af ren og skær velvilje uden at være retsligt forpligtet til det – har Tyrkiet forlangt yderligere tre objekter udleveret fra Pergamon. Det drejer sig om en over 2.000 år gammel marmor-torso fra en statue fundet i de hadrianske bade i Aphrodisias, en middelalderlig gravsten og dele af et mihrab (muslimsk bønneniche) fra det 13. århundrede, fundet i Konya.
»Alle disse genstande er retmæssigt erhvervet for over hundrede år siden, og vi er ikke juridisk forpligtet til at returnere dem,« siger Parzinger.
Tyrkiet ligger også i strid med Louvre i Paris, der har afvist alle anmodninger om at returnere kunstgenstande. Ankara svarede for to år siden igen med et forbud mod at lade franske arkæologer grave i Tyrkiet.
Tyrkiske embedsmænd er endvidere kommet på kant med Norbert Schimmel-samlingen på Metropolitan Museum of Art i New York, som besidder 18 genstande, der ifølge de tyrkiske myndigheder blev ulovligt udgravet samt med British Museum i London, hvis Samsat-stelen – en basaltplade fra det 1. århundrede f. Kr. – man ønsker udleveret.
Ankara insisterer på, at man alene kræver tilbagelevering af det, som retteligt tilhører Tyrkiet. Ertugrul Günay, landets kultur- og turismeminister, oplyser, at 4.067 genstande er blevet returneret til Tyrkiet fra 2002 til 2012. Han pointerer, at Ankaras krav falder sammen med en nyfunden stolthed over landets kulturarv.
»Samlingerne på vore museer er nu på niveau med de europæiske museers,« sagde han for nylig.
»Den tid, da vi bare stillede kunstgenstandene væk i et skab, er forbi. Vi har indhentet udlandet ... Men det, vi har fået tilbage, er kun en meget lille del af det, vi har planer om at tage tilbage.« Han tilføjede, at inden for de seneste fem år, har Tyrkiet »brugt mere på historien« end noget andet europæisk land. Tyrkiet er ved at gøre sig klar til festlighederne i 2023 – hundredåret for grundlæggelsen af den tyrkiske republik – hvor det 2,5 hektar store Civilisationernes Museum skal åbne i Ankara. På dette museum skal adskillige af Tyrkiets ypperligste kulturskatte fremvises.
Tyrkerne ødelægger egne levn
Men arkæologer, som arbejder i Tyrkiet, påpeger, hvad der efter deres opfattelse er et skærende modsætningsforhold mellem regeringens nidkære forsøg på at kræve artefakter tilbage, og den s tilsyneladende forsømmelighed over for udgravninger, som i den arkæologiske verden betragtes som uhyre værdifulde.
Blandt de mest fremtrædende er Allianoi, et romersk bad- og termekompleks i Izmir-provinsen, som blev oversvømmet i februar 2011 på ordre fra regeringen i forbindelse med opførelsen af Yortanli-dæmningen.
»Allianoi blev ødelagt på trods af vores bestræbelser for at redde de romerske bade. Regeringen foretrak profit fremfor bevarelse af en vigtig kulturarv,« siger Ahmet Yaras, en arkæolog ved Thrakiens Universitet i Grækenland. Yaras, der stod i spidsen for bestræbelserne på at redde det arkæologiske område, er blevet nægtet gravelicens igennem de seneste tre år. Han tilføjer: »Det føles, som om jeg bliver straffet af den tyrkiske regering, fordi jeg forsøgte at redde Allianoi.«
Den østlige garnisonsby Zeugma fra 300 f. Kr. er et andet historisk udgravningssted, som er gået tabt i vandmasserne fra det store dæmningsprojekt. Hasankeyf, en bronzealderbeboelse ved bredden af Tigris, må imødese en lignende skæbne.
I den centrale anatolske by Konya blev den 5.000 år gamle Askar Hoyuk-gravplads for nylig overdækket med beton og forvandlet til et rekreativt område.
I Yenikapi-kvarteret, hvor der lå en byzantinsk havn, og hvor 8.000 år gamle jordiske menneskerester er fundet, vakte den tyrkiske premierminister, Recep Tayyip Erdogan, for nylig forargelse i det arkæologiske miljø ved at beordre udgravningen tilendebragt så hurtigt som muligt, fordi den forstyrrede arbejder i forbindelser med anlæggelsen af den prestigefyldte Marmaray-tunnel under Bosporus, der skal afhjælpe trafikpropper i Istanbul.
Tyskerne har reddet meget
En tyrkisk arkæolog, der ikke ønsker sit navn frem, er sønderknust over, at den tyrkiske regering ikke generer sig for at ødelægge udgravningssteder samtidig med at den kæmper for tilbagelevering af artefakter.
»Jeg begriber ikke holdningen hos regeringen. Denne selvmodsigelse er virkelig ufattelig,« siger han.
»Selvfølgelig har den tyrkiske regering ret til at kræve tilbagelevering af visse artefakter, men den bør aldrig forsøge at gøre dette ved at true udenlandske udgravninger,« tilføjer han.
»Det ene bør ikke rodes sammen med det andet.«
På spørgsmålet, om ikke Tyrkiet efter hans opfattelse har om ikke et juridisk, så i det mindste et moralsk krav på at få tilbageleveret visse skatte, siger Parzinger: »Men må vi forstå, at det dengang var væsentligt at få bragt disse objekter (til Tyskland) for at beskytte dem. Men tiderne har siden ændret sig.«
Pergamon-frisen, som er en af de mest populære turistattraktioner i Berlin, blev kun i sidste øjeblik reddet fra ødelæggelse i 1860’erne af den tyske ingeniør, arkitekt og arkæolog Carl Humann.
»Mange tror, at Pergamon-frisen stod i den anatolske sol, indtil tyskerne trak den væk,« sagde Parzinger.
»Men sandheden er, at Humann til sin rædsel så, hvordan relieffer blev losset ind i kalkovne ... På grundlag af de aftaler, der blev indgået i henhold til daværende lov om antikviteter, blev det arrangeret, at reliefferne skulle bringes til Berlin, og dette blev deres redning.« Han oplyser, at selv om de tyrkiske myndigheder har overvejet at anmode om tilbagegivelse af frisen, har Berlin til dato ikke modtaget nogen officiel anmodning.
© The Guardian og Information – Oversat af Niels Ivar Larsen

