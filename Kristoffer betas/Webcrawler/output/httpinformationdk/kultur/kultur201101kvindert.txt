'Kvinder tør ødsle med tiden'
Forfatteren Mette Moestrup mener ikke, at skønlitteraturen behøver et maskulint majoritets-blik for at blive set


 Undersøgelser viser, at det er kvinderne, der holder hånden under det skønlitterære marked. Kvinder læser over dobbelt så mange skønlitterære bøger som mænd. Er det et problem, synes du?
»Nej, jeg synes ikke, det er et problem for hverken skønlitteraturen eller de kvinder   og mænd  som læser den. Den del af den mandlige befolkning, som åbenbart fravælger skønlitteratur i deres liv, går glip af at få stimuleret hjerne og hjerte på skøn, vild vis, men det må de sgu selv ligge og rode med. Man kan selvfølgelig sige, det kan blive et problem for fællesskabet, hvis en gruppe gradvist sakker bagud mentalt og emotionelt, fordi den udelukker sig fra mere sofistikerede stimuli end fakta og tv. Men skriften behøver ikke blive blåstemplet af et maskulint majoritetsblik for at blive set  i mine øjne. Men lad os se at få flere kvindelige anmeldere, jeg har siden min debut i 1998 kun fået to avis- anmeldelser af kvinder.«
 Hvorfor tror du, at kvinder læser mere skønlitteratur end mænd?
»Fordi de er kloge og tør blive endnu klogere! Ha ha. At læse skønlitteratur, især den, som ikke bare underholder og reproducerer konventioner, dvs. poesi og gode romaner, kræver, at man tør ødsle lidt med sin tid. At man med andre ord ikke kun opfatter tid som penge. Dér er kvinder måske lidt mere modige end mænd.«
 Er du bevidst om, at du hovedsageligt skriver til et kvindeligt publikum?
»Jeg tænker ikke en skid markedsorienteret, når jeg skriver! Nu er der næppe lavet en statistik over kønsfordelingen blandt læserne af lige præcis mine bøger, og jeg har gennem årerne fået cirka lige mange tilbagemeldinger fra kvindelige og mandlige læsere. Min seneste bog, Jævnet med jorden, appellerede tilsyneladende både til ældre kvinder og purunge mænd, førstnævnte var optaget af bogens kvindeportrætter, mens sidstnævnte var meget på formeksperimenterne. Gamle anmeldermænd havde det sjovt nok lidt mere ambivalent med dén bog. Men jeg skriver ikke primært til hverken mænd eller kvinder, sådan tænker jeg ikke, når jeg skriver. Jeg skriver til mennesker  med køn. Og jeg skriver jo også en hel del om køn.«
 Hvordan er dine egne læsevaner?
»Jeg læser hver dag og nat, mest poesi, men også mange romaner  plus en del teori om skønlitteratur. At læse og skrive hænger uløseligt sammen for mig, jeg er en skrivende læser. Lige nu læser jeg Helene Cixous herlige peptalk til skrivende kvinder, The Laugh of the Medusa, og Ursula Le Guins sciencefictionroman Mørkets venstre hånd  hvor androgyne væsner skifter køn cyklisk.

Information har spurgt en række forfattere om, hvorvidt det er et problem, at skønlitteratur primært læses af kvinder.  Mette Moestrup er den første forfatter i enquete-serien

