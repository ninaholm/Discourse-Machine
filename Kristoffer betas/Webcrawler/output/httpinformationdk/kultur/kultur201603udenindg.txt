’Uden indgreb får vi aldrig ligestilling på universiteterne’
Økonomiske incitamenter som YDUN-programmet kan formindske kønsskævheden på danske universiteter, konkluderer rapport, der sammenligner med andre EU-lande. Men ’øremærket’ forskning er både ulovlig og kønsdiskriminerende, lyder det fra forsker


 Selv om der i mange år er blevet uddannet lige mange mænd og kvinder på kandidatniveau, er det fortsat kun 18 pct. af danske professorer, der er kvinder. Og hvis politikerne vil udbedre den skæve kønsbalance på danske universiteter, bliver Danmark nødt til at indføre økonomiske incitamenter, der kan hjælpe kvinderne ind i den mandsdominerede verden.
Det er hovedkonklusionen i rapporten Et internationalt perspektiv på køn- og ligestillingsudfordringer i forskningen, som blev udgivet i stilhed af Uddannelses- og Forskningsministeriet i efteråret 2015.
Rapporten, der er udarbejdet af Danmarks Forsknings- og Innovationspolitiske Råd, sammenligner den danske ligestillingsindsats med en række nøglelande i Europa. Og ifølge professor Jens Oddershede fra Syddansk Universitet, der er formand for rådet, er konklusionen klar:
»Vi har i årevis kunnet konstatere, at der er et eller andet glasloft, som gør, at det er meget vanskeligere for kvinder at nå de højeste poster i forskerverdenen. Rapporten viser ret klart, at hvis vi ikke gør noget fra centralt hold, så vil det forblive sådan langt ud i fremtiden.«
Han afviser, at kønsskævheden automatisk vil udjævne sig over tid som følge af, at flere kvinder end mænd færdiggør en kandidatuddannelse:
