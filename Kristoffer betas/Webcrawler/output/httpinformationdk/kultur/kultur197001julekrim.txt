Julekrimi: (M)ord på bloggen IV
Kapitel 4: Operation Fisker


 »Jeg har begået tre perfekte mord,« gentager jeg.
Det gør tilsyneladende ikke noget indtryk. Min kone, Ellen, sætter sig ned og lyner sine lange sorte støvler af. Så ser hun træt på mig og siger:
»Har du nu drukket igen?«
Jeg svarer ikke, og hun fortsætter:
»Hvad i alverden er det for nogle store, gamle og beskidte sko, du har på?«
»Dem har jeg købt nede i Blå Kors. De er en del af udstyret, når man skal begå et perfekt mord.«
Hun sætter sig i sofaen og giver sig til at kigge i et julekatalog.
»Forstår du ikke? Det er mig, som er SlåBrokken. Jeg skriver en blog.«
For første gang ser hun direkte på mig, og jeg aner et usikkert glimt i hendes øjne.
Hun siger: »Nå ja, noget skal du vel have tiden til at gå med. Somme tider skriver jeg også selv indlæg på nogle af disse forskellige blogs.«
»Der er noget, som jeg aldrig har fortalt dig. Jeg er en af Danmarks bedste hackere. Jeg har fået en dom for det, før vi blev gift. Jeg kan bryde ind i en hvilken som helst computer, som jeg har kontakt med,« siger jeg.
Hun har lagt julekataloget fra sig, og jeg har hendes fulde opmærksomhed, da jeg fortsætter:
»Først fandt jeg frem til Bitterfissen Betty, som hånede mig. Ingen skal slippe godt fra at håne mig. Jeg dræbte Bitterfissen, som var en gammel skolelærer i Valby.«
Ellens øjne er blevet store, og hun piller nervøst ved sine lange, lakerede negle. Jeg fortsætter:
»Du hånede mig også — for at være en politisk slapsvans. Derfor dræbte jeg Omar Olsen. Det var det letteste. Jeg tog bare et boldtræ, som lå i hans indkørsel.«
Ellen rejser sig og siger:
»Jeg er kaffetørstig. Jeg laver os lige en tår kaffe.«
Jeg siger til hende, at hun skal blive siddende og høre færdig.
»Der var to af de aktive på min blog, som kaldte sig Vædderen og Jomfruen. De havde en åbenlys affære, så jeg blev nysgerrig og fandt frem til deres identiteter i det virkelige liv. I forgårs dræbte jeg Vædderen. Det var let, for han havde oplyst sin e-mail-adresse på bloggen. Han ville gerne træffe mig og lukkede mig selv ind. Han boede alene og er sikkert ikke blevet fundet endnu, for mordet har ikke været i nyhederne.«
»Jeg trænger til frisk luft. Jeg går en tur,« siger Ellen, som er blevet bleg og forsøger at komme forbi mig.
Jeg skubber hende tilbage i sofaen og griber samuraisværdet, som hænger over mit hoved.
»Så Jomfruen trænger til frisk luft?« siger jeg og holder sværdet frem i strakt arm.
»Du, du slipper aldrig godt fra det,« siger hun og er hæs af angst.
»Jo,« siger jeg. »For jeg er i Paris lige nu. Rejste med toget fra København i aftes og har billetten stemplet. Ingen kan se, at jeg stod af i Roskilde.«
Jeg bruger ikke klingen. Det vil betyde alt for meget blod. I stedet slår jeg hendes kranium ind med skæftet, så mordet på hende kommer til at ligne mine andre uopklarede mord. Julemordene, som medierne har døbt dem.
Jeg giver mig god tid til at arrangere noget, som ligner et indbrud eller et tricktyveri, som er gået for vidt.
I vores lejlighed vil der være spor efter en mand, som bruger størrelse 44 i sko. Selv bruger jeg kun 41.
Jeg står og lukker min lille flykuffert, da det ringer på døren. Jeg åbner selvfølgelig ikke. Så lyder der et voldsomt brag, og jeg er omringet af politi med hævede pistoler. Bliver smidt på gulvet og lagt i håndjern.
De siger, at jeg er anholdt og remser mine fire mord op.
Jeg forstår ikke en brik. Det var de perfekte mord.
SlåBrokkens dagbog
VESTRE FÆNGSEL 24.12.11:
I dag kan jeg lugte flæskesteg, så vi fanger får dog lov at mærke, at det er jul.
Jeg er skaldet, og jeg havde handsker på og tørklæde for munden, da jeg dræbte Bitterfissen, Omar og Vædderen. Jeg var derfor fuldstændig sikker på, at jeg ikke havde efterladt biologiske spor, og at ingen kunne sætte mig i forbindelse med de dræbte.
Nu ved jeg, hvad og hvem, der fældede mig: Det var Kasper, min arbejdsgiver og velynder.
I retten fik jeg et referat af hans forklaring til kriminalpolitiet:
»Efter terroraktionen i Norge, besluttede vi i Politiets Efterretningstjeneste at sætte øget fokus på de højreradikale, som søger sammen på nettet. Nettet er uendeligt og svært at holde øje med, så derfor iværksatte vi i PET en operation, som vi kaldte ’Operation Fisker’. Den gik ud på, at vi betalte nogle af disse højreekstremister penge for at ’fiske’ ligesindede frem på nettet.
Man kan også sige, at vores fiskere fungerede som magneter, der sugede andre højreekstremister til sig. Det siger sig selv, at vi nøje overvågede al trafik på vore såkaldte fiskeres computere. På den måde opdagede vi, at den mand, som kaldte sig SlåBrokken, havde hacket sig ind i drabsofrenes computere, kort før de blev dræbt. Vi kontaktede drabsafdelingen, så snart dette stod klart.«
Jeg har tilstået alt. Der var ikke så meget andet at gøre, og når man er morder, kan man lige så godt være det med stil. Jeg har sendt Anders Behring Breivik et julekort, men ikke fået noget svar.

