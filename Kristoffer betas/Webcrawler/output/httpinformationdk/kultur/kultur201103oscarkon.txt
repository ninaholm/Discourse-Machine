En Oscar til konkurrencestaten
Hele Danmark jubler, når nationale ikoner som Susanne Bier, Olafur Eliasson og Rene Redzepi får succes, for i en global økonomi er kunstens vigtigste opgave at styrke konkurrencestatens brand over for udlandet
Triumf. Globaliseringens forvandling af nationale stater til internationale virksomheder har medført nye jobfunktioner for kunsten. Hvor kunsten tidligere tjente som et statsligt opdragelsesinstrument, bruges den nu i stigende grad som et brandingværktøj over for udlandet. Derfor er Susanne Biers Oscar ikke bare en kunstnerisk triumf. Det er en brandingmæssig triumf.


 »Wow fedt,« tænkte Martin Bender, da han mandag morgen stod op til billederne af en storsmilende dansk instruktør med en guldbelagt statuette i hånden.
Med Susanne Biers Oscarsejr har underdirektøren i Wonderful Copenhagen fået endnu et argument at vifte potentielle turister om næsen med.
»I forhold til at fortælle en historie om København som en cutting edge, first moving metropol med et moderne folkefærd, så bliver det ikke meget bedre,« siger Martin Bender.
Sammen med sit hold af entreprenante branding-eksperter skød han i februar gang i en ny kampagne under mottoet Wondercool Copenhagen  en kampagne, som er målrettet mod de urbane city breakers på 30+, der rejser hele verden rundt på jagt efter autentiske storbyoplevelser.
Ønsker man som København at konkurrere om de globale livsstilsturisters gunst, er det afgørende, at man kan fremvise et bugnende kulturelt trofæskab. Derfor gør det en uvurderlig forskel, at Susanne Bier har vundet en Oscar, at Olafur Eliasson har vundet international anerkendelse, at Noma er kåret til verdens bedste restaurant, og at Bjarke Ingels er godt på vej til at blive den nye Jørn Utzon.
»Jeg siger ikke nødvendigvis, at vi lefler for de intellektuelle. Men jeg siger, at hvis København var en butik, og verden en stor global by, så var vi en Irma. Vi behøver ikke lige så mange besøgende som Bilka  vi appellerer mere eksklusivt til den intelligente og moderne storbyborger, der har en human og åben verdensopfattelse. Det er sådan, vi gerne vil profilere København, og det hjælper kulturens produkter os med,« siger Bender.
Susanne Biers Oscarbelønnede film Hævnen er netop eksponent for en sådan form for ophøjet Irma-æstetik, mener lektor i filmvidenskab på Københavns Universitet Peter Schepelern.
»Det er en superflot film, som er tiptop professionelt stylet. Det er det vidunderlige danske landskab, indfanget på en superb måde, lige som det superbe design i B&Os produkter og Olafur Eliassons kunstværker,« siger Schepelern, der kalder Susanne Biers enkle og strømlinede filmæstetik for klassisk skandinavisk.
»I Danmark er vi generelt berømte for enkelheden og den høje smag. Hvis man i udlandet skal tale om noget, der er indiskutabelt god smag, så er det scandinavian design. Susanne Biers film kan siges at være en form for scandinavian cinema. Og det er noget, amerikanerne godt kan lide  i modsætning til Lars von Triers Dogville og Manderlay, som jo ikke lige frem blev omfavnet af det amerikanske publikum,« siger han.
Fra stat til virksomhed
Ifølge eksperter vil Susanne Biers Oscarsejr ikke bare få betydning for antallet af solgte biografbilletter, den vil også kunne trække flere penge til dansk film og i sidste ende øge omverdenens fokus på Danmark som et kunst- og kulturproducerende land.
Da kulturminister Per Stig Møller mandag lykønskede Susanne Bier med statuetten, fremhævede han da også netop de nationaløkonomiske effekter af instruktørens triumf.
»Det har stor betydning for brandingen af Danmark, at vi kan levere kunstneriske bidrag, der vækker så betydelig genklang,« lød kulturministerens vurdering.
Betoningen af kunstens brandingmæssige funktion er ifølge Hans Hauge, lektor i nordisk sprog og litteratur på Aarhus Universitet, en logisk konsekvens af globaliseringens gradvise forvandling af nationale stater til internationale virksomheder. Forvandlingen har medført nye jobfunktioner for kunsten. Hvor kunsten tidligere tjente som et statsligt opdragelsesinstrument, bruges den nu i stigende grad som et brandingværktøj over for udlandet.
»Staten har ikke længere brug for kunsten til at opdrage borgeren. Nu skal kunsten bruges til at vise Danmark frem i udlandet. Vi er jo blevet danske, det behøver man ikke bruge mere tid på. Hvor kunsten tidligere skulle bruges til at gøre danskerne danske, skal den nu vise udlandet, hvad Danmark er,« siger Hans Hauge.
Firmaet Danmark
Første gang ideen om et egentligt dansk nation branding-program blev luftet i offentligheden var i foråret 2006, da Muhammedkrisen så småt var ved at ebbe ud, og det blev klart, at det ikke kun var politisk, Danmarks image havde lidt skade  også eksporten var mærket af krisen. I et interview i Børsen, lancerede daværende statsminister, Anders Fogh Rasmussen, sine tanker om den kommende nation branding-indsats:
»Jeg mener, vi kan være stolte over de værdier, som det danske samfund bygger på, og derfor er det vigtigt at få fortalt, hvad det danske samfund er, fordi ellers bliver det svært at sælge vores produkter,« sagde Anders Fogh Rasmussen.
I foråret 2007 lå handlingsplanen Offensiv global markedsføring af Danmark klar med en fireårig bevilling på 412 mio. kroner, som siden er blevet forlænget med to år. Målet er at skabe »et klarere og mere positivt billede af Danmark på de områder, hvor det giver konkrete fordele i den internationale konkurrence om globale talenter, turister, investeringer og markedsandele«.
»Danmark er blevet et firma, der skal gøre sig i den globale konkurrence,« forklarer Hans Hauge og understreger, at kultur og økonomi er to uadskillelige størrelser.
»Tag nu for eksempel ARoS Kunstmuseum. Det er jo ikke for kunstens skyld, at vi nu får en stor regnbuegang af Olafur Eliasson oppe på taget. Det er for Aarhus skyld. Det handler om, at politikerne gerne vil brande Aarhus som en spændende by, og her spiller de kulturelle frembringelser en enorm rolle.«
Spørger man Martin Bender kan effekten af Biers Oscarsejr af samme grund ende med at blive lige netop den udslagsgivende faktor, der afgør, om fremtidige turister vil placere knappenålen på København.
»Hvis en turist fra Singapore sidder og overvejer, om han skal tage til Helsinki eller til København, så går der nogle bestemte mekanismer i gang. Det er ikke usandsynligt, han sidder og tænker tilbage på, dengang han så Oscarshowet på tv, og så ubevidst vælger København, fordi det lyder godt, når han skal sige det videre til sine venner og bekendte.«

