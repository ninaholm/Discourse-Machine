Folk



 
	Løkke-hjælpere

	Brænder man efter at hjælpe Lars Løkke Rasmussen, er chancen der nu. Stillingen som generaldirektør for GGGI er opslået – med udløbsfrist 31. oktober. Den hidtidige generaldirektør, Howard Bamsey, går af efter halvandet år på posten.

	Professionelle

	Selvsamme Bamsey, hvis forfinede engelsk kunne nydes under Løkke Rasmussens maratonpressemøde i søndags, er en yderst professionel diplomat. Bamsey har tilbragt 23 år i australsk udenrigstjeneste og er tillige assisterende professor.

	Ministervæltere

	Howard Bamsey har spillet en pudsig rolle i en partileders fald: Fhv. Labor-premierminister Kevin Rudd forbigik op til Københavns Klima-konferencen i 2009 Bamsey som rådgiver. Det bidrog til kaos for Rudd, for konferencen – og for Løkke.

	Medaljebehængte

	Som det sømmer sig for fortjenstfulde embedsmænd, er Howard Bamsey belønnet med medalje. På Australiens nationaldag 26. januar i år var han blandt de 225 aussier, der blev udnævnt til ’Member of the Order of Australia’.

