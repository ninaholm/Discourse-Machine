Nyt gadeblad om narko skal give stofbrugere værdighed
ILLEGAL er navnet på det nye kulturmagasin om stoffer, der skal sælges på gaden af stofbrugere. Gadebladet skal være med til at skabe værdighed om stofbrugerne og trække dem væk fra prostitution og kriminalitet, siger initiativtagerne bag bladet


 
	Hey du. Gi’r du ikke to kroner til min bus til Holbæk?,« spørger en kvinde mig i kanten af rundkørslen på Halmtorvet.

	Hendes stemme skælver af desperation, og hun ryster så meget over hele kroppen, at hun taber sin smøg.

	Jeg finder min pung frem og rækker hende mine mønter – otte kroner og 50 øre har jeg. Hun klemmer sin rystende hånd om mønterne og siger: »Tak, det er også bare, fordi jeg skal helt til Holbæk.«

	Sådan lyder det oftest, når stofbrugere beder om penge af forbipasserende – det er næsten altid til smøger, busser eller måske øl. Men meget sjældent til stoffer.

	»De fleste skammer sig over at være stofbrugere,« siger Lars Gadegaard Hansen, der sammen med Michael Lodberg Olsen er initiativtager til det nye kulturmagasin ILLEGAL.

	»De bliver betegnet som kriminelle i stedet for at blive betegnet som mennesker, der er afhængige af et stof,« supplerer Michael Lodberg Olsen.

	Det er den skam og kriminalisering, de vil gøre op med, og bladet er et skridt på vejen.

	»Det, man kan tjene på det indledningsvis, vil være symbolsk. Men der er også en symbolsk gestus ved at stille sig frem og sige: ’Jeg er stofbruger’. Der ligger en stor anerkendelse i at blive betalt af nogle andre for bladet,« siger Lars Gadegaard Hansen.

	Jeg er narkoman, og jeg er stolt

	I baggården til Café Dugnad ved Halmtorvet på Vesterbro i København holder mange af byens stofbrugere til. Her er kaffe og fixerum, og her er fred og ro fra resten af København.

	»Cafeen har flyttet nogle af stofbrugerne væk fra Istedgade og Hovedbanegården, og det gør stofbrugerne mindre udsat for folks irritation over deres tilstedeværelse, der kan genere mange,« siger Michael Lodberg Olsen, der sammen med Lars Gadegaard Hansen både har startet Café Dugnad og fixerummet.

	Bænkene i baggården er besat af både mænd og kvinder – unge som gamle. Én nyder solen i bar overkrop, to andre udveksler et par ord om gårsdagens problemer med at skaffe noget ordentligt, og én tager sig en morfar langs den ene side af en bænk.

	John, en fast gæst på cafeen, sætter sig uroligt ved siden af mig på bænken. Overfor sidder Lars Gadegaard Hansen med ILLEGAL liggende foran sig og begynder at forklare John om ideen bag bladet. Initiativtagerne er spændt på at se, hvordan stofbrugerne tager i mod det.

	»Der ligger også et stort arbejde i det. At få folk, der er udsatte, stigmatiserede og skamfulde over at være dem, de er, til at træde frem og sige: ’hey, jeg kommer til at bruge de her penge på stoffer’,« siger Lars Gadegaard Hansen.

	John lytter interesseret til Lars Gadegaard Hansens ord, imens han studerer det sorte, kvadratiske blad. Han synes, det er fedt, at bladet har et »sådan lidt ødelagt udtryk. I stedet for at det er sådan noget højglans, der skinner«.

	»Men ville du have lyst til at gå på gaden og sælge bladet til københavnerne,« spørger Lars Gadegaard Hansen.

	»Ja, for fa’en. Du kan tro, jeg vil sælge det,« svarer han.

	John bladrer lidt videre i ILLEGAL. Hen over artiklen ’Krigen mod narkotika’, videre til et par sider, hvor der står, at det koster samfundet en halv million kroner om måneden at finansiere én stofbrugers afhængighed af illegale stoffer. Videre forbi de mange illustrationer, collager og gamle fotos af mexicanske narkobaroner, hen over en tekst af Raske Penge – »Baghave« hedder den.

	Fra politi til sygeplejerske

	Han stopper ved en mørk side, hvor der står: »Jeg synes, det er noget svineri, at jeg bliver betragtet som kriminel, fordi jeg går og tager stoffer. Jeg er blevet afhængig af stoffer og derfor blevet kriminel. Det er forkert!’«

	Det mener John også gælder for ham.

	»Men så kan jeg sige til dem, jeg sælger til, at de skal købe bladet, så jeg ikke stjæler deres iPhone. Og så kan vi også få en snak om stoffer og teksterne. Det er skide godt,« siger han i højt tempo, rejser sig fra bænken og går raskt videre over til cafeen.

	Ét af de vigtigste mål for initiativtagerne er at afkriminalisere stofbrugerne. I stedet for at have et system, hvor det er politiets og fængselsvæsnet, der tager sig af salget ved Københavns Hovedbanegård, skal det efter deres mening være en opgave for social- og sundhedsvæsnet. Det er det illegale marked, der bringer stofbrugerne ud i kriminalitet, mener Michael Lodberg Olsen og de andre bag bladet.

	Ifølge Lars Gadegaard Hansen er det et stort problem, at stofbrugerne ikke føler sig som en del af det almindelige retssamfund, fordi de ikke melder kriminalitet, men i stedet accepterer at være en del af en subkultur, hvor det er vold, der styrer.

	»Vi skal have pillet det kriminelle ud af det, og vi skal hen til et sted, hvor vi kan tale mere åbent om det,« siger Michael Lodberg Olsen.

	 

