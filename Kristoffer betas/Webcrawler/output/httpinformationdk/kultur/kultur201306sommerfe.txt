Sommerferie i dit tv



 
	»DR er klar med en stribe sommer-satsninger.«

	Sådan indleder Danmarks Radio en pressemeddelelse, der tager udgangspunkt i den kritik, som altid rettes mod tv-stationerne, både DR og TV2, om sommeren: At de genudsender alt, alt for meget.

	Men DR har lyttet og tager kritikken til sig, lyder det i pressemeddelelsen, og har derfor produceret en række friske programmer, som i stedet for genudsendelser skal præge sendefladen sommeren over.

	Konstellationen med en tv-vært eller en journalist og en kok, der boltrer sig i det danske sommerland, er åbenbart et hit, for i år får seerne hele to af slagsen: De skal med Anne og Anders på sommerferie i en temalørdag og overvære, at Puk og Herman på en sejltur besøger forskellige danske øer. Undervejs vil værterne sikkert præsentere seerne for en masse information om de steder, de besøger, mens de tilbereder og smager på det lokale køkken.

	Det er muligt, det er nyproducerede programmer, men det minder til forveksling om noget, man har set før – ikke mindst den sædvanlige slags uforpligtende sommer-tv, som det ikke gør så meget, hvis man går glip af. Og skulle man eventuelt være gået glip af et tv-program eller to i løbet af det seneste år, har DR selvfølgelig også tænkt på det: »De fleste programmer, der bliver sendt i den bedste sendetid på DR1 har et sted mellem en halv og en hel million seere, når de bliver sendt første gang,« siger mediedirektør Gitte Rabøl ifølge pressemeddelelsen fra DR.

	»Derfor er det, der er en genudsendelse for nogle, aldrig blevet set af andre. Mange af vores programmer skaber debat eller vækker følelser, som danskerne taler om, og derfor modtager vi hele tiden en lang række ønsker fra seere, der gerne vil gense det ene eller det andet program. Det har vi også forsøgt at tage hensyn til i sommerplanlægningen,« siger hun.

	Og således har DR forsøgt at sikre sig mod kritik af både den ene og den anden slags. Det skal nok blive en spændende tv-sommer, og nu går FILM & FJERNSYN på sommerferie for at kunne nyde den i fulde drag.

