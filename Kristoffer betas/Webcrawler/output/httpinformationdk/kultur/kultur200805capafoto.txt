Capa-fotos fundet i gammel kuffert
Hidtil ukendte fotos fra Den Spanske Borgerkrig taget af en af historiens mest berømte krigsfotografer Robert Capa er dukket op i en mexicansk generals dødsbo
Disse kontaktkopier af Robert Capas negativer viser slaget ved Rio Segre nær Fraga i Aragonien i det nordøstlige Spanien den 7. november 1938. Samlingen af de hidtil ukendte 120 ruller film tilhører nu International Center of Photography i New York, der blev grundlagt af Capas bror, Cornell. De giver et hidtil uset billede af Den Spanske borgerkrigs brutale slutfase.


 MADRID - En kuffert med tusindvis af ufremkaldte billeder, som den berømte krigsfotograf Robert Capa og hans kolleger tog under deres dækning af Den Spanske Borgerkrig fra 1936-39, er dukket op efter at have været forsvundet i 70 år. 
Det er i alt 3.500 billeder på 120 ruller film i kufferten. De blev taget af Capa, hans ledsagerske Gerda Taro og kollega David 'Chim' Seymour og deres vidnesbyrd mentes indtil nu at være gået tabt. I virkeligheden blev de ført fra Paris til Mexico i 1940 af en diplomat, hvor de blev opdaget igen i 1990'erne. Men først nu har New Yorks International Centre of Photography, som blev grundlagt af Capas bror, Cornell, erhvervet kufferten og fået lejlighed til at studere den nærmere.
Forskerne er stadig i gang med at undersøge deres indhold, fortæller centrets kurator, Kirsten Lubben.
Det historiske fund dukkede op for sent til at kunne komme med på ICP's udstilling i september sidste år med værker af Capa og Taro, men nogle af de nyfundne billeder vil formentlig kunne inkluderes, når samme udstilling til efteråret når til Londons Barbican Centre, siger Lubben til det spanske dagblad El País. 
ICP's chefkurator, Briana Wallace, betegner fundet som "monumentalt råmateriale fra det moderne krigsfotos fødsel".
De allerede fremkaldte og analyserede negativer har afsløret hidtil ukendte billeder fra den brutale slutspilsfase af Spaniens borgerkrig i 1939.
De tidligste er dateret 1937 og indeholder således ikke dele af den sekvens, der indeholder det berømte billede Den faldende soldat, som Capa tog i Córdoba i 1936, oplyser Lubben.
Hun lover, at billederne vil blive offentliggjort på ICP's hjemmeside "så snart, det er muligt". 
Hemmingway og Lorca
Skønt negativerne er bemærkelsesværdigt velbevarede, deres alder taget i betragtning, har det været nødvendigt at udvikle specialudstyr for at skanne og kopiere dem sikkert som følge af deres skrøbelige og ustabile tilstand.
Med på filmrullerne er også billeder af Ernest Hemingway og den spanske digter, Federico García Lorca, der blev dræbt af Francos partisaner i 1936.
"Det er gådefuldt, hvad disse billeder gør i sammenhængen. De ser ud til at have indgået i et udvalg til et fællesprojekt, som aldrig blev til noget," siger Lubben. 
Capa rejste ved Anden Verdenskrigs udbrud i 1939 i al hast fra Paris til USA og efterlod store dele af sit mørkekammers indhold bag sig.
Han gik ud fra, at resterne var blevet destrueret under den nazistiske besættelse, og han døde i Vietnam i 1954 i den overbevisning, at de var gået tabt. 
Til alt held betroede hans ven og assistent Imre 'Chiki' dem til en mexicansk diplomat i Paris, general Francisco Aguilar González. Generalen tog dem med sig tilbage til Mexico, hvor de først dukkede op årtier efter hans død i 1967. At ICP først nu har fået kufferten i sin varetægt skyldes at forhandlingerne med generalens arvinger er blevet meget langvarige. 
© The Independent og InformationOversat af Niels Ivar Larsen

