Filosof: Kierkegaard var antisemitisk
Undskyldninger for Kierkegaards antisemitisme, holder ikke, siger filosoffen Peter Tudvad. Alle var ikke antisemitter, mange i Kierkegaards samtid gik i brechen for jødernes rettigheder. På årsdagen for Krystalnatten udsender han et 585 sider stort værk om det danske nationalkoryfæ


 Den 9. november, årsdagen for Krystalnatten, udkommer filosoffen Peter Tudvads nye store Kierkegaardværk, Stadier på antisemitismens vej. Søren Kierkegaard og jøderne. Peter Tudvad har tidligere udgivet Kierkegaards København og Kierkegaards Jyllandsrejse, og han er kendt for at være en grundig mand med sine arkivstudier. Nu har han gennemtrawlet alt arkivmateriale, hvor Søren Kierkegaard ytrer sig om jøder, og han er nået til den konklusion, at Kierkegaard var antisemit. »Ikke nazist,« understreger Peter Tudvad, »Kierkegaard afskyede både nationalisme og socialisme, men forsøgene på at bagatellisere Kierkegaards antisemitisme holder slet og ret ikke,« mener han.
Det er hovedsagelig blandt forskere og i teologiske kredse, at man overhovedet har været klar over Kierkegaards opfattelse af jøderne, og her har indvendingerne mod at tage spørgsmålet seriøst gået på, at 'alle' dengang var antisemitter. Eller man har gættet på, at Kierkegaard var sur på jøden Meïr Anton Goldschmidt, redaktør af det satiriske tidsskrift Corsaren, der gjorde grin med Søren Kierkegaard i sit blad. Det er ligeledes blevet fremført, at ironikeren Kierkegaards udfald mod jøderne skulle have været på skrømt.
Radikalisering
Men ingen af påskuddene holder, siger Peter Tudvad.
»Selvfølgelig var han sur på Goldschmidt, men der er ikke bare tale om personfnidder, og det er det, der gør rigtig ondt på teologer. Kierkegaard radikaliserer kristendommen, og til det har han brug for en modstilling, som så bliver jødedommen. Kierkegaard stempler jødedommen som det modsatte af kristendommen, som a- eller sågar antikristendom.«
Peter Tudvad forklarer dette med, at kristendommen jo helt fra apostlene var en reform af jødedommen, kristendommen var Den Nye Pagt. Derfor var der i sagens natur brug for et opgør med Den Gamle Pagt.
I indledningen til Tudvads bog opstilles ti teser om Kierkegaards forhold til jødedommen, og den første lyder:
»Kierkegaard var ikke antisemit, han blev det.«
Ifølge Tudvad ved at studere Bibelen og radikalt gennemtænke kristendommen.
Kierkegaard stiller »jødisk optimisme over for kristen pessimisme, livslyst over for livslede, nydelse over for lidelse, timelighed over for evighed, fertilitet over for jomfruelighed, sanselighed over for åndelighed,« skriver han i sin tredje tese.
»Vi er jo efter Grundtvig vant til, at kristendommen er livsglad og ikke fornægter livet og kødet,« forklarer Tudvad, »men det er ikke den opfattelse, Kierkegaard står for.«
»Han er benhård,« fastslår han og henviser til, at Kierkegaard 10 år efter Frygt og Bæven fra 1843 omtolker sin oprindelige forståelse af Abraham som 'Troens Fader'. Nu udlægger han historien om Herrens frelsende engel, der i sidste øjeblik redder Isak fra ofringen, som 'jødisk'.
»Kristus blev ofret på korset af sin far, og ofringen og lidelsen er derfor det essentielt kristne, mener han nu,« forklarer Tudvad.
»Rigtigt alvorligt for teologerne bliver det, at det nok er Kierkegaard, der mest gennemgribende har gennemtænkt kristendommen,« mener han.
Forsvar for jøderne
Argumentet om, at alle dengang var antisemitter, holder heller ikke, fastslår Tudvad. Han har således fundet ud af, at Kierkegaards egen far gav økonomisk støtte til optagelse af jødiske drenge i den mesterlære, der ellers de facto var forbeholdt kristne.
Desuden havde der været alvorlige pogromer i København i 1819, men den enevældige Frederik d. 6. satte sine tropper ind for at beskytte sine jødiske undersåtter, og andre af Kierkegaards samtidige, blandt andre Jens Baggesen, Steen Steensen Blicher og Grundtvig forsvarede jøderne, ligesom de liberale i 1840erne gik i brechen for jødernes politiske rettigheder.
»Kierkegaard havde mulighed for at orientere sig anderledes, hvis han havde villet,« fastslår Peter Tudvad.


