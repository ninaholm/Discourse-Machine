Lisbeth Knudsen på ryggen af Rosseau
Det er en ældgammel idé, Berlingske har fået med Kids’ News. Aviser for børn fandtes allerede i 1700-tallet. Oplysningstidens idealer har genvundet hævd i de seneste 10 år, og også børnene skal rustes til at manøvrere i en stadig mere kompleks verden


 
	Da Nina Christensen i forbindelse med lanceringen af Berlingskes nye børneavis Kids’ News hørte en ophedet debat på P1 om, hvorfor avisen dog skulle have et engelsk navn, morede hun sig lidt: »Så tænkte jeg, at en af de første udgivelser på dansk til børn, Madame Le Prince de Beaumonts Magazin des Enfants, jo udkom med en fransk titel. Sådan skifter moderne.«

	Men hvad der altid har været på mode er aviser for børn. Især i 1700-tallets Danmark var man begejstrede for tanken om det oplyste barn. Det har Nina Christensen, der er leder af center for børnelitteratur og lektor ved Aarhus Universitet, beskæftiget sig indgående med i bogen Videbegær – oplysning, børnelitteratur, dannelse.

	Selvom afstanden mellem publikationer som Avis for Børn (1779-1782) og Kids’ News udgør næsten 250 år, adskillige krige, statsbankerot, grundlov, stavnsbåndets ophævelse, indførslen af skolepligt, tabet af Norge, slaget ved Dybbøl, systemskifte, internettes opfindelse mv. så er der flere ligheder end forskelle i motivationen for at lave en Avis for Børn i 1700-taller og i et nyt årtusinde.

	I 1779 skrev den anonyme udgiver af Avis for Børn i avisens forord: »Da vi lagde Haand paa dette Arbeide, troede vi, at der vare Kundskaber og Efterretninger, Nyeheder og Tildragelser, som I burde nøiere vide og kiende, og efter hvilke det var saa naturligt, at I kunde være nyefigne; og nu bestemte vi os derfor at tilfredsstille denne Eders Videlyst: men vi foresatte os tillige at underholde Eders Læselyst med behagelige Anmærkninger og Fortællinger, saadanne, som kunde forskaffe Eder en ligesaa værdig Tidsfordriv, som ædel Nytte.«

	6. april 2014 skrev Lisbeth Knudsen på sin blog på Berlingske.dk om lanceringen af Kids’ News:

	»Enhver der har været i nærheden af en tiårig nysgerrig og videbegærlig dreng eller pige ved, at de følger utroligt godt med i, hvad der sker i verden omkring dem. De bombarderes med alle mulige indtryk og billeder via medierne. De lytter godt med, når de voksne deler bekymringer, oplevelser og meninger. De inddrages tidligt i at skulle deltage i beslutninger. De følger levende med i alle mulige interesser fra fodbold og anden sport til tøjmode, dyr og klimaændringer.«

	Barnet skal ikke afsondres

	»Lisbeth Knudsen siger, at Kids’ News både skal være et redskab til mere viden og god underholdning. Den dobbelthed ville også være et diktum i 1700-tallet: Man ville både gavne og fornøje, og i forhold til aviserne sagde man specifikt, at man skulle vække børnenes videbegær og deres læselyst. På samme måde som Lisbeth Knudsen også vil bidrage til at danne fremtidens medieforbrugere,« fortæller Nina Christensen.

	Vi tager det måske for givet, at et projekt som Kids’ News lanceres som en avis »til børn der vil forstå verden«, og at det også indebærer historier om voldelige sammenstød i Ukraine og storpolitiske sværdslag. Men det er ikke en selvfølge, at man opfatter barnet som et individ, der kan og bør udsættes for den slags. Det så vi for eksempel med debatten om den offentlige partering af giraffen Marius i Zoologisk Have, hvor udenlandske journalister havde svært ved at forstå, at størstedelen af publikum var børn. Alene det at tænke i konceptet: Verdenssituation og nyheder fortalt til børn kan vi føre tilbage til oplysningstiden og det tag, den fik i danskernes barndomsopfattelse.

	»Den overordnede fællesnævner er, at man mener, at barnet er videbegærligt og reflekteret, og at barnet ikke skal forholdes information. Barnet skal ikke være i et fuldstændig afsondret univers, tværtimod skal det bringes i dialog med sin samtid. I begge de tilgange ligger der en respekt for barnet som individ. Og at det også skal være med til at danne sin egen identitet. Den tradition for at opfatte barnet som oplyst ligger meget stærk i aviserne fra 1700-tallet, og det er også de tanker, der fører videre til etableringen af folkeskolen ikke ret mange år senere.«

	Hun finder det tankevækkende, at nyheder for børn inden for de seneste 10 år er blevet meget udbredt.

	»Hele oplysningstanken er kommet mere i vælten. En række meget voldsomme begivenheder i verden, der også får indflydelse i en dansk kontekst, har medført en ny variation af alvoren i børnelitteraturen. Den prøver at forholde sig til, at børn vokser op i en verden, som er mere kompleks, sammensat og på mange måder uforståelig.«

	Den oplyste elites børn

	Der er dog en markant forskel på den virkelighed, som Kids’ News sendes ud i, og det samfund Avis for Børn var en del af. I 1700-tallet blev man defineret ud fra sin stand – også som barn.

	»Så man skal flytte sig, men man skal helst ikke flytte sig for meget,« siger Nina Christensen.

	Selvom aviserne for børn primært var for den dannede elite, så var intentionen at udbrede oplysningsidealer til mange forskellige børn. Tolerance, lighed og universalisme var stærke idealer. Der blev lagt meget vægt på samtale mellem en voksen fortæller og nogle barnekarakterer, der for eksempel skrev breve til avisen.

	Og hvis der er et råd, Nina Christensen kan give Kids’ News baseret på 1700-tallets erfaringer, så er det at give børn en troværdig stemme i avisen.

	»Bønders børn, frisørdatteren, købmandsdatteren sættes i dialog med godsejerens søn. Når jeg ser på for eksempel Weekendavisens Faktisk (tillæg for børn, red.) så er det meget tydeligt, at den indskrevne læser tilhører en elite. Det vile være rart, hvis den nye avis fik en horisont, der ikke kun var ud i verden, men også ud i hjørnerne af det danske samfund. Med en pris på 29 kr. i løssalg bliver det måske bare endnu en avis for den oplyste elites børn.«

