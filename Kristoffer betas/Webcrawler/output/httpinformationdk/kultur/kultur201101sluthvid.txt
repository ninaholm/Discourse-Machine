Slut med det hvide konservatorium
Uddannelsen åbner nu et forberedende kursus for unge af anden etnisk baggrund, men jagten  på diversitet er ikke et integrationsprojekt, siger konservatoriet. Det er ren kunstnerisk egoisme
Hvid med hvidt på: et orkester fra Det Jyske Musikkonserva-torium spilller op i Århus med en besætning, der forudsigeligt nok ikke inkluderer musikere med indvandrerbaggrund. Dem er der nemlig rigtig langt imellem.


 I al den tid konservatoriet i Aarhus har eksisteret, har kun én studerende med indvandrebaggrund betrådt skolens gange og øvelokaler. Og det er langt fra tilfredsstillende, mener skolens ledelse, som nu tager initiativ til et nyt projekt, som den håber vil komme problemet i møde.
»Der er en stor talentmasse og kulturel ressource, som vi længe er gået glip af. Simpelthen fordi de slet ikke tænker, at konservatoriet kunne være noget for dem,« siger udviklingsleder på Det Jyske Musikkonservatorium Astrid Elbek.
Projektet hedder Musikkursus Global og er et forberedende kursus, som skal klæde unge med indvandrebaggrund på til at søge ind på de videregående musikalske uddannelser. Både på seminarierne, universiteterne, og  ikke mindst på konservatorierne.
Men selvom projektets slutmål er at skabe mere diversitet på uddannelsen, skal kurset ikke forveksles med et integrationsprojekt, forklarer Astrid Elbek.
Det er ren musikalsk egoisme.
»Det her er på ingen måde et socialt projekt. Det er ren og skær egoistisk interesse for os som konservatorium. Vi skal være der, hvor musikken er i det omgivende samfund. Outreach er jo meget væsentligt for et konservatoriums eksistensberettigelse, og det er det, vi vil med projektet,« siger Astrid Elbek.
Ikke plads til udvikling
I efteråret arrangerede Rytmisk Musikkonservatorium i København seminaret Musik i Ubalance, som skulle sætte fokus på kønsfordelingen og befolkningssammensætningen i det danske musikliv. Og selvom der ikke findes nogen officielle opgørelser over antallet af studerende med anden etnisk baggrund, oplever man også i Købehavn, hvordan konservatoriet stort set er blottet for etnisk diversitet.
I Aarhus er Yosef David Karutchi den eneste studerende med anden etnisk baggrund, der nogensinde har gået på byens konservatorium. Begge hans forældre er fra Marokko, men han er vokset op i Israel, og hans musikalske baggrund har derfor altid været den mellemøstlige musiktradition. Yosef David Karutchis hovedfag var bas, men når han kunne komme til det i sin fritid, spillede han på forskellige mellemøstlige instrumenter.
»Mit problem med uddannelsen var, at der ikke var meget plads til at udvikle mig inden for den musikalske tradition, der var vigtig for mig. Som udlænding med en anden musikalsk baggrund skulle jeg bruge meget energi på at lære en masse ting, som var helt naturlige for de andre. Teori, hørelære og den slags,« forklarer Yosef David Karutchi. Efter to år på skolen tog han orlov for at rejse tilbage til Israel og få professionel undervisning i mellemøstlig musik.
»Det er det, jeg synes mangler i Danmark. Der er mange mennesker med mellemøstlig baggrund, som i meget ringe omfang har mulighed for at dyrke det,« siger Yosef David Karutchi.
Jazz, folk og sitar
I København er der endnu ingen konkrete udspil i stil med projektet i Aarhus, men netop i disse dage tager konservatoriet i København initiativ til en undersøgelse, der skal kortlægge dynamikkerne mellem det etablerede rytmiske musikliv og befolkningen med anden etnisk baggrund, forklarer musikdebattør og docent på Konservatoriet i København, Henrik Marstal.
»Det har længe været et problem, vi har sat fokus på. Både i Aarhus og i København er vi enige om, at der må gøres noget. Og det er helt tydeligt, at der er et  momentum for tiden, som skal udnyttes,« siger Henrik Marstal.
Men hvorfor er det overhovedet nødvendigt med etnisk diversitet på konservatorierne? Astrid Elbek mener, at det mere end noget andet handler om at omfavne den musikalske virkelighed uden for skolens vægge.
»Argumentet er det samme, som da konservatoriet åbnede for den rytmiske musik for 20 år siden. Eller da vi begyndte at undervise i folkemusik eller elektronisk musik. Et konservatorium må nødvendigvis være i samklang med den musikalske virkelighed, der omgiver det, og helst være på forkant. Hvis vi afskærer os fra dele af samfundet, så har konservatoriet altså et problem. Og musikken vil lide,« siger Astrid Elbek.
 Men hvis man virkelig vil fremme diversiteten, hvor meget rykker fem-otte pladser så?
»Det er jo et lille bitte tal, men jeg tror faktisk, at det rykker meget. Hver af de otte studerende har måske hver 10 venner, som så hører om det her og ser, at konservatoriet også er interessant for dem,« siger Astrid Elbek.


