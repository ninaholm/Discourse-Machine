Forbrugerråd advarer mod at rulle frie bogpriser tilbage
Liberaliseringen af bogmarkedet har givet flere mennesker adgang til mere litteratur, mener Forbrugerrådet, der dermed går i rette med bogbranchens forsøg på at få ændret lovgivningen. I går sendte landets største forlag, Gyldendal, et nødråb af sted til politikerne på Christiansborg
Foto: Scanpix


 De frie bogpriser har ført til øget bogbutiksdød, bestsellerisme og mere litterær ensretning.
Sådan lød det i går i Politiken i en opsigtsvækkende kronik (link), hvor landets største forlag, Gyldendal, advarede mod at fortsætte det blodige udskillelsesløb, som liberaliseringen af bogmarkedet har ført med sig.
Ifølge bestyrelsesformand Poul Erik Tøjner og administrerende direktør Stig Andersen har den konstante priskrig ført til »et brutalt bestsellermarked«, som udsulter både boghandlere og forlæggere. Derfor er der behov for et kulturpolitisk indgreb, som ruller dele af liberaliseringen tilbage og sætter en grænse for de frie bogpriser.
»Det er vigtigt, at det sker med fart og beslutsomhed«, understreger kronikørerne, der fremhæver litteraturens samfundsmæssige betydning som en væsentlig begrundelse for at skride ind.
»Litteraturen er en kulturbærer, der bidrager til et åbent, demokratisk og pluralistisk samfund, og det er en samfundsopgave at sikre de bedste betingelser for den,« lyder det.
Dermed lægger Gyldendal sig i samme spor som flere andre af branchens store spillere – herunder Lindhardt og Ringhof, JP/Politikens Forlag og Boghandlerforeningen – der alle den seneste tid ligeledes har været på tilbagetog fra de frie priser, som de selv var med til at indføre.
Hidtil har intern uenighed forhindret branchen i at komme med et fælles udspil, som kunne få kulturordførerne på Christiansborg i tale. Det er der med Gyldendals udmelding nu ændret på. Direktør i JP/Politikens Forlag Karsten Blauert kalder kronikken for »et rigtig godt initiativ«.
»Nu handler det om at få samlet folk om bordet og indledt en dialog – og så tror jeg, vi kan komme rigtig langt,« siger han.
Frie priser er en gevinst
Hos Forbrugerrådet møder branchens generelle kovending imidlertid ikke megen sympati.
»I stedet for at forsøge at komme tilbage til de gode gamle dage med høje priser skulle branchen hellere forsøge at udnytte de muligheder, liberaliseringen og de nye teknologier giver for at nå ud til langt flere mennesker med langt flere bøger,« siger chefkonsulent i Forbrugerrådet Martin Salamon.
Han mener, liberaliseringen af bogmarkedet har været en udpræget gevinst for forbrugerne, og han ser ingen grund til at begynde at rulle den tilbage.
»De frie priser har betydet, at vi har fået bøger ud gennem alle mulige kanaler, som ikke fandtes før. Det har været en fordel for forbrugerne, og det har også været en fordel for forfatterne, for det betyder, at de sælger flere bøger og bliver mere læst,« siger Martin Salamon.
Han anerkender, at ikke alting handler om pris og kvantitet, og at der også skal være rammer for, at der kan udvikles dansk kvalitetslitteratur.
»Men at bruge dét som et argument for at få stoppet det frie marked, dét er at vende det hele på hovedet,« siger han.
– Branchen hævder på sin side, at priskrigen udhuler det overskud på bestsellere, som ellers skulle sikre dens indtjening – og at det betyder, at forlag og boghandler bliver mindre risikovillige i forhold til at udgive og hjemtage den smalle litteratur ...
»Når der kommer øget konkurrencepres, er det selvfølgelig naturligt at undersøge, om der stadig er det samme udbud af kvalitetslitteratur som tidligere – men det mangler vi stadig at få dokumenteret. Og under alle omstændigheder er løsningen ikke at lade forbrugerne betale overpris for deres bøger.«
– I 2012 måtte 21 boghandler lukke, og flere mellemstore danske byer har ikke længere nogen fysisk boghandel. Det er vel også i forbrugernes interesse, at der ligger en boghandler, hvor de bor?
»Jo, men omvendt har du heller ikke en skomager eller en hattemager i hver en by i dag. Boghandler er som alle andre specialbutikker presset af supermarkederne, og skærer man helt ind til benet, handler det her om at sikre, at forfatternes bøger når ud til læserne. I øjeblikket er hele mellemledet i kraftig forandring, både teknologisk og markedsmæssigt, fordi de gamle forretningsmodeller ikke længere holder. Men jeg læser kronikken her som et forsøg på at komme tilbage til nogle gamle forretningsmodeller frem for at se på, hvilke muligheder der ligger i de nye teknologier. På den måde minder det lidt om pladebranchen for 10 år siden, der også helst ville rulle overgangen til den digitale tidsalder tilbage,« siger Martin Salamon.
Kulturpolitisk diskussion
Administrerende direktør i Gyldendal Stig Andersen afviser, at man skulle være ude på at »tage overpris for bøger«:
»Det er vigtigt for mig at sige, at ethvert erhverv må klare sig selv. Kan man ikke det, så uddør man. Derfor beder vi heller ikke politikerne om erhvervsstøtte. Vi beder bare om en politisk diskussion af, hvad det er for et samfund, vi gerne vil have. Vil vi have et samfund, hvor der er en ordentlig bogspredning, hvor der ikke er 300 km til nærmeste boghandel, og hvor forlag og boghandlere tør udgive og forhandle andet end bestsellerbøger?«
– Men I sagde jo selv i sin tid ’ja tak’ til de frie priser, og nu cykler I så væk fra dem igen – hvorfor?
»Vi cykler ikke væk fra noget. Vi cykler hen med en kulturpolitisk appel til de politiske ordførere og til kulturministeren om at have forståelse for, at der her er et problem, vi bliver nødt til at kigge på.«
– Hvilke konkrete knapper skal der skrues på – skal de faste priser genindføres, skal der reguleres på bogmomsen eller skal der indføres en karensperiode?
»Vores formål med kronikken er at samle forlæggere, forfattere og boghandlere til en diskussion om, hvor vi bedst kan regulere. Sortimentstøtte, bogmoms og en begrænset fastprisperiode er nogle af mulighederne. Men i alt er der vel en 5-6-7 knapper, vi kan overveje. Og resultatet af de overvejelser skulle gerne munde ud i en samlet henvendelse til kulturpolitikerne fra bogmarkedets interessenter.«
– Du nævner forlæggerne, forfatterne og boghandlerne som bogmarkedets interessenter. Men der er jo også supermarkederne og for den sags skyld Forbrugerrådet – bør de ikke være med i sådan en drøftelse?
»Foreløbig nøjes vi med de tre, vi i gamle dage ville sige udgjorde bogbranchen. Jeg kan godt forstå din pointe – men nu starter vi foreløbig her.«

