’Teatercheferne må godt bide sig selv i tungen en gang imellem’
Er nyskrevet dansk dramatik presset af mere publikumssikre bearbejdelser af kendte tekster? Og er hastigheden, hvormed en produktion sættes op, ved at gøre det at skrive dramatik til en dinosaur? Tre danske dramatikere tager tråden op fra den debat, Astrid Saalbach startede i sommer
Dramatikerne Jakob Weis (th.), Thomas Markmann og Anna Bro i scenografien til ’Kryb udenom’ på Teater FÅR 302. Et stykke ny dansk dramatik af Annegrete Kraul udviklet via Dramafrontens Incubator-program. Spiller frem til den 20. december.


 Bøger hitter på scenen. Det kan der efter nogle år med virkelig mange, og også flere vellykkede, dramatiseringer af kendte litterære tekster ikke være nogen tvivl om. Spørgsmålet er, om det nødvendigvis er dårligt og for hvem?
»Som udgangspunkt kan jeg ikke se noget problematisk i den tendens,« siger Jakob Weis.
»Jeg synes, der er mange lykkelige eksempler på, at en nulevende dramatiker bestøver eller beånder en afdød forfatters tekst, og der opføres stadig meget ny dansk dramatik.«
Han er en af de tre danske dramatikere, Information har sat stævne for at tage debatten op. Den, der begyndte med Astrid Saalbachs selvbiografiske kunstnerroman Klapperslangen og fortsatte blandt andet her i avisen. Bogen, der udkom i juni i år, var en slet skjult kritik af de vilkår, danske dramatikere arbejder under, og af de håndsky teaterchefer, der viger tilbage for at sætte deres tekster op. Af hensyn til statsstøtten og for at fylde sæderne op. En tendens, der presser ny dansk dramatik som genre, mener i alt fald Saalbach.
Romanens hovedperson af samme navn forsøger således uden held at få afsat forestillingen Frisørsalonen hos både Folketeatret og Det Kongelige Teater, og dramatikeren bag må sluge ikke så få kameler for at bevare sin plads i det kunstneriske miljø. Og selv om luften fes lidt ud af frisørsalonen, da den reelle forestilling af samme navn endelig blev sat op på Teater FÅR 302 i efteråret, skurrer debatten stadig. For hvor står den ny dramatik, og står den stærkt nok? Havde Jokum Rohde fra Det Kongelige Teater en pointe, da han allerede tilbage i foråret 2013 udtalte, at han havde svært ved at finde nyskrevne danske tekster til internationale festivaler? Ifølge Thomas Markmann er der noget om snakken:
»Jeg har også hørt det andre steder fra, at der i Tyskland, England og Sverige ikke er en kæft, der kender en dansk dramatiker. Altså hvor er vores stemmer? Og hvorfor forholder det sig sådan?«
»Man kan også vende den om og spørge, om du deler Jokum Rohdes smag på alle punkter?«, spørger Anna Bro, inden Jakob Weis sætter trumf på:
»Hvis en sporhund ikke kan finde forbryderen, er det for nemt at konstatere, at der ikke findes forbrydere. Måske skulle man i stedet overveje at skifte sporhunden ud.«
Korte kollektive processer
Når debatten trækker fronterne op, skyldes det også, at teaterbranchen ikke har noget fælles fagblad, mener Anna Bro:
»Så vi når vi diskuterer, er det i de landsdækkende medier.«
Selv om hun er enig i dele af den kritik, Saalbach bragte til torvs med Klapperslangen, tager hun afstand fra den skarprettertone, der nemt lægges mellem dramatiker og teaterchef.
»Jeg opfatter hverken producent, instruktør eller skuespillere som fjender af teksten,« siger hun.
»Men jeg synes, at tiden, siden jeg begyndte at skrive, er blevet mere accelereret. Når vi taler dramatik i klassisk forstand – og det må vi nærmest kalde al dramatik, der ikke er devising (hvor dramatikeren bliver erstattet af skuespillerne, der selv opfinder replikkerne ud fra et emne og en fastlagt handling, red.) – så har vi en lang udviklingsperiode og en kort prøveperiode,« siger hun.
»Men i dag er der langt større fokus på prøver og på kortere kollektive processer. Problemet er, at man for sent ringer op til dramatikeren og vil have et stort stykke leveret på en måned. Man har tanken, og så skal det være nu.«
Hun knipser med fingrene, og Jakob Weis ryster på hovedet.
»Jeg havner aldrig nogensinde i en devising-situation,« siger han.
»Det gør jeg også kun meget sjældent,« siger Anna Bro,»men der er nok andre, der er gode til det.«
»Eller også narrer de sig selv,« indvender Jakob Weis. »Altså det der med at sætte sig ned og devise, hvor forfatteregnet er det?«
At skrive i samme spor
Det kræver tålmodighed at sætte en dramatiker til at skrive på noget, som man først sætter op året efter uden at vide, om det rammer tidsånden. Og selv om bestillingsopgaver kan være en lise for den kreative sjæl, og kunsthistorien er fuld af eksempler, der også kunstnerisk har været succeser, så kan det også blive for marionet-agtigt, mener Anna Bro.
»Faren er, at vi ender med nogle danske dramatikere, der kan skrive lidt om hvad som helst.«
»Jeg kan i hvert fald mærke, at jeg er meget adaptable,« siger Thomas Markmann.
»Jeg lever ikke af mit talent, jeg lever af min samarbejdsvilje, plejer jeg at sige, hvis jeg skal være lidt hård ved mig selv.«
Skulle han ønske noget anderledes, så var det, at teatercheferne en gang imellem holdt lidt igen med deres ideer til, hvad der kunne passe i deres profil, publikum og personale netop nu.
»Jeg så gerne, at teatercheferne ville bide sig selv noget mere i tungen, inden de siger ’Vi kunne godt tænke os noget med ... ’. At de i stedet spurgte: ’Hvad ligger dig på sinde?’, og så kunne det være, vi kunne mødes et sted på midten.«
»Jeg har næsten ikke mødt andet de seneste syv-otte år,« indvender Jakob Weis, der på Teater V har mødt åbenhed for netop dramatikerens egne input.
»Og det omstillingsparate mener jeg, den moderne dramatiker skal omfavne. Det er sindssygt vigtigt.«
Thomas Markmann nikker, men replicerer:
»Det kan jeg godt følge dig i, men jeg mener også, at der ligger en fare i, at vi bliver for omstillingsparate. Måske er det derfor, man ikke kan høre vores stemmer i udlandet? Fordi de ikke er blevet styrket over tid og har fået lov at blive i det samme spor?«
Efterlyser mere mod
Når teatrene lægger sig i slipstrømmen af fortællinger, der allerede har vist deres værd, handler det også om at få publikum i tale. At nye dramatikerstemmer ikke sælger.
»Det er klart, at et basismateriale, der er velkendt og godt som for eksempel Hærværk, kan agere trækplaster. Så tænker flere: ’Den kender jeg, den skal vi da se,’ men det bider sig selv i halen, for undervejs svækker man de dramatikerstemmer, der ligger bagved,« mener Markmann.
For Anna Bro at se rammer den tendens ikke kun teatrene:
»Det gælder for alle de fortællende medier, at vi vil have noget velkendt. På film laver de jo også filmatiseringer af bøger, og mange vil hellere læse Joachim Boldsens håndboldhistorier end en ny dansk roman.«
Som udgangspunkt kan de alle tre få øje på flere danske teatre, der går imod strømmen og sætter nye stykker op, også når det sker på baggrund af en ikke-fyldestgørende synopsis og en økonomi, der ikke er prangende.
»Det kræver mod, og det er der mange, der har, for eksempel Aalborg Teater,« siger Thomas Markmann, »men jeg synes stadig, det er på sin plads at efterlyse mere mod.«
Jakob Weis er enig:
»De er derude, dem der har mod, og jeg synes, at små storbyteatre som Teater V, Teater Grob, Svalegangen, Sort/Hvid, Teater FÅR 302 og mange andre er vidunderligt aktive. Der, hvor jeg mærker et fravær af ny dansk dramatik, er på Store Scene i Skuespilhuset. Jeg kan ikke huske, der har været noget ny dansk dramatik siden Manson i 2011. Der synes jeg, at en så vægtig teaterinstitution også har et ansvar for at spille ny dansk dramatik.«
Fremtidens klassikere
I det hele taget taler de om ansvar. Teaterchefernes, men nok så meget deres eget. At de selv må sige fra og gøre opmærksom på, hvilke betingelser de som dramatikere kan ånde under. Det er tydeligt, at man i en verden af freelancere også vender det indad. Dog spiller de økonomiske strukturer og støttemuligheder i forhold til at sætte ny dansk dramatik op også ind.
»Det er sjældent, man som kunstnerisk hold får midler fra Scenekunstudvalget til at sætte stykker op med mere end tre-fire skuespillere, og det kan godt give en vis ensformighed i den nye danske dramatik,« forklarer Anna Bro.
Thomas Markmann nævner, at man i Norge har et Dramatikkens Hus, og at det kunne man savne herhjemme.
»Det vigtige er dog ikke nødvendigvis, at der bliver skrevet mere, men at det bliver produceret. Derfor synes jeg, at det tiltag, vi skal tage i forhold til ny dansk dramatik, skal ske i samarbejde med de producerende aktører.«
»Det er jo det, der er så særligt ved teatret,« siger Anna Bro, »det huser et mærkeligt møde mellem tanker, historier og håndværkere, der slår søm i og siger: ’Hvor vil du have lyset?’ Det er det, jeg elsker ved teatret. Jeg elsker, når håndværkerne kommer ind. Det er vigtigt, at vi også i fremtiden tænker udvikling af dramatikken ind sammen med det sted, den er skrevet til. At vi ikke laver et væksthus, der svæver for sig selv.«
Alle nikker, og Thomas Markmann får en idé:
»Vi burde lave en fond, der sikrede, at hver gang et teater bruger en klassikertekst, indbetaler de et vist beløb til fonden, der uddeles som en slags premierestøtte til dem, der opfører ny dansk dramatik. En udligningsordning, der dæmper det økonomiske incitament til at bruge allerede kendte tekster og dermed styrker de nulevende dramatiske stemmer.«
Og på den replik forlader vi Teater FÅR 302, som vi har brugt som dramatisk kulisse for debatten. Da vi krydser Toldbodgades turistprægede trafik, siger Jakob Weis:
»Jeg har næsten lige været i London, og der blev jeg modtaget af noget nær 50 mænd i lufthavnen. Jeg følte nærmest, jeg havde opfundet elektriciteten.«
Jakob Weis ler, men han er seriøs nok. Der er noget med respekten omkring dramatikeren, der er væsensforskellig i England og i Danmark.
»Hvem har vi egentlig haft af store, kendte dramatikere i Danmark siden Holberg, som ikke en levende sjæl i øvrigt kender uden for Skandinavien?« henholdsvis spørger og spøger han, mens Anna Bro kæmper for at liste et par navne op af hatten, og Thomas Markmann udbryder:
»Det er derfor, vi skal have noget mere ny dansk dramatik. Så der også er nogle klassikere at læse om 200 år.«

