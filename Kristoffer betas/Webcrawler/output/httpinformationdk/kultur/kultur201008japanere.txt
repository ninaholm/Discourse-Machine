Er alle japanere pædofile?
Bag en hær af journalister kunne publikum lige akkurat skimme den kontroversielle mangabørneporno-udstilling på Kunsthallen Brandts, som åbnede i går i Odense. På tegningerne var der bare ikke helt så mange børn ... eller porno for den sags skyld
Den kontroversielle mangabørneporno-udstilling, som åbnede i går på Kunsthallen Brandts var et tilløbsstykke for medierne, som havde ølnet ne masse tegnet børneporno, men det viste sig dog at være så som så med decideret børneporno. Nogle af figurerne er nøgne, andre har små kjoler på, men ingen af dem har sex. Og børn er de er heller ikke.


 Det skulle blot have været en festlig reception i anledning af museumsudvidelsen, som har været længe undervejs. Men i dagens anledning lignede det nærmere et stort anlagt pressemøde. Et podium med en mikrofon var selvfølgelig stillet op, så lokalpolitikere og bestyrelsesmedlemmer kunne holde deres taler for den faste inderkreds af museets venner.
Men omringet af de mange store tv-kameraer med DR- og TV 2-logoer var receptionen pludselig blevet en mediebegivenhed. Og ikke kun for de trofaste lokale medier. I dag var også landsdækkende medier dukket op for at dække åbningen af den nye mediefløj på kunsthallen Brandts. Men det var ikke hele fløjen, de var kommet for at se.
»Vi kunne ikke have ønsket os bedre reklame,« siger museets direktør Ervin  Nielsen fra podiet med henvisning til mediedækningen af de kontroversielle tegninger på den anden side af døren, som alle de fremmødte nu venter på at få adgang til.
Rådmand Jan Boye fra Odense Kommune tager sin plads på podiet efter direktøren og gør en pointe ud af at understrege, at udstillingen ikke kun handler om tegnet børneporno. Nej, fløjen er meget andet end det, forklarer han.
»Det er en legeplads for unge og børn, men også for os voksne, som gerne vil blive ved med at lege, selv om vi for længst er blevet voksne,« siger han med en ufrivillig og uheldig undertone, når sætningen kommer i forlængelse af ordet børneporno.
Men ingen lokalpolitikere eller museumsdirektører kan overbevise den fremmødte presse. Det er børnepornoen, vi er kommet for at se. Det er skandaleudstillingen, som har kørt hele morgenen i radioavisen. Og endelig. Endelig åbnes dørene til udstillingen, som alle venter på.
Er det overhovedet børn?
Udstillingen består af én enkel søjle, som står i midten af rummet - foruden en skærm på væggen, der kan vise kommentarer fra publikum, som kan vælge at deltage i debatten ved at skrive på en digital skrivemaskine, som står ved siden af.
»Men det der er jo ikke engang et barn,« siger en kvinde, mens hun kniber øjnene sammen og rykker tættere på glasmontren.
»Jo, det er da,« siger hendes mand. »Se bare de store, uskyldige øjne.«
I montren er der manga- magasiner med titler som 'Manga Love Story' og 'Eros Comix' - ud over en enkel pude med mangabetræk på nederste hylde og en mangastatue af en kvinde, der bøjer sig fremover. Alle har de store runde øjne, som er karakteristisk for mangategninger.
Nogle af figurerne er nøgne, andre har små kjoler på, men ingen af dem har sex. Og børn er de er heller ikke. I hvert fald ikke, hvis man bruger deres kropsformer som barometer for at bestemme deres alder.
»Men kan du måske se, hvor gammel Anders And er,« spørger en ældre mand, som heller ikke lige kan skelne, om det er børn eller ej. »Men jeg synes, det er en meget spændende udstilling,« fortsætter han. »Manga er jo tydeligvis en genre, hvor det er svært at bestemme karakterernes alder, så man må da virkelig komme ud i nogle gråzoner, hvis man skal til at lovgive imod det,« siger han med fotografer lurende i baggrunden.
»Altså, jeg ville jo ikke bruge mine penge på at købe det, men den slags forbud giver jo alligevel bare en falsk bevidsthed om, at det så er forsvundet. Men det gør det jo alligevel ikke,« siger han.
Porno på recept
De få publikummer, som efterhånden tør begive sig hen til montren vel vidende, at de risikerer at ryge direkte i TV-avisen samme aften, har blandede holdninger til tegningerne. Nogle mener slet ingenting, mens andre er dybt forargede. Ikke så meget over tegningerne i montren, som ingen rigtig mener er noget at hidse sig op over. Men nærmere over hele konceptet omkring tegnet børneporno, der er »helt forkert og ulækkert«, som en kvinde vælger at formulere det.
Men måske kan tegningerne have en funktion, er der en mand, der innovativt foreslår. Han sidder på hug og nærstuderer mangastatuen på nederste hylde.
»Altså i en ideel verden kunne man bare kastrere alle pædofile,« siger han, mens han rejser sig op.
»Men når nu man ikke kan det, så kunne det da være en bedre ide at give dem sådan nogle tegninger her - nærmest på recept,« siger han, mens hans kone står i baggrunden og nikker.
Publikum har efterhånden mistet interessen for den lille montre og ligeledes er kameraerne så småt ved at fordufte - der skal bakses indslag sammen til samme aften. Tilbage står blot spørgsmålet, som kører hen over skærmen på væggen: »Er alle japanere pædofile?«
Teksten forsvinder ud af billedet og tilbage er kun den tomme, sorte skærm, indtil en ny museumsgæst vælger at blande sig i debatten.
Kort før redaktionens deadline oplyste DR's TV-Avisen, at udstillingens arrangør, museumsinspektør Christian Hviid Mortensen, var blevet meldt til politiet for overtrædedelse af børnepornografiloven.


