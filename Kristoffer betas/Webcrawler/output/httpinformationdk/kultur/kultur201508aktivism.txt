Aktivismen avler både tomater og globale bevægelser
Lysten til at engagere sig aktivt både på lokalt og globalt plan er stigende. Men er borgerengagementet en del af velfærdsstatens udvikling eller dens afvikling?
Cafe Venligbo i Enghaveparken, Zainab med sin datter Hevda på ni måneder er flygtet fra Syrien og har boet i Danmark i et år og en måned. I øjeblikket bor de på Frederiksberg. Her snakker de med Ida Toft, som er frivillig arrangementskoordinator i Cafe Venligbo.


 På Nørrebro dyrker de urbane haver. I Vendsyssel kalder aktive borgere sig Venligboerne, når de byder flygtninge velkommen, og på kort tid har bevægelsen spredt sig i et net af underafdelinger i de danske byer og videre til Ungarn og Tyskland. I Folketinget sidder de nu i et parti, der minder om en aktivistisk græsrodsorganisation. På verdensplan besætter de offentlige pladser.
Overalt vokser tendensen til ikke bare at brokke sig, men bidrage. Det så vi tydeligt i dagene efter sommerens folketingsvalg, mener Nadja Pass, der siden 2010 har arbejdet med samfundslaboratoriet Borgerlyst, hvor hun understøtter og udvikler projekter, hvor folk kan bruge deres handlekraft.
»I timerne efter valget var mange fra venstrefløjen først og fremmest forargede på Facebook og i færd med at forlade landet, men så skete der noget,« observerer Nadja Pass:
»Hurtigt begyndte de i stedet at sige: ’Jeg rejser ikke, jeg bliver og kæmper’. De vil selv forsøge at forandre noget på den måde, som de nu kan. Jeg tror, de har spurgt sig selv: ’Var det så bare det? Og så er det sådan, det er de næste fire år?’ – og fundet den tanke uacceptabel. Det er altså noget nyt. At man selv er indstillet på at bidrage til forandring og finde en anden vej end den normale.«
Aktivismen tager mange former, men borgernes aktive engagement i samfundet er stigende. Det siger forsker i sociale bevægelser Lasse Lindekilde, lektor ved Aarhus Universitet, som er på et forskningsophold i Californien, mens vi taler sammen. Herfra kan han se bølgerne:
»Forskning i sociale bevægelser har ofte peget på, at politiske protester og aktivisme kommer i bølger. I 2011 kårede Time Magazine ’aktivisten’ som årets person. Det var på baggrund af Occupy, Los Indignados, Det Arabiske Forår og så videre. Jeg mener klart, at 2010-2011 var starten på en ny protestbølge, som har avlet en masse aktivisme, som stadig ses på tværs af Europa og i andre dele af verden i dag,« siger han.
Der er mange forskelle på aktivismen. Fra månedlange besættelser af offentlige pladser og små lokale initiativer, som f.eks. projektet Tagtomat, der handler om noget så simpelt som at det er muligt at dyrke sine egne grøntsager alle steder – også på taget af et cykelskur i en baggård på Nørrebro.
Men deres udspring har mange ligheder. Sådan oplever Nadja Pass det.
»Vi så meget tydeligt med finanskrisen, at de gamle metoder ikke dur længere. Vi må finde på nogle nye. Og når folk så samtidig ser, at politikere og andre beslutningstagere er handlingslammede, når det gælder så store udfordringer som finanskrise og klimaforandringer, så føler mange et behov for at gøre noget selv. Men det afgørende er, at det skal gøres på en anden måde end vi plejer.«
Men det er ikke kun for den gode sags skyld, at folk engagerer sig, påpeger Lasse Lindekilde i al stilfærdighed. »Utilfredshed og en vilje til at gøre noget er sjældent nok til at få folk ’på gaden’. Det kræver ofte en række forhold. Her peger forskningen for eksempel på betydningen af sekundære goder ved engagementet og aktivismen. Folk får selv noget ud af at hjælpe andre. Det kan være venskaber, en oplevelse af at gøre en forskel, selvidentitet osv.«
Særlig selvforståelsen er central, forklarer Lasse Lindekilde. Aktivismen skal være pakket ind på en måde, som er i overensstemmelse med de tanker, du har gjort dig om din medvirken og det, du medvirker i.
»Den måde, hvorpå utilfredsheden og problemer italesættes, er en faktor. Eksempelvis er det afgørende, at dit engagement frames som nødvendigt og noget der nytter. Om det så er flygtninge i Nordjylland eller økologi i København, så kan det være afgørende for engagement at vise – sprogligt og i praksis – at man kan gøre en forskel. Noget af Alternativets succes kan tilskrives deres evne til gøre dette.«
Uanset bevæggrundene oplever Nadja Pass en tilstrømning, hun ikke havde forudset. Og hun er overrasket over, hvor mange projekter, der er opstået sideløbende med Borgerlyst i de seneste fem år.
»Vi er jo langt fra de eneste. Der er små og store projekter, der får kanaliseret almindelige menneskers handlekraft på en måde, så det flytter noget. Der ligger så meget uudnyttet potentiale her,« konstaterer hun
Støtte kan kvæle initiativ
I 2012 offentliggjorde Mandag Morgen en stor rapport med titlen Den Aktive Borger. Men her handler aktivismen ikke om kapitalismekritik eller klimaforandringer. Det handler om at aktivere borgerne gennem selvbetjening, selvhjælp og samarbejde med velfærdsstatens systemer.
I indledningen til Mandag Morgens rapport hedder det:
»Det vigtigste svar på velfærdssamfundets udfordringer er borgerne. Deres indsats og engagement er ikke bare en forudsætning for at bringe velfærden frelst gennem en lang periode med økonomisk smalhals, færre hænder og stigende forventninger fra forvænte velfærdsborgere. De bærer også kimen til en ny velfærdstænkning.« Der er altså også andre, der har fået øje på det uudnyttede potentiale, som Nadja Pass taler om. Spørgsmålet er så om denne form for aktivisme er en del af velfærdsstatens udvikling eller afvikling? Er den slags hattedameri ikke Liberal Alliances våde drøm? Lasse Lindekilde mener ikke, at der er tale om et enten-eller, snarere om et både-og.
»Timingen af denne opblomstring i aktivisme og lokalt borgerengagement hænger sammen med nedskæringer i velfærdsstaten og en tiltagende oplevelse blandt mange af, at systemet ikke slår til på en række områder: At der ikke gøres nok for de svageste, for naturen, for vores børn osv. På den anden side tror jeg ikke, at ret mange af de moderne aktivister, drømmer om at afvikle velfærdssamfundet. De vil snarere udvikle det. Og i det projekt skaber det lokale engagement og aktivisme en række supplementer til systemets ydelser, som så på sigt har det med at blive institutionaliserede og opslugt af systemet. Det er der masser af historiske eksempler på: dele af miljøbevægelsen og arbejderbevægelsen osv.«
I forbindelse med arbejdet i Borgerlyst er Nadja Pass også stødt på en del projekter, der fungerer som et supplement til ydelser, der varetages af velfærdsstaten.
»Vi har ikke midlerne til at opretholde den velfærdsstat, vi kender. Det ved vi godt. Og de fleste har et lille overskud engang imellem – hvorfor ikke bruge det overskud, så for eksempel de ansatte i institutioner kan bruge deres tid på det allervigtigste? Det handler bestemt ikke om, at borgerne ønsker at afvikle velfærdsstaten. Tværtimod vil de gerne bevare den, som vi kender den.«
Men i arbejdet med Borgerlyst ser Nadja Pass, hvordan samarbejdet med systemer kan være med til at kvæle initiativ. På Borgerlysts hjemmeside bryster de sig ligefrem af at have skabt succesen uden at have søgt støtte en eneste gang.
»Risikoen ved at søge støtte eller samarbejde er, at du kan komme ind i nogle rammer, hvor andre forsøger at påvirke eller bearbejde dit projekt i en retning, der passer ind i deres fundatser, men måske ikke ind i din vision. Det kan være meget ødelæggende. Hvis drivkraften skal bevares, skal projektet være agilt,« siger hun med et ord fra projektledelse: »Det vil sige, at der skal være mulighed for, at man hurtigt kan ændre planer, hvis lysten driver dig i en anden retning. Det er svært, hvis du skal have et system med.«
Af Mandag Morgens rapport fremgår det også, at selv systemet er opmærksom på systemernes indbyggede risiko for at systematisere, som Lasse Lindekilde og Nadja Pass peger på.
Anders Kjærulff er direktør for kultur og sundhed i Holstebro Kommune, hvor man arbejder en del med borgerengagement. Han siger: »Den store udfordring er at undgå at institutotionalisere det fri medborgerinitiativ. For når vi institutionaliserer, kvæler vi ofte initiativet.«
Foreningsdanmark
Hvis lysten til at arbejde frivilligt virkelig er så stor derude, betyder det så, at foreningsdanmark oplever en renæssance? Har bestyrelserne travlt ved lamineringsmaskinerne, hvor de udsteder medlemskort til nye engagerede medlemmer? Nej, det har de ikke.
»Heldigvis findes den gode gamle foreningstradition stadig, men de mennesker, vi taler om her er ofte folk, der ikke kunne rummes i det gamle system,« forklarer Nadja Pass.
Du kender det sikkert selv: Du er mødt glad og engageret op til et forældre- eller borgermøde, men når ordstyreren når ned til punktet 'valg af bestyrelsesmedlemmer', så begynder håndfladerne at blive svedige, og dit blik leder efter knaster i loftet.
»De fleste knækker halsen på at engagere sig i foreningslivet, netop på grund af den form, det foregår i. Mange vil gerne bidrage men har ikke lyst til at være bestyrelsesmedlemmer eller sidde i lange møder. Hvis projekterne skal være levedygtige, skal der være mulighed for at engagere sig på forskellige niveauer.«
Men hvad gør det så ved deltagerdemokratiet? Er det ikke derfor, den form er opstået?
»Det er min erfaring, at det ikke er alt, der har godt af at følge demokratiske processer. Det kan være med til at dræbe den oprindelige drivkraft, hvis man skaber et rum, hvor alt kan diskuteres. Mange synes også, det er en befrielse, at der er nogen, der går forrest og så kan man følge efter og bidrage med det, man nu kan,« siger Nadja Pass.
Ét er at gå rundt og være forarget eller frustreret. Noget andet er at finde ud af, hvor man skal placere al den energi. Forskningen peger på en tredje faktor, når det gælder udviklingen fra social indignation til social bevægelse. Det handler om ressourcer. De skal være til stede, fortæller Lasse Lindekilde:
»Det handler om: Organisatoriske ressourcer, hvis der skal skabes en infrastruktur, humane ressourcer som entreprenørskab, lederevner og en kritisk masse og så en form for materialle ressourcer som tid og overskud. Hvis man skal transformere utilfredshed til aktivisme og engagement, så skal man bruge det.«
Både Lasse Lindekilde og Nadja Pass mener, at dette blot er begyndelsen på en tid, hvor flere og flere borgere vil involvere sig i stort og småt. Både af nødvendighed og lyst. Men ikke mindst fordi borgerne nu er begyndt at se perspektiv i det og se mulighederne for at engagere sig.
En nylig begivenhed kan endda være med til at skubbe yderlige på. Det mener Lasse Lindekilde:
»Som en sidste faktor peger forskningen på, at aktivisme udvikles i samspil med den politiske mulighedsstruktur i en given kontekst. Her kan man pege på, at Alternativets politiske succes kan være med til at afføde mere aktivisme. Nu har græsrødderne en stemme på tinge.«

