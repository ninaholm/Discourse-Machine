Stella og Calatrava ophæver tyngdeloven
I Berlin er der verdenspremiere på 'The Michael Kohlhaas Curtain'. På samme tid maleri og installation af den amerikanske maler Frank Stella og den spanske arkitekt Santiago Calatrava


 BERLIN Mies van der Rohes Neue Nationalgalerie fra 1968 står i sig selv og ophæver tyngdeloven. Den enorme tagkonstruktion svæver på glasvæggene, så ens indre altid fyldes med lys og lethed, når man træder indenfor.
I øjeblikket bliver letheden fordoblet. Midt i rummet svæver The Michael Kohlhass Curtain, på samme tid maleri og installation. Den amerikanske maler Frank Stella har lavet det over 30 meter lange maleri, der er bemalet på begge sider, og hvis ender mødes til en ring, en torus. Stella diskuterede med den spanske arkitekt Santiago Calatrava, hvordan man kunne udstille billedet, og ideen om at kombinere det med arkitektur opstod. Calatrava har lavet en art flettet græskarformet metalkonstruktion, som man betragter billedet igennem.
Den har en nærmest hypnotisk effekt. Eller som Frank Stella udtrykker det helt enkelt i programmet:
»Jeg tror, det bliver meget interessant, og det kommer til at føles rigtig godt. På den ene side er det en måde at omgås en konventionel ting som en overflade på et lærred, men det vil virkelig gøre det lettere, og det vil virkelig få det essentielt til at svæve, og det er en enorm sensation, fordi du får noget, der er meget tungt til at svæve.«
Boglig inspiration
Værket har sin titel fra en novelle fra 1810 af den tyske forfatter Heinrich von Kleist. Den foregår i det 16. århundrede og handler om hestehandleren Michael Kohlhaas. Han er blevet snydt for et par heste, nu vil han rette op på uretfærdigheden og griber til selvtægt. Situationen accelererer, og til sidst må han betale med sit liv.
Der er imidlertid intet romantisk over farver og motiver. Farverne er trykket direkte ud af tuber og sprayflasker Stella har selv sagt, at »det handler om plastikfarvernes skønhed«, og motiverne har deres rødder i graffiti og computerkunst.
Frank Stella, der i maj fyldte 75 år, er særdeles velbevandret i den klassiske litteratur. I 1950'erne var han studerende ved det amerikanske universitet Princeton. Siden 1960'erne har han talt om Heinrich von Kleists kærlighedsbreve. Stella er kendt som minimalist og for sine 'shaped canvases' eller for hans stribebilleder og abstrakte tryk.
Men hans klassiske inspiration går helt tilbage til 1970'erne, hvor han dedikerede en serie billeder til den franske filosof Denis Diderot. Fra 1988 til 1996 lavede han over 140 værker baseret på Herman Melville og hans roman Moby Dick.
Kleist beskæftigede han sig med i 1990'erne, hvor han lavede otte store billeder og talrige små, der tilsammen blev til en udstilling i Jena i 2001. Udstillingen skaffede Frank Stella en æresdoktortitel ved byens universitet.
Israelsk børnesang
Men 'gardinet' er ikke det eneste Stella, man kan opleve på Neue Nationalgalerie. Går man ned i underetagen, venter der en smuk oplevelse.
I 1981 var han i Israel og besøgte Tel Aviv Museum of Art. Her så han den russiske avantgardistiske maler El Lissitykys gouacher over den jødiske-aramæiske børnesang »Chad Gadya« (den lille ged). Sangen er kendt af ethvert barn. Den handler om en mand, der køber en lille ged. Den bliver straks spist af katten (den må vitterligt være meget lille), der bliver bidt af hunden, der bliver slået af kæppen, der bliver brændt af ilden, der bliver slukket af vandet, der bliver drukket af oksen, der bliver slagtet af slagteren, der bliver hentet af dødsenglen, der til sidst bliver besejret af Gud.
Sangen er fra det 16. århundrede. Den bliver sunget på seder-aftenen, den aften, der indleder den jødiske påske, hvor man fejrer udvandringen fra Egypten, og den bliver ofte sidestillet med forfølgelserne af det jødiske folk og dets skæbne.
I 1919 lavede Lissitzky en bog med illustrationer til »Chad Gadya«. Kobberstiksamlingen i Berlin er i besiddelse af et af de oprindelige 75 tryk af de 10 litografier plus titelblad.
De hænger i en række. Ganske afdæmpede i farverne, konstruktivistiske i stilen og med teksten på hebraisk som et ekstra smykke. Som en ramme på ydervæggene hænger Stellas bud på sangen. De hedder After Lissitzky, og han arbejdede på dem til 1984.
Hvor Lissitzky er subtil og elegant, er Stella skøn og overvældende. Det er ikke længere streng minimalisme, men snarere barok overflod, der hersker. Som teksten, der hænger på væggen, siger om Stellas parafrase over Lissitzky, så »understreger de hans voksende interesse for den rumlige udvidelse af maleriet«. På den måde går linjen lige ovenpå til Michael Kohlhaas. 'The Michael Kohlhaas Curtain' har verdenspremiere i Berlin, men skal til efteråret videre til Pablo Serrano Museet i Zaragoza, hvor museet genåbner efter en ombygning med en stor udstilling om Stella og Calatrava.
'Stella & Calatrava. The Michael Kohlhaas Curtain', Neue Nationalgalerie, til 15. august 2011. Tir-ons-fre 10-18, tror 10-22, lør-søn 11-18

