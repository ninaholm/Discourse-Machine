Litteraturen ud af bogen
Med e-bogen er litteraturen er ved at løsrive sig fra bogmediet. Derved kan den nu ses fra langt flere vinkler end før, hvor den var bundet ind i et omslag. Et tegn på befrielsen er litteraturfestivalernes opblomstring


 Megen snak er der om papirbogens undergang til fordel for e-bogslæseren, den elektroniske bog. Og vist er bogmediet inde i store omvæltninger, der rejser spørgsmål som forfatternes og ikke mindst boghandlernes indtjeningsmuligheder, bevarelse af litteraturen for kommende generationer mv. Masser af problemer. Men ser man et øjeblik bort fra alle bekymringerne, så er der ved at åbne sig en helt ny verden, en helt ny måde at omgås litteratur på, som næppe var mulig, så længe litteraturen var spærret inde i den gammeldaws side for side-bog med dens lineære, fra først til sidst-læsning, hvor udskejelserne indskrænkede sig til at smuglæse slutningen i utide.
E-boglæseren ændrer måden at læse på. Man er ikke henvist til at bladre rundt efter sine understregninger eller rode i sine noter. Man kan forfølge temaer, genlæse sit yndlingsafsnit, trække tekststykker frem til sammenligning og finde nye forbindelser i ét væk. Med e-bogslæseren indbydes læseren kort sagt til at forholde sig til teksten på langt flere måder end tidligere. Teksten er ikke længere spærret inde i et omslag.
Sit helt eget univers
Er det ikke fristende at se en forbindelse mellem denne befrielse af teksten fra det lineære bogmedium og opblomstringen af litteraturfestivaler over det ganske land? Vi nævner i flæng 'Ord over Svendborg', hvor man blandt andet kunne flytte rundt på og sammensætte mængder af ord, indsamlet på Facebook i en af byens boghandler; 'Esbjerg litteraturfestival', Aarhus' 'Vild Med Ord', 'Skagen Litteraturfestival', Aalborgs 'Ordkraft', den københavnske litteraturfestival i foråret og 'Verdenslitteratur på Møn', hvor en verdenskendt forfatter hvert år læser op, fortæller og lader sig interviewe over hele to dage.
Under Aalborgs 'Ordkraft' kunne man tage med tog rundt til Aalborgs litterære steder, forfatteren Bjarne Nielsen Brovst sad og arbejdede midt i det hele, der var skriveværksteder for folk, der selv ville skrive, kombination af litteratur og film, af teater om den portugisiske digter Fernando Pessoa iblandet Peter Laugesens kommentarer dertil samt naturligvis oplæsninger etc. En måde at betragte litteratur på, hvor man angriber den fra alle sider, hvor man selv skaber og oplever skabelsesprocessser i stedet for at lade sig nøje med slutproduktet. Teksten er sluppet ud af bogen, samtidig med at den jo stadig findes der i sin eneståenhed.
Også i e-bogen gemmer der sig en ganske bestemt struktur, bogens indhold. Et stykke litteratur har sine egne love, hvert enkelt stykke litteratur opstiller mere eller mindre vellykket sit helt eget univers, som er unikt. Sproget kan tilmed opfinde en verden, som ingen andre medier kan bringe til live. Fordi sproget ikke er bundet til materialiteten, men til fantasien. Litteraturen har kort sagt en solid livsforsikring.
Det kan alt sammen kun give en bedre læseoplevelse, hvad enten man sidder hjemme i lænestolen med en rigtig bog i hånden eller tager på ferie med en fjerlet e-bogslæser i kufferten. Sådan en kan rumme 2.000 e-bøger og med et ekstra SD-kort 16.000.
Det skal være en lang ferie, hvis man skal nå at kede sig.

