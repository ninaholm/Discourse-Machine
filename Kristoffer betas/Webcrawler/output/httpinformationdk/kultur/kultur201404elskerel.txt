Elsker, elsker ikke: Jesper Sternberg

 
	Jesper Sternberg


 
	Elsker

	Det paradoksale og det hykleriske. At få en ven, der ikke er vant til at spise stærk mad til, med tårer i øjnene, at tage en bid af noget, som han tror er guacamole, men som i virkeligheden er wasabi. Hunde, katte og spaghetti med kødsovs. At købe ind. At skifte imellem at læse Tristam Shandy og tage Ipad’en frem og spille Small World 2. Brovtende frisprog og høj latter. Forestillinger om apokalypsen. At lyve for børn. Shu-bi-dua. Solskin – når bare der også er skygge. Freak Power. Klar tænkning. Sangtekster som jeg ikke kan huske. Når maskineriet går i stå og folk laver bål og løber i gaderne. Tanketorsk og kæpheste. Demokrati og den fælles samtale i det offentlige rum. Bordtennis. At der altid er godt vejr i vandlandet Tropical Islands lidt uden for Berlin – og at man kommer gratis ind på sin fødselsdag.

	Elsker ikke

	Det paradoksale og det hykleriske. At sidde på en café og opdage, at dem, der sidder ved siden af er på date og derefter overhøre deres akavede samtale, hvor de blandt andet finder ud af, at de begge to godt kan lide Barcelona. Forestillinger om, at det gode liv skulle kunne opnås gennem selvforsyning. Trafikstøj og ventetid. Mådehold og selvkontrol. Gråtoner i almindelighed og undervandsscener i film i særdeleshed. Monotoni og accept af givne vilkår. Foragt for underklassen. Smileys og lol i stedet for ord. Apokalypsen. Det at der ikke længere findes rygerkupeer, men at der i stedet er kommet stillekupeer er et ondsindet billede på en udvikling i samfundet.

