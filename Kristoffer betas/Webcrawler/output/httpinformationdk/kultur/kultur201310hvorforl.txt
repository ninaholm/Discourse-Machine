Hvorfor skal vi læse Thorkild Hansen i dag?

 
	Frits Andersen


 
	Michael Jalving, forfatter og debattør

– Hvilken betydning fra Thorkild Hansen haft for dansk litteratur?

	»Han var tidlig med at blande genrer og bruge sig selv. Ikke kun i dagbøgerne men også i journalistikken og i de dokumentariske romaner. Han er til stede i teksten som drivkraft.«

– Hvilket værk anser du som hans vigtigste?

	»’Hamsun’ er velskrevet flabet og var stik imod gældende normer og ideologi på den tid.«

–Hvorfor skal vi læse Thorkild Hansen i dag?

	»For at se, at det vi dyrker som originalt i dag med f.eks. Karl Ove Knausgård og til dels Jørgen Leth indskriver sig i en lang tradition, som han i Danmark var med til at udvikle.«

	Brian Mikkelsen, konservativ folketingsmedlem

– Hvilken betydning har Thorkild Hansen haft for dansk litteratur?

	»Hans blanding af fakta og fiktion og realistiske skildringer af personer, kultur og stemning i en anden tid har givet lyst til at gå på opdagelse i litteraturen.«

– Hvilket værk anser du som hans vigtigste?

	»Jeg læste slavetrilogien første gang som 11-12-årig. Hans delvist dokumentariske stil fik sporet ind på min store interesse for historie.«

– Hvorfor skal vi læse Thorkild Hansen i dag?

	»Bøgernes eviggyldige spørgsmål om frihed og tvang, styrke og svaghed, magt og moral gælder for dilemmaerne i hans bøger og for os som individer i dag.«

	Maria Helleberg, forfatter

– Hvilken betydning har Thorkild Hansen haft for dansk litteratur?

	»Han udkom, mens jeg var barn. Han var voksenforfatter, men jeg læste ham alligevel. Informativt, oplyst, indlevet. Uden modhager.«

 – Hvilket værk anser du som hans vigtigste?

	»Han indførte en ny (gammel?) genre i dansk litteratur: ’the drama documentary’. Ikke roman, ikke fagbog, men en mellemvare, der er afhængig af forfatterens talent og stilsikkerhed.«

– Hvorfor skal vi læse Thorkild Hansen i dag?

	»For stilens skyld, han var en elegant og selvbevidst skribent. For indholdets skyld: ikke meget slår ’Jens Munk’. For hans spændviddes skyld.«

	Knud Romer, forfatter og debattør

– Hvilken betydning har Thorkild Hansen haft for dansk litteratur?

	»Han har kunnet levendegøre den mytiske forestilling om forfatteren med stort F. På den måde er han et forbillede til efterlevelse, hvis man har storhedsvanvid.«

– Hvilket værk anser du som hans vigtigste?

	»’Knut Hamsun’ eller ’Det lykkelige Arabien’, som er sprængfyldt med ’fakta’ samtidig med at den ikke drukner og går i opløsning, så den kan hænges op med tøjklemmer.«

– Hvorfor skal vi læse Thorkild Hansen i dag?

	»Det er i hans biografi, han er mest aktuel i dag. Han er om nogen en af de stolte fædre til performativ biografisme.«

	Ib Michael, forfatter

– Hvilken betydning har Thorkild Hansen haft for dansk litteratur?

	»Han viser, at der ude i det virkelige liv er nogle fantastiske figurer, man kan dramatisere. Og så er han klar over, at alt, hvad man skriver, i sidste ende er fiktion.«

– Hvilket værk anser du som hans vigtigste? Hvorfor?

	»’Det lykkelige Arabien’ er fuldstændig uendelig vellykket som romanværk. For mange år siden rejste jeg i Yemen og tænkte: Hvor er det fantastisk at være her – bl.a. fordi jeg har læst den bog.«

– Hvorfor skal vi læse Thorkild Hansen i dag?

	»Du skal læse Thorkild Hansen, fordi du skal altid læse gode bøger. Så enkelt er det.«

	Frits Andersen, lektor i litteraturhistorie

– Hvilken betydning har Thorkild Hansen haft for dansk litteratur?

	»Han var en stor nyskaber med den eksperimenterende historiske roman og på den måde forud for sin tid. Også hans selvbiografiske tekster var meget radikale.«

– Hvilket værk anser du som hans vigtigste?

	»’Det lykkelige Arabien’. Der opfinder han en ny og perspektivrig genre. Det bliver også hans læsergennembrud og har stor succes i bogklubberne.«

– Hvorfor skal vi læse Thorkild Hansen i dag?

	»Han var ude at trit med tendenser i sin egen tid og kom litteraturen i møde med en friskhed og en originalitet, der virker overbevisende. Han er en ener.«

