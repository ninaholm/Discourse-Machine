Bogfolk



 Dorthe Nors
Novelleforfatterens forord til den nye 10. udgave af klassikeren over alle danske klassikere, nemlig Johannes V. Jensens Kongens fald om hovedpersonen Mikkel Thøgersen. Dorthe Nors lægger vægt på romanens særlige skildring af hjemløsheden og Jensens følelse af splittelse mellem egnen derhjemme ved Limfjorden og verden derude: »Den geografiske rodløshed i at komme fra et sted, man aldrig kan vende tilbage til, er et grundtema for ham.« Romanen udkom i går i Gyldendals klassikerserie i blød paperbackudgave med Peter Stoltzes grafiske design. Udgaven kan erhverves for 150 kroner.
Goethe
I samme serie udkommer samme dag Goethes verdensberømte roman Den unge Werthers lidelser fra 1774 om en ung mand, Werther, der flygter fra byens larm for at søge fred og ro på landet, men som dér skæbnesvangert forelsker sig i den smukke Lotte, som imidlertid har forlovet sig med embedsmanden Albert. Følelsesmennesket Werther mister gradvist kontrollen over sig selv og begår selvmord, et selvmord som i sig selv er blevet litteraturhistorisk som et af de længstvarende og detaljerede, og som tilmed i samtiden skabte mode i den europæiske ungdom, hvorfor romanen blev forbudt i flere lande.
Vasilij Grossman
Samtidig med disse Gyldendal-klassikere udkommer i Rosinantes suveræne klassikerserie Vasilij Grossmans store sovjetiske roman Liv og skæbne. I krigsromanen er vi i Moskva, i den fjerne provins, ved fronten og i dens bagland, ved Stalins og Hitlers stabe, i tyske koncentrationslejre, i Ljubanka-fængslet, i laboratorier og i russiske hjem. Romanen var færdig i 1960, men blev beslaglagt af KGB, og forfatteren, der døde i 1964, nåede således ikke at opleve romanens udgivelse første gang i Frankrig i 1983. Den udkom første gang på dansk i 1985 og nu endelig igen i Ole Husted Jensens oversættelse.

