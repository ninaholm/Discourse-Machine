For, imod, eller?



 
	To mennesker af forskelligt køn. Den ene, en ung mand, er noget problematisk socialt set, men besidder et kæmpe talent. Den anden, en kvinde i trediverne, har som sit arbejde at tage sig af unge på kant med loven, men drømmer forfatterdrømme ved siden af. Hun forener sine to aktiviteter ved at understøtte den unge mands litterære løbebane. Han på sin side forelsker sig, må man tro, i en kvinde, der i sjælden grad forstår ham og har mulighed for at gøre noget for ham. For den unge mand en uvant cocktail.

	Sig navnene: Yahya Hassan og Louise Østergaard.

	Straks bliver det til en debat om, hvorvidt det er mere acceptabelt at ældre kvinder forelsker sig i unge mænd end at ældre mænd forelsker sig i unge kvinder. P1’s Ordet er dit vier emnet en hel time, i Politiken er det klummestof, og ind kommer en stime af folk, som er enten for eller imod. Overskrift på hele palaveren: Er moderne, selvstændige kvinder cougars eller pumakvinder og mænd stadigvæk nogle gamle grise?

	Det er pisseinteressant at beskæftige sig med udviklinger i kønsrollemønstret, men hvorfor skal debatten straks køres op i et for eller imod? Begge køn kan føle sig tiltrukket af ungdom, og det kan være ynkeligt, latterligt, rørende, oprørende og patetisk eller hjertevarmende og bekræftende alt efter omstændighederne. Men hvis vi straks fordømmer mænd og omvendt bare bærer over med kvinder, vurderer vi med patriarkatets blik og får derfor også kun øje på de traditionelle kønsroller.

	Med Louise Østergaards roman får vi derimod et nuancerende indblik i de omstændigheder, der danner ramme om lige præcis dette forhold. Vi får at vide, at det for hendes vedkommende endte med skilsmisse fra mand og barn, og hvis det virkelig optager os så brændende, får vi derved også chancen for at leve os ind i et sådan forholds mulig- og umuligheder.

	Mon den menneskelige indsigt, man på den måde får, ikke bliver større end ved en firkantet stillingtagen for eller imod?

