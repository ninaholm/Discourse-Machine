Værdikommission skal dyrke kulturmøde og naboskab
Den politiske debat i Danmark har været alt for forhippet på  økonomi og en opdeling i 'dem' og 'os'. Fremover skal kulturmøde  og generationers gensidige støtte hives frem i debatbilledet, mener formanden for den nye værdikommission


 Et tandløst teselskab eller en klerikal magtinstans? Kulturministerens nyligt nedsatte værdikommission er blevet mangfoldigt modtaget.
Selv er kommissionsformanden Elisabeth Dons Christensen, biskop i Ribe stift, utilfreds med den debat, der har fyldt talerstole og spalteplads det seneste årti.
»Nu har vi diskuteret økonomi i en masse år. Der har vi troet, at alle skulle være rige på ingen tid. Og vi er også økonomisk set blevet rigere. Samtidig har politikerne lagt enormt meget vægt på, hvordan vi hver især kan få mere og fordele det anderledes. Men samlet mener jeg, vi har haft alt for meget fokus på penge, penge, penge. For vi bliver jo ikke lykkeligere af at have flere penge,« siger hun og tilføjer:
»Selvfølgelig trænger nogle til at få mere i pengepungen. Men de fleste af os har jo mere end rigeligt til dagen og vejen. Om vi skal på en eller fem turistrejser om året gør vel ikke den store forskel?«
Kulturmøde
Men det er ikke blot økonomiens forrang i offentligheden, der har været problemet. Politikere og meningsdannere har også kun sparsomt debatteret muligheder ved kulturmøde.
»Det har jo været en kedelig værdidebat, som har været enormt præget af 'dem' og 'os',« siger Elisabeth Dons Christensen.
Hendes mål med kommissionen er at identificere et værdimæssigt fundament, som kan ruste befolkningen til større kulturmøder i fremtiden: »Hvis man går og er bange og negativ, så kan man ikke møde nogen. Heller ikke de ikke-etniske danskere, som jo har fyldt en stor del af debatten. For kulturmøder kommer jo af overskud. At vide hvor man står, så man kan møde andre,« siger hun.
Selv er hun overbevist om, at mange i befolkningen til dagligt holder en række distinkte værdier i live. En af de vigtigste, »generationsværdien«, har historisk modvirket generationers gensidige konflikt, mener hun: »Der kan opstå skel, når man diskuterer om skoler, børnehaver eller hjemmehjælpen skal have penge. Her risikerer vi en generationskonflikt, som kan splitte debatten i to. Derfor er det vigtigt at blive bevidst om, at generationerne lever af hinandens støtte. Og hidtil har denne værdi også stået stærkt,« siger hun.
Hils på din nabo
Men også værdien af naboskab fremhæver hun som et adelsmærke, den nye værdikommission med fordel kunne fremhæve: »Det er en vigtig værdi, at man tager sig af hinanden, selv i en storby, og hilser på sin nabo. Det positive ved de nære relationer har hidtil ikke fået nok fokus,« siger hun og henviser samtidig til det positive ved store dele af befolkningens engagement i foreningsliv og frivilligt arbejde.
Elisabeth Dons Christensen er klar over, at den nye kommission ikke skal rejse rundt og bedrive videnskab. Danskernes værdier er nemlig indtil flere gange afdækket i den danske værdiundersøgelse - senest i 2008 med professor Peter Gundelach ved roret. I stedet forestiller hun sig at turnere landet rundt til forsamlings- og kulturhuse for at debattere. Og hvis kommissionen skulle finde frem til »tusinder« af værdisystemer i befolkningen, er opgaven at »samle dem i en række kasser«, mener hun.
Med udgangspunkt i værdiundersøgelserne har hun dog en række forventninger til værdiernes greb i det ganske land.
»I starten af de her værdiundersøgelser var der en tydelig tendens til, at tendensen til at snyde i skat og på bistandskontoret var stigende, men det har faktisk ændret sig i løbet af de her tredive år,« vurderer hun og tilføjer:
»Vi kan jo ikke leve i et samfund, hvor vi konkurrerer om at snyde hinanden og ender som en bananrepublik. Men det er heldigvis ikke fremtiden, som den tegner sig.«
Bevidstgørelse
Foruden Elisabeth Dons Christensen udgøres kommissionen af to gejstlige, to forfattere, to journalister, en skuespiller, en foreningsmand og to akademikere. Særligt det klerikale præg har vækket offentlig mistro. Men denne kritik har Elisabeth Dons Christensen svært ved at tage alvorligt:
»Som kristen ved jeg, at jeg kan adskille tro og viden. At jeg selvfølgelig kan arbejde videnskabeligt og grundigt og se på værdier og sprogliggøre dem. Nej, det er ikke et problem. For hele kommissionen arbejde handler jo om at bevidstgøre om, hvilke værdier vi hver især har.«
Denne »bevidstgørelse« skal dog ikke ses som biskoppens diktat overfor befolkningens værdier, mener hun:
»Jeg skal ikke pådutte andre mine værdier - det ligger overhovedet ikke til mig. Men jeg forestiller mig, at vi kan blive mere bevidste om vores fælles værdimæssige ophav ved at tale om det.«

