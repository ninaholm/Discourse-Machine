Udhængt kunstner: Jeppesen har ret
Mener kunstneren Jesper Christiansen virkelig, at Informations anmelder Michael Jeppesen har ’fuldkommen ret’ i sin sønderlemmende kritik af hans værk?


 Tirsdag modtog Information et gådefuldt maleri med posten fra kunstneren Jesper Christiansen. »Shit Island« står der nederst til højre på billedet. Herfra en pil mod hvad, der må være Amager, hvor københavnerne i 1898 oprettede en rensestation for latrinspande og siden deponerede deres skrald. Endelig, henover det hele, den malede inskription til »Mikael Jepsen,« der kun kan være være Informations kunstanmelder af omtrent samme navn. Bogstav for bogstav:
»Kære Mikael Jepsen. Du har fuldkommen ret. Og jeg vil godt være det bekendt. Hilsen Jesper Christiansen.« Men hvad er det i grunden Jesper Christiansen sådan giver Michael Jeppesen ret i?
Under overskriften Danmarks reneste numsehuller gav Michael Jeppesen den 25. februar bare 2 ud af 6 stjerner til udsmykningen af Frederik VIII’s palæ, som Jesper Christiansen har bidraget til med et kæmpemæssigt verdenskort i vestibulen.
Ifølge Michael Jeppesen er den kongelige palækunst som helhed en omgang »slesk« bestillingsarbejde, et »tarveligt katalog over nullernes Bredgade.« Og Jesper Christiansens bidrag, der af en ellers begejstret anmelderskare blev hyldet som både »mageløs« og »intelligent« malerkunst, gav i Informations kunstspalter anledning til følgende bredside fra Michael Jeppesen, der blandt andet hæftede sig ved det platte i at male kloden, som den tager sig ud fra kronprinsessens Tasmanien:
»Jesper Christiansen er en af dem, der må skamme sig mest, det ligner selvfedme fra en brandert til en julefrokost, noget, der virker, mens man skal imponere dullen, men som vil være grænseoverskridende pinligt, hvis man skulle se det på video dagen efter.«
Ren underholdning
Spørger man kunstneren selv, er det tilsendte maleri »meget simpelt«.
 »Det er en besked, som meddeler sig på samme måde, som Jeppesen gør det som kritiker. Ved bevidst at stave navnet forkert og sådan. Det er det niveau, vi befinder os på. Det kan være meget sjovt, det Jeppesen skriver. I det mindste en sjælden gang i mellem. Men det er altså ren underholdning og smagsdommeri. Ikke kunstkritik.«
– Så når du skriver, at Jeppesen har fuldkommen ret ...
»Så er det ikke, fordi jeg skammer mig. Sagen er, at de få konkrete ting, han skriver om værket, lige så vel kan være positive som negative. Der er vel ikke noget galt i, at man skaber en verden, som er set fra Australiens perspektiv. Det er da ikke i sig selv udtryk for dårlig kvalitet.«
– Hvad har det hele med Amager at gøre?
»Mit værk er et spejl på Jeppesens praksis. Resten er op til fri fortolkning.«

