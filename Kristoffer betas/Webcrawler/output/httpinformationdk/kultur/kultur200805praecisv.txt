Præcis som det skal være
Ingen store overraskelser i Cannes, da Guldpalmen blev uddelt til fransk film i aftes


 CANNES - En hel skoleklasse gik på scenen til taktfaste klapsalver, da Guldpalmen på årets filmfestival i Cannes i aftes blev overrakt den franske instruktør Laurent Cantet og filmen Entre les murs, der følger en gymnasieklasse gennem et helt år.
At prisen gik til Entre les murs, der var den sidste konkurrencefilm, som blev vist på festivalen, var ikke den store overraskelse, man havde forventet efter juryformand Sean Penns indledende ord.
"Det er meget passende, at filmen, vi skal se efter prisuddelingen, hedder What Just Happened?, fordi når vi har uddelt priserne, vil I sige, 'hvad skete der lige?' Og det er præcis, som det skal være."
I det store hele var det favoritterne, som løb med priserne. Matteo Garrones stærke drama om den napolitanske mafia, Gomorra, fik festivalens Grand Prix - instruktøren kvitterede med et enkelt "tak" - mens Juryens Pris gik til Il Divo, Paolo Sorrentinos usædvanlige portræt af den tidligere italienske ministerpræsident Giulio Andreotti.
Der blev også uddelt en helt særlig pris, og det stod Sean Penn for: 
"Nogle gange bruger man en specialpris til at anerkende en enkelt film, andre gange et helt værk. I år følte vi, at vi har en blanding af de to. Værket har udviklet sig og fået større værdi gennem årene. Og i år er der to mennesker, som vi synes, at vi er nødt til at anerkende: Catherine Deneuve og Clint Eastwood."
Det var et populært valg, og Deneuve, der er med i to film, som er blevet vist her i Cannes, høstede stort bifald, da hun gik på scenen. Eastwood var rejst hjem.
En pris til Ché
Benicio Del Toro blev belønnet for sin rolle i Steven Soderberghs Ché, hvilket kan ses som en måde at anerkende en på flere måder vigtig, men ikke helt igennem vellykket film.
"Jeg vil gerne dedikere denne pris til manden selv, Ché Guevara," sagde Del Toro.
"Jeg vil gerne takke Cannes og juryen, og jeg vil også gerne takke og dele denne pris med Steven Soderbergh, som stod op hver dag og tvang mig til at gennemføre det her. Han var et forbillede for mig. Han skubbede os alle fremad, når vi ikke vidste, hvad vi skulle gøre."
Prisen for bedste kvindelige skuespilpræstation gik til brasilianske Sandra Corveloni, der har hovedrollen i Walter Salles og Daniela Thomas' Linha de passe. 
Skuespillerinden kunne ikke selv være til stede, fortalte Thomas, fordi "hun lige har oplevet en stor sorg. Hun var gravid og mistede sit ufødte barn. Men jeg er sikker på, at det vil betyde meget for hende med denne pris."
Pris til Steve McQueen
Den tyrkiske instruktør Nuri Bilge Ceylan fik instruktørprisen for Three Monkeys, og de dobbelte Guldpalmevindere fra Belgien, Dardenne-brødrene, fik prisen for bedste manuskript for filmen Le silence de Lorna.
Debutantprisen, Camera d'Or, gik fortjent til briten Steve McQueen for Hunger, der lørdag også fik den internationale filmkritikersammenslutning, FIPRESCI's, pris. 
Det var den amerikanske skuespiller og instruktør Dennis Hopper som overrakte den pris - han vandt den selv i 1969 for Easy Rider, og det var McQueen glad for: "Det er en stor fornøjelse at modtage prisen af mand, som jeg beundrer, og som tør tage chancer. Hunger handler om en sultestrejke i et fængsel i Nordirland i 1980'erne. Der er fangevogtere i fængslet, som jeg kan identificere mig med, og der er fanger, som jeg kan identificere mig med. Filmen fortæller om folk under ekstremt pres, og hvordan de agerer, hvordan vi agerer."

Mere Cannes på information.dk/film og luftskibet.information.dk/forsidesensationen
www.festival-cannes.fr

