’Jeg vil arbejde for folkeoplysningen’
Vi skal bygge videre på Grundtvigs ideer om åbenhed og plads til forskellighed, siger den nye kulturminister. Hun lytter til Carl Nielsen og læser Benny Andersen – og er ikke bange for være værdipolitisk


 Marianne Jelved havde dårligt fået ordet ved gårsdagens overdragelsesforretning i Kulturministeriet, før hun nævnte Grundtvig. Det gjorde hun, fordi Grundtvigs dannelsesidealer er helt centrale for den danske kultur, forklarer hun efterfølgende på sit nye ministerkontor:
»Jeg nævnte Grundtvig, fordi ministeriet også arbejder med folkeoplysning og folkehøjskolen. Vi skulle have en fri forfatning – vi skulle have demokrati – og det, mente han, krævede en oplyst befolkning. Jeg ville gøre opmærksom på, at de traditioner, vi har – og som de her institutioner varetager – rækker langt tilbage og er en del af vores kulturarv. De har påvirket den måde, vi har indrettet samfundet på«.
I god demokratisk ånd havde alle medier i går fået mulighed for at interviewe ministeren – i syv minutter hver. Information er nummer 12 i rækken, og selv om Marianne Jelved i første omgang ser en smule træt ud ved synet af endnu en journalist, får hun hurtigt talt sig varm:
»Det, jeg synes er fantastisk generøst i Grundtvigs tankegang, er, at mindretal har ret til at indrette sig på måder, som flertallet ikke bruger. Eksempelvis kan de oprette en folkehøjskole, som bygger på et værdisæt, som ikke nødvendigvis behøver at være det samme som det, der hersker på Christiansborg.«
– Du har tidligere været markant på netop det værdipolitiske område. Vil du også være det som kulturminister?
»Ja. Hvis man forstår værdipolitik, som at man grundlæggende arbejder for nogle bestemte måder, samfundet fungerer på. Og for de traditioner, som har været med til at skabe det samfund, som vi har – og som er en del af vores kultur.«
– Hvordan ser radikal værdipolitik så ud fra en kulturministers synsvinkel?
»Det er åbenhed. Åbenhed for eksperimenter og for at folk selv kan indrette sig på den måde, som de vil. Eksempelvis i den frivillige sektor. Samfundet er på det seneste blevet båret meget mere af økonomiske relationer end af menneskelige. Alt gøres op i penge. Uddannelsesstedernes rektorer tænker i, hvordan de kan skaffe flest muligt penge, og det kan de ved at fastholde de elever, der er kommet til deres gymnasium. Så selv om det var bedre at guide dem videre til en erhvervsfaglig uddannelse, holder man fast i dem, fordi det giver flere penge i kassen. Hele den måde at tænke på, præger vores samfund, og det mener jeg er uheldigt. Den vil jeg gerne gøre op med.«
– Kan man det som kulturminister?
»Det mener jeg, at man kan. Hvis man prioriterer aktiviteter som tilgodeser, at man går fælles sammen om noget. Ikke for egen vinding s skyld, men fordi fællesskabet er enige om, at nu vil vi prioritere folkeoplysningsarbejdet på den og den måde. Vi vil prioritere bestemte idrætsaktiviteter, eksempelvis.«
Juletræ og at blande sig udenom
– Bør man som kulturminister blande sig indvandrerdebatten og debatten om danskhed?
»Ikke umiddelbart.«
– Hvad med juletræssagen i Kokkedal. Er det en sag og en debat, som en kulturminister bør blande sig i?
»Den vil jeg mene hører til oppe i Kokkedal. Det er netop et eksempel på det, som jeg sagde før: Der er et fællesskab. Der er en bestyrelse, som varetager den opgave at prioritere midlerne. Det skal Folketinget ikke blande sig i. Så mister hele den tankegang, der ligger i at have en afdelingsbestyrelse i en boligforening, sin betydning,« siger Marianne Jelved.
– Dine værdipolitiske udmeldinger har tidligere skabt splid i forholdet til Socialdemokraterne. Har de noget at frygte nu, hvor du er blevet kulturminister?
»Nej, for nu er jeg medlem af en regering, så jeg vil gøre mig umage for at tale på regeringens vegne. Og det tror jeg nu heller ikke, at jeg får problemer med,« siger hun.
– Vi har også et par poppede spørgsmål her til sidst. Er du med på det?
»Ja.«
– Hvem er din yndlingsforfatter?
»Benny Andersen, fordi han er en sproglig mester og har nogle holdninger, som klart skinner igennem i hans digtning. Herman Bang er et andet bud.«
– Hvilken musik lytter du til for tiden?
»Carl Nielsen. Og viser. Både danske, svenske og irske viser.«
– Hvornår var du sidst i teatret?
»Det er et par år siden. Jeg holder utroligt meget af Henrik Ibsens stykker, så det er ikke, fordi jeg ikke kan lide at gå i teatret. Men jeg bruger i forvejen mange aftener ude som politiker, så mine friaftener er hellige. Og det er eksempelvis nemmere at sætte et stykke musik på derhjemme.«
– Uffe Elbæk sagde i sin tale ved overdragelsesforretningen, at du skulle huske at løsne skuldrene og fortsætte den afslappede stil. Vil du gøre det?
»Ja, jeg er helt lettet over, at jeg kan tillade mig at komme i cowboybukser her.«

