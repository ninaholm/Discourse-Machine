En joke kan også være et kunstværk
Det mener stand-upperen Sanne Søndergaard, der er aktuel med ungdomsromanen 'Kære Dødsbog' - en slags dagbog skrevet af Agnes, der har besluttet at begå selvmord om femten dage


 - Hvad er dit mest udtalte karaktertræk?
Mit temperament. Lad os bare sige, at dørene stadig hænger løst i hængslerne i mit barndomshjem. 
- Hvad er din yndlingsbeskæftigelse?
At stå på scenen og give 150 mennesker åndenød af grin. Skarpt forfulgt af kombinationen af karbad, krimi og Cabernet Sauvignon.
- Hvad er din seneste anskaffelse?
Jeg har lige købt min brors alufælge-blærende, toplirede superdrøn af en bil. Jeg er bange for, at mit ellers så CO2-forskrækkede og farthastighedsoverholdende venstrefløjssind taber terræn, når jeg speeder ud ad motorvejen.
- Dine helte og heltinder i det virkelige liv?
Lise Nørgaard, Søs & Kirsten, Hella Joof, Susanne Bier, Lisbeth Dahl, Isabel Allende, Joan Rivers, Ellen Degeneres, Sarah Silverman - Skal jeg også nævne mænd? Niels Hausgaard og H.C. Andersen. 
- Hvad har været dit mest kontroversielle valg i livet?
I 2004, da jeg blev færdiguddannet som journalist, vidste jeg, at det skulle jeg ikke være. Jeg havde længe gået med en drøm om at prøve det der stand-up, så det gjorde jeg, og ja, så blev det altså det.
- Hvornår føler du dig mest misforstået?
Sammen med andre mennesker!? Nej, men når andre mennesker tillægger mig skjulte motiver for mine handlinger - som jeg ikke har. Og når de ikke lytter til det, jeg egentlig siger, men hører det, de forventer at høre. Og når jeg prøver at score ... 
- Hvad er din største bedrift?
Det må vist være at skrive en hel bog. Jeg havde aldrig troet, at jeg ville have tålmodighed nok til at sætte mig ned og skrive så meget.
- Dine største fejl?
Øh, jeg tror ikke så meget på fejl, jeg kalder dem 'erfaringer'. Men de erfaringer, jeg gerne ville have været foruden, er de situationer, hvor jeg har såret andre. Især hvis jeg med vilje har sagt eller gjort noget tarveligt. 
- Din drøm om lykken?
Det er at være lykkelig i det, jeg står i lige nu og her.
- Din sindsstemning netop nu?
Ikke helt lykkelig lige nu og her - Jeg er lidt udkørt oven på en måneds Comedy Tour, og når jeg er træt, er jeg desværre betydeligt mindre positiv. Og oveni er jeg begyndende præmenstruel. Jeg siger bare, at man nok ikke skal komme til at skubbe til mig i bussen. 
- Hvilken dyd er den vigtigste?
Indlevelsesevne. Altså indsigt i og lyst til at forstå andre mennesker og deres frembringelser.
- Hvilket kunstværk (bog, film, teater, maleri, etc.) har haft størst betydning for dig?
En joke, faktisk. Den første stand-up-joke, jeg kan huske, jeg grinede af. Og jeg har ikke været ret gammel, omkring otte eller ni. Joken lyder: I have flabby thighs, but fortunately my stomach covers them. Men jeg har sandsynligvis hørt den på dansk dengang. Senere fandt jeg ud af, at det er en af Joan Rivers' kendingsjokes. Den selvironi og spidende punchline-mættede comedy, hun står for, ligner meget min egen tilgang til humor. 
- Hvad betragter du som din største ulykke?
Jeg mener stadig, at jeg burde være blevet udtaget til det JBU-fodboldhold i '96. 
- Dit motto?
Du skal ikke fortryde det, du gør - men det er trods alt bedre end at fortryde, at du ikke gjorde det.

Poesibogen stiller hver uge en ny person en række faste spørgsmål

