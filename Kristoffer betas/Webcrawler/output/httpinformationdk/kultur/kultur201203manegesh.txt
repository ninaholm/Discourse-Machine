Manegeshow med kulørte blomster
Sæsonen er lige gået i gang hos Cirkus Arena med klovne, dyr og 350 ansatte, som skal have både gage og premierebuketter
Debatprogram. Trods småfejl tegner det med dette første afsnit lovende for DR2’s nye religiøse satsning, der har den muslimske religionssociolog Sherin Khankan og den kristne religionssociolog Morten Højsgaard som værter.


 Opringning til direktør og sprechstallmeister Benny Berdino få dage før premieren i forgårs:
– Kulden er dårligt gået af jorden, før I spreder savsmuld i manegen?
»Nu driver vi cirkus i både Frankrig og Spanien, så vi har et andet forhold til sæsoner, men det er rigtigt, at danskerne traditionelt forbinder cirkus med sommer.«
– Så er det godt, at I har et nummer med en varmluftballon ...
»En ballon med kurv i alt fald og en betjent, der forfølger en tugthusfange i et komisk nummer under kuplen. Det bliver en guldsæson! Vi har vundet præmier i Monte Carlo og præsenterer både klovne, heste og elefanter.«
– Hvordan sætter man en cirkusforestilling sammen?
»For mig er det ligesom at gå på torvet og købe blomster, og så er der andre, der hjælper med at binde buketten. Det er blandt andet et teknisk spørgsmål at lægge rækkefølgen, så der bliver tid til at rive savsmuldet efter hestene eller stramme barduner til næste nummer.«
– Du er selv sprechstallmeister?
»Ja, ligesom sidste år. Tidligere har vi haft både Bubber og Søs og Dario i manegen, men i år er det igen mig selv.«
– Hvad har du på til forestillingen?
»En flot smoking, syet af prins Henriks skrædder. Den havde jeg også på, da jeg var i audiens hos dronningen, efter mit ridderkors. Og hun gav mig ret i, at det da er meget godt klaret af en knægt, der gik ud af syvende klasse og har rejst med sin fars cirkus, der startede i et hullet telt med en rejsegrammofon. I dag er manegen 45 meter i diameter, og teltet kan rumme 1.800 tilskuere.«
– Du er i manegen de næste seks måneder rundt i landet. Det lyder hårdt, du er jo kommet op i årene ...
»65. Men jeg er lesbisk, ligesom min søn og cirkuspartner Jackie i øvrigt, så jeg kan stadigvæk li’ at kigge efter de unge piger. Ældre er jeg ikke.«
– Du står selv for en del af driften med andre ord.
»Ja, man kommer ikke sovende til sin gæld, som min far altid sagde, og vi har fire telte, vi lejer ud til andre forretninger.«
– Men du har ikke noget mobilnummer ...
»Nej, og heller ingen computer. Det har jeg folk til, ligesom jeg har folk til at spille golf for mig og til at rejse teltet og pille det ned igen undervejs. Men jeg ved, hvordan man gør.«
– Hvor stor er besætningen?
»350 mennesker. Og det er ikke det værste, at de skal have gage, de skal også have premierebuketter! Men nu dufter der igen af savsmuld her på Bellahøj.«

