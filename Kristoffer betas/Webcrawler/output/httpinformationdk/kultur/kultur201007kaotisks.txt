En kaotisk start på touren
Det er et meget stærkt dansk cykelhold, der i eftermiddag tager hul på Tour de France, men Bjarne Riis' mandskab har været igennem en turbulent uge med uvished om holdets fremtid og dårligt timet vished om, at den sportslige leder og de to bedste ryttere er på vej videre
Opbrud. Team Saxo Banks sportslige leder, Kim Andersen, forlod Bjarne Riis' cykelhold, fordi han kunne få tryghed og hele det sportslige ansvar, hvis han tog imod Luxembourg-tilbuddet, fortæller han. Brødreparret Fränk (forrest th.) og Andy Schleck (tv.) meldes på vej til Andersens nye hold.


 Når Tour de France indledes i dag i Rotterdams gader med en enkeltstartsprolog på 8,9 kilometer, stiller Bjarne Riis' Team Saxo Bank med et hold, der er stærkere end nogensinde. Stærkere end det, der i 2008 bragte Carlos Sastre til tops, og stærkere end det, der sidste år var bag den unge luxembourger Andy Schlecks andenplads efter også dette års storfavorit, spanieren Alberto Contador.
En slagkraftig enhed, hvoraf fire af de ni ryttere er danske, med en ikke urealistisk ambition om at vise sig som Tour-feltets stærkeste mandskab og med unge Schleck vinde verdens vigtigste cykelløb.
Sådan var det i hvert fald lige indtil i søndags. Under sommersolen i Hobro, hvor landets bedste ryttere dystede om at blive dansk mester og fra vejsiden blev hyldede med flag og plasticklappepølser, detonerede en bombe: Bjarne Riis havde fyret Kim Andersen, den nærmest uerstattelige sportslige leder på de franske landeveje, fordi denne igennem længere tid havde arbejdet i det skjulte på etableringen af et helt nyt cykelhold, solidt finansieret af penge fra Luxembourg og med base der - og den nærliggende tanke blev hurtigt bekræftet: Bjarne Riis' to stjerner, de luxembourgske brødre, Fränk og Andy Schleck, hvis kontrakt med Riis udløber ved årsskiftet, vil selvfølgelig hellere køre under eget flag end under dansk, og dertil med en sikkerhed i ansættelsen og en hyre, som Bjarne Riis ikke har kunnet garantere i sin egen jagt på en sponsor, der fra årsskiftet skal erstatte Saxo Bank. Sammen med holdets tidligere pressechef, Brian Nygaard, har Kim Andersen siden februar arbejdet på etableringen af det nye hold, og det har han tilsyneladende undladt at informere sin chef om - eller først gjort det så sent, at Riis har været tvunget til at beslutte sig for at fyre ham eller beholde ham midlertidigt blot en uge før Tour de France.
Krisetruet virksomhed
Bjarne Riis' virksomhed har i det seneste halvandet år været krisetruet flere gange. Samme dag i efteråret 2008 som Reimer Bo Christensen på Hotel Marina i Vedbæk skulle præsentere Saxo Banks hold for sæsonen 2009 med IT Factory som stor sidesponsor, blev Stein Bagger sigtet og efterlyst. Man havde ikke engang nået at pille fupfirmaets logo ned fra væggen bag cykelrytterne, og de mange tilstedeværende journalister var mere optagne af at tjekke Stein Bagger på den trådløse end følge med i Reimers præsentation af et løfterigt australsk cykeltalent. Siden fulgte Saxo Banks finanskrisebestemte afkald på forlængelse af det sponsorat, de havde forpligtet sig til for to år. Det koster cirka 100 millioner kroner om året at drive et cykelhold på Bjarne Riis' ambitionsniveau. De penge har han ikke haft, og budgettunge medarbejdere som en Carsten Jeppesen på de indre linjer og de mere synlige som coachen B.S. Christiansen og holdejerens spindoktor Brian Nygaard er i den mindelighed, der karakteriserer det lille, lukkede miljø forsvundet ud af organisationen i takt med pengeknapheden.
De to sidste er mest interessante. B.S Christiansen, fordi det er hans formulering af cykelholdets og virksomhedens værdigrundlag, der er kommet i krise. Mildt sagt. Som det eneste cykelhold i verden, måske som det eneste professionelle sportsaktieselskab, har Riis Cycling en filosofi, som de kalder det, og et værdigrundlag. Se det selv på Team Saxo Banks hjemmeside. Det drejer sig ikke om brugte cykelsko til barfodede talenter i Burkina Faso, men om optimering af selskabets egne menneskelige ressourcer fra den nyansatte kontormedarbejder til Andy Schleck, hans bror Fränk og holdets tredje stjerne, tempofænomenet Fabian Cancellara. Mest synligt i virksomhedens årlige, fantasifuldt arrangerede og mediedækkede overlevelses-øvelser for alle ansatte.
Værdigrundlaget er dette: Målet er Teamwork og forudsætningerne for det er Respect, Loyalty, Communication and Commitment. På holdets hjemmeside udtrykt med en lille graf og på engelsk.
I første omgang er det kommunikationen, det er knebet gevaldigt med. Hvorfor har Kim Andersen ikke langt tidligere orienteret Riis om sine planer? Der har hele foråret været vedholdende rygter om et luxembourgsk hold med brødrene Schleck som hovedpersoner, men dem har brødrene dementeret, og Andersen har været tavs. Både rytterne og sportsdirektøren har selvfølgelig ret til at søge væk fra en virksomhed med en uvis fremtid og finde andet arbejde, når deres kontrakt udløber, og de er ikke forpligtede til at offentliggøre deres planer eller bekræfte rygter. Men at de ikke har orienteret deres arbejdsgiver i tide er vel ikke blot et kommunikationssvigt, det er også illoyalt, for i tide er ikke fjorten dage eller en uge før Tour de France. Eller hvornår Riis nu er blevet underrettet. Det vides endnu ikke, for heller ikke han har været særlig meddelsom over for sine ryttere og andre ansatte. De har skullet gætte sig til, hvad der var under opsejling.
Det er Kim Andersen, der har indført ordet og begrebet 'førertrøje' i dansk politisk jargon, og det skete under Tour de France i 1983, da han som den første dansker nogensinde erobrede den gule trøje tidligt i løbet og tappert forsvarede den i fem dage. Og dermed fik Tour de France også for første gang den opmærksomhed i Danmark, som begivenheden har bevaret lige siden. Efter sin aktive karriere blev Andersen fra 1998 sportslig leder af et par små danske cykelhold, inden han i 2004 kom til Bjarne Riis. Han er den taktiske hjerne på holdet, i højere grad end Riis hævdes det, og med sin ro og stilfærdige myndighed har han et tæt forhold til rytterne. Især til Fränk og Andy Schleck, og det er ikke noget tilfælde, at det er et luxembourgsk hold, han nu skal stå i spidsen for.
Går egne veje
Som meget ung amatørrytter kom Kim Andersen til Luxembourg, hvor hans mentor blev Marcel Gilles, direktør i et rejsebureau og en trind ildsjæl, der er helt central i fyrstedømmets cykelsport som løbsarrangør, klub-leder, talentspejder og kontraktformidler. Uden at tage penge for det. Kim Andersen kørte for Gilles' amatørklub og arbejdede ved siden af på et stort autoværksted ejet af en hans venner. Da Marcel Gilles skaffede Andersen en professionel kontrakt med et stort fransk hold, blev både hans plads på cykelholdet og hans arbejde med at køre biler til syn og gå til hånde på værkstedet overtaget af - Bjarne Riis. Luxembourg er nok lille, men er centralt placeret i cykelsportens geografi, historie og tradition. Et af centrene for talentudvikling i Europa og stadig hjemsted for en håndfuld danske topryttere.
Kim Andersen har boet i Luxembourg det meste af sit voksne liv og betragtes som en af deres. Brødrene Schleck er hans ryttere i langt højere grad, end de er Bjarne Riis'.
Der er således ikke noget mærkeligt i, at Kim Andersen og brødrene, der er blevet folkehelte i fyrstedømmet, går egne veje, når nu også pengene til et ambitiøst hold kan findes der. En lokal entreprenør, ejendomshandler og rigmand Flavio Becca er nævnt som den sandsynlige investor. Det er blot omstændighederne, der er uheldige. For lang tids hemmelighedskræmmeri og virkelig bad timing i indrømmelsen af de planer, som vel ikke behøvede at være så skumle.
At en arbejdsgiver under disse omstændigheder fritstiller en betroet medarbejder er logisk og måske nødvendigt. Men i forhold til brødrene Schleck har Riis ikke haft noget valg. At tage til Frankrig uden to af løbets favoritter og holdets store stjerner ville være utænkeligt, og tirsdag aften havde Riis et møde med dem. Onsdag diskuterede holdets ryttere situationen på et møde, og så var de alle ni og i enighed ude at træne på den rute omkring Roubaix, der lægger toppede brosten til Tourens frygtede tredje etape. »Nu kører vi på samme hold,« lød meldingen.
Der er ikke grund til at frygte illoyalitet fra nogen under løbet. En påstand, der kan begrundes med, at cykelryttere dybest set kun er loyale over for sig selv. De kører ikke for en holdejer, en sponsor eller et flag. De kører for at vinde cykelløb, og det gør man bedst ved at køre som et hold, hvor enhver er loyal over for sin egen rolle på det og over for de andre. Loyaliteten er pragmatisk, selv om det først er nu, at Bjarne Riis' og B.S. Christiansens værdigrundlag virkelig skal stå sin prøve. Respekt, loyalitet, kommunikation og engagement som forudsætninger for det holdsamarbejde, der for Riis ikke blot er et middel til at vinde, men undertiden ligner et mål i sig selv.
Godt bud på etapevinder
Hvis uroen omkring holdet ikke smitter af på rytternes præstation, er der alle betingelser for, at de kan køre et godt Tour de France. Måske endda vinde det. Med kun en lang enkeltstart på næstsidste dag favoriserer ruten de bjergstærke ryttere, der ikke er så skrappe i den disciplin. Som Schleck'erne. Bjergetaperne er meget vanskeligere end sidste år, og selv om spanieren Alberto Contador, der er uden svagheder, er favorit til at gentage sin sejr, er Team Saxo Bank godt rustet til stigningerne. Bedre end sidste år, hvor kun Nicki Sørensen og Chris Anker Sørensen kunne føre brødrene frem til afsluttende angreb. I år vil Tour-debutanten Jacob Fuglsang være en meget vigtig figur i det arbejde. Han kører en fremragende enkeltstart, nykåret dansk mester, men mere væsentligt i hans rolle som hjælperytter er hans gode klatreevner. Vi vil komme til at se de tre danske ryttere på skift lægge det pres på stigningerne, som reducerer feltet til et par håndfulde af favoritterne.
Den fjerde danske deltager er Matti Breschel, som ikke ynder det stejleste, men som vil være en værdifuld hjælper i alt andet terræn, samtidig med at hans kvaliteter gør ham til et godt bud på en etapevinder. Holdets fem andre er Schleck'erne, Fabian Cancellara, Jens Voigt og Stuart O'Grady. Især Cancellara kan blive manden i fokus fra løbets første dag og frem til Alperne. Han er favorit til at vinde prologen og dermed den første gule trøje, og samtidig er han specialisten over alle på de brosten, der venter på tredje etape. Problemet kan blive, at hverken han eller holdet kan tillade sig at køre stærkere, end at Andy og Fränk Schleck kan følge med i det for dem ugunstige terræn. Bjergrytterne vil hade den etape, og det første forsøg på at finde svaghed hos Contador og andre af favoritterne vil blive gjort der.
Sidste år sejrede Contador foran Andy Schleck og Lance Armstrong. Det hierarki vil folk som Cadel Evans, Ivan Basso og måske Fränk Schleck gerne bryde. Brødrenes udtalte ambition er at komme på podiet begge to.
Mange havde forudsagt, at Bjarne Riis ville præsentere en ny hovedsponsor på Team Saxo Banks pressemøde i torsdags forud for Tour de France. Men Riis sagde intet om holdets fremtid.  Det eneste sikre er, at hans hold til næste år bliver uden luxembourgske brødre.


