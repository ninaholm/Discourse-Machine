Den gode, den onde og den ukendte stjerne
Tre vidt forskellige forfattere tegner midt i efterårets franske boghøst et portræt af et Frankrig, der både politisk og langt ind i litteraturen synes at bygge broer til USA
Sprog. Maylis de Kerangals skriver med en heftig amerikansk rytme og befinder sig på listerne til næsten alle de store litterære priser.


 Jean Bruno Wladimir François-de-Paule Le Fèvre dOrmesson, hedder fransk litteraturs grand old mand, født og opvokset i sin mors slot og udødelig i det franske Akademi, hvor han med sine 85 år ikke er den ældste, men den, der har siddet længst  siden 1973. Han har udgivet over 13 romaner, utallige essay og biografier, han har været direktør for den store borgerlige avis Le Figaro, og han er en glad, og ikke mindst dybt taknemmelig mand. Og så ligger han i dette franske efterår endnu engang øverst blandt bedstsælgende bøger, med sit epos Cest une chose étrange à la fin que le monde (I sidste ende er verden noget underligt noget, red.) en titel lånt fra en strofe hos den surrealistiske og til sine dages ende kommunistiske digter Louis Aragon.
For sådan er Jean dOrmesson, eller bare Jean dO. Ikke nogen smålighed i den litterære vellyst, den filosofiuddannede litterat har gået i de allerbedste franske skoler, er blomsten af den mest velbehagelige franske culture. Parisisk parfum, haute couture-klædte kvinder, årgangsvine og spiddende analyser som fyger med de blå øjnes gnisten langt ud over de tv-skærme, han mener er dræbende for litteraturen, men stadig flittigt besøger.
Man forestiller sig dOrmesson på Le Grand Vefour trække stolen ud for en Karen Blixen, der underlagt charmen af perfekt formede sætninger for et øjeblik med hvid Mersault i glasset glider ind i svævende overvejelser over Gud og Universet. Det er så velskrevet, veldoseret og velmenende, at det næsten gør ondt. Som når dOrmesson efter to timers svømmetur i Middelhavet, hvor kulturens vugge som bekendt stod, sætter sig i solen i selskab med Homer og Alexander, Kleopatra og Marcus Antonius. Han har netop ført læseren gennem en kronologisk overvejelse med Gud på den ene side og fornuften og videnskaben på den anden. Men midt i solen opsluges han. »Verden mistede sin selvfølgelighed. Der var kun et spørgsmål tilbage. Berusende fyldt af løfter. Gigantisk og truende. Jeg spurgte mig selv. Hvad laver jeg her? Jeg lukkede øjnene. Jeg blev ramt af lynet. Hvorfor er der noget i stedet for intet?«
Eposset slutter langt senere og fuldkommen uimodsigeligt:
»Der er hos mennesket, og kun mennesket, en drift mod skønhed og mod sandhed og en tørst efter at håbe.«
Hvorpå dOrmesson gør intet mindre end de knap nok omskrevne Guds ord, på den syvende dag, til sine egne: »Alt er godt!«
Sortsyn så det basker
For dem, der har det knap så godt og ikke engang formår at lade sig opløfte af optimistiske blå øjne  måske fordi de er født i andre franske provinser som for eksempel Nancy, med fagforeningsaktive postbude som forældre  har Virginie Despentes i en årrække udgjort kartasis. Et sortsyn så det basker, en svælgen i vold og pornografi, der lige fra første roman Blodsøstre  der på fransk har den mere provokerende titel Knep mig  så alligevel sendte hende op på det litterære parnas.
Der har hun i et stykke tid befundet sig, stadig som grim ælling, vel nærmest af princip. Og stadig meget rasende, hendes offerrollebenægtende feministiske pamflet King Kong og kvinden slog med syvtommerssøm fast, at selv offerrollen er del af et system. Når luderen eller pornoarbejderen er offer, så passer det de blåøjede, så stemmer den moralske kasse ved udgangen, med de gode til den ene side og de onde til den anden i et system, der uafladeligt producerer begge dele. Et tema Despentes litterære værk til stadighed har kredset om, og som også kan findes i hendes arbejde som filminstruktør.
Nu er Virgine Despentes, der snart fylder fyrre, tilbage med en roman, der har udløst en regn af anmelderroser, Apocalypse bébé. Skulle hun finde plads i dOrmessons univers, måtte det være som homernymfen Kirke, der forvandler Odysseus mænd til svin. Men på sin vis er det snarere dOrmesson, der er omfattet af Despentes værk, end omvendt. Hovedpersonen Lucie, der er romanens fortæller, en af »feminitetens tabere«, over 40, overvægtig og dårligt betalt, har fundet sin niche som privatdetektiv med speciale i at finde bedsteborgerskabets forvildede sorte får.
Et vibrerende persongalleri
Et af de får, der har forvildet sig ud på en lang og især højst seksuel odyssé er den 15 årige Valentine Galtan, »nymfoman, skæv og hyperaktiv« datter af en forfatter. Han hedder François, er en forbitret mand, skriver »småborgerlige dramaer, som har tendens til at være gammeldags højreorienteret katolske«, og interesserer ikke længere nogen.
Virginie Despentes har ofte dyrket genrer, ikke mindst af den slags, der sædvanligvis kommer fra den anden side af oceanet. Hun har især haft fingrene i det, man ville kalde en roadmovie, hvis det var film. Det er der også rester af her. Men ikke mindst er det thrilleren, der tager over, i forsøget på at opspore Valentine. Med et vibrerende persongalleri, der kunne minde om svenske Stieg Larssons, om man ikke var sikker på, at Despentes havde været der først. Lesbiske, eller skal vi sige multiseksuelle Hyéne, som Lucie tager som medhjælper, er Salander-ukuelig, et frygtløst kattedyr med Ray-Bans og sjette sans.
Og alt er her, som ugemagasinet lExpress anmelder Marianne Payot henført skriver det:
»Stilen, nervøs, ironisk, levende, det præcise blik på samfundet og dets splittelser, medfølelsen med de svage, de jubilatoriske seksuelle besættelser, og en diabolsk evne til at skrive«. Som alt i alt, forsætter Payot, »gør Despentes roman til en af efterårets mest vellykkede«.
Lever man længe nok bliver det interessant, om en forfatter som Virginie Despentes nogensinde bliver inviteret ind blandt de udødelige. Jean dOrmesson var en af dem, der i sin tid arbejdede hårdt for omsider at få en kvinde i Akademiet  det blev Marguerite Yourcenar i 1980. DOrmesson holdt velkomsttalen, ligesom han senere gjorde det for Simone Weil. Yourcenar flyttede allerede i fyrrerne til USA og blev amerikansk statsborger. Der skal åbenbart hentes nyt blod fra det amerikanske, som tilfældet også er det for Despentes, som dog stadig har så mange kækt importerede ord, at Akademimedlemmerne må rynke på næsen.
De vil til gengæld nok være gladere for den anden roman, som også boghandlernes hjerter banker for i dette efterår. Det er Maylis de Kerangals Naissance dun pont (Hvordan en bro bliver født, red.). Forfatteren er stort set ukendt, men befinder sig på næsten alle de store litterære prisers lister, og hun har allerede høstet Prix Médicis. Måske hun, på trods af en heftig amerikansk rytme, har en Yourcenars uhyre ciselerede sprog, et rigt persongalleri, og så ganske som Despentes på ingen måde er navlebeskuende?
På sin vis beskrives Kerengals egen metode i portrættet af den ingeniør, der tager sig af bygningsværket af den bro, der skal opføres i den fiktive amerikanske by Coca. Nej, der er ikke noget indre dyb, der kan afsløres, nej han har ikke noget traume, der skal afdækkes, nej, han er ikke melankolsk. Han rejser verden rundt og opfører bygningsværker.
»Mit navn er Georges Diderot, og det jeg kan lide, er at beskæftige mig med virkeligheden, lege med funktionerne, placere mig på terrænet, inde under huden på tingene, det er der, jeg udfolder mig.«
Og det er det befriende nye i denne roman. Det er ikke gennem et navlebeskuende perspektiv på projektets involverede parter, men gennem en verden, der åbner sig med forskellige synspunkter, og det er sjældent nok i fransk litteratur til, at det kan kaldes amerikansk.
Det er så stadig langt fra at være amerikansk. Men det viser noget om, hvor befriende og berigende det kan være, når der bygges broer. Ikke mindst mellem to sprogområder


