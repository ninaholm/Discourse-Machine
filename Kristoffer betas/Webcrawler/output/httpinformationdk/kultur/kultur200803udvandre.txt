Udvandrere
Middelklassens drømme er ikke kun forbeholdt dem med dansk efternavn. Flere og flere indvandrere forlader betonghettoerne og flytter til nybyggede parcelhuse med friværdi og jordbærbed


 32-årige Mohammad sidder i sin lædersofa, der har samme farve som hvid nougat og er nogenlunde lige så blød. På et stort tv kører en kirkemesse, og bag korpigerne rejser 'det gamle' Brøndby Strand sig og ser ud, som om det til hver en tid kan komme væltende ind gennem panoramavinduerne.
Der er nu en meget flot udsigt til betonblokkene. Ghettoen. Eller bare 'parkerne', som man kalder 70'er-byggeriet her på Vestegnen. 
Den pakistanske familie Aslam havde lagt penge til side gennem 10 år, da de i oktober købte familiens første ejerbolig i det nye parcelhuskvarter i Brøndby Strand, der ligger for foden af parkerne, eller rettere lige bag dem, hvis man kommer fra S-tog stationen. Som en by bag betonen.
Mohammed arbejdede 70 timer om ugen i sin kiosk, og det fik omsætningen til at vokse fra 3.000 kr. om dagen til 10.000 kr. 
Så da han solgte kiosken med fortjeneste, nikkede rådgiveren i Danske Bank ja til millionlånet, og på postkassen foran det 102 kvadratmeter store typehus med røde mursten, samtalekøkken, tre soveværelser og fliseterrasse, står der nu 'Aslam'. 
Familien ønskede at flytte ned på jorden, hvor der var mere plads og flere danskere end i blokkene i Dyringparken, som de dog stadig kan se fra sofaen. 
"Vores forældre har måske stadig en drøm om at vende tilbage til hjemlandet, men det er ikke vores drøm. Vi vil bygge vores fremtid her, og vi ønsker at efterlade noget til vores børn, så de ikke skal starte fra nul ligesom os," siger Mohammad.
Mohammad kører nu bus om natten. Hans kone har senest arbejdet på plejehjemmet i Ishøj, men er nu på barsel. Med tre børn er budgettet stramt, men Mohammad er optimist:
"Nu har vi fået huset her, og så kunne vi læne os tilbage, men vi skal også have et gyngestativ op, masser af blomster og måske en udestue. Det handler om hele tiden at komme videre, videre, videre. Man skal tro på sig selv og ikke høre efter, hvad andre siger."
Aslam er en del af den voksende nydanske middelklasse, der gror direkte ud af betonen og realiserer drømmen om parcelhus, frihed og friværdi. Hvem er disse mennesker, og hvordan ser de på integrationsdebatten? Kan Mohammad også være med til at løfte den etniske underklasse? Dem, der brænder biler af, fordi de føler sig hægtet af samfundet. Dem, der mangler uddannelse, job og socialt netværk - og måske lever i de blokke, han selv kommer fra? 
Forårsknopper på Vestegnen
Engang var det gråt i gråt her i Brøndby Strand, men nu er det blåt i blåt eller lyserødt i blåt, for højhusene er blevet malet, og der er ikke en sky på himlen. 
Jo, Brøndby Strand viser sig fra sin bedste side i dag, der er forårsknopper på træerne og udsigt langt ud over Køge Bugt fra den øverste halvdel af højhusene. 
Det må have været sådan noget, byplanlæggerne slog på, da de i 70'erne forsøgte at lokke arbejderne og funktionærerne fra slumlejlighederne i København og ud, hvor der var mere albuerum, luft og udsyn. Siden kom fattigfirserne, lejlighederne i Brøndby Strand stod tomme i hobetal, og de blev fyldt op med socialt marginaliserede danskere samt gæstearbejdere og flygtninge, der havde svært ved at få fodfæste på arbejdsmarkedet. 
Da jeg selv voksede op som teenager i Brøndby Strand i slutfirserne, var byen mest kendt af omverden for det negative: Bandefejde, hærværk og kontanthjælpsklemme. Og når jeg fortalte folk, hvor jeg kom fra, gloede de altid lidt underligt på mig. Men det gør de nu stadig. Jeg boede i villakvartererne, men i folkeskolen kom de fleste fra parkerne, og for os unge var betonen noget andet, end det de andre sagde. Det var her vennerne boede, her vi skoddede den første smøg, og her vi kyssede de første piger. Begrebet 'soveby' var ikke en del af vores ordforråd. 
Siden dengang er der alligevel sket noget med Brøndby Strand, og der er sket noget med nydanskerne. På de græsarealer bag betonen, som engang var et stort sumpet område, bor pakistanere, tyrkere, bolivianere, palæstinensere og bosniere side om side med middelklasse-gammeldanskere. Byggeriet begyndte ved årtusindeskiftet, og siden er der kommet flere hundrede huse til. Ejendomsmæglerkæden Home lavede i fjor en opgørelse, der viste, at hver tredje hushandel i flere områder på Vestegnen bliver underskrevet af nydanskere. Nogle er højtuddannede, mens andre er slidere, der har taget sagen i egen hånd i et samfund, der ikke altid har gjort det lige nemt for dem.
Danske navne i parcelhuset
Tag 30-årige Beimar Roda, der kom til Danmark fra Bolivia for 17 år siden. Da han gik på Teknisk Skole, kunne han ikke få en læreplads som automekaniker, selv om han sendte bunker af ansøgninger. Bolivianeren droppede uddannelsen og sørgede selv for at lære de ting, jobbet som mekaniker kræver. I dag arbejder han på autoværksted og er Honda-specialisten på Vestegnen, mens hans kone Mileiza arbejder med postfordeling i Danske Bank. 
"Nogle indvandrermiljøer lukker sig om sig selv, men for os er det afgørende at arbejde og møde danskerne. 99,9 pct. af vores venner er danskere," siger Beimar, der er flyttet til kvarteret fra en lejlighed i Glostrup. 
"Vi er nødt til at arbejde meget for at kunne bo her, men det gør ikke noget, for jeg kan ikke holde ud at sidde stille. Der skal ske noget hver dag."
Beimar er træt af at blive sorteret fra, fordi han har mørkere hud end de fleste danskere. Der står 'LATINO' på nummerpladen på den røde Honda i garagen, for bolivianeren vil ikke vil forveksles med araberne, som han mener har skabt sig selv et dårligt ry, fordi for mange har nasset for meget på samfundet.
"Hvis folks øjne kunne tale, ville de sige mange grimme ting," siger Beimar på spørgsmålet om, hvordan danskerne ser på ham. 
Automekanikeren stemmer på Pia Kjærsgaard, fordi han tror på en hårdere kurs over for de unge, der laver ballade. For som Beimar siger: "Hvis de opførte sig sådan i deres hjemland eller i Bolivia, så ville de først få en advarsel, og hvis det ikke hjalp, så ville de blive skudt."
Mileiza tilføjer, at familien planlægger at skifte efternavn til noget mere danskklingende. Måske Jensen eller Nielsen.
Hos den pakistanske familie Aslam et par hundrede meter herfra taler man ikke om Pia Kjærsgaard, men om at det er godt, at der igen er begyndt at komme danske børn på Søholtskolen. I seksårige Danyals klasse er der nu fire danske børn. 
"Vi vil gerne sende vores børn den rette vej, og det er vigtigt, at de også får danske venner," siger Mohammad, der først blev afvist som buschauffør, fordi han ikke talte godt nok dansk. Men så satte han sig i den hvide lædersofa med sin kone og øvede og øvede, indtil ordene ikke længere stod i vejen. 
Mohammad håber, at livet i det nye boligkvarter vil give flere danske venner. 
"Da vi flyttede ind, så vores nye nabo sur ud, og vi tænkte, at hun ikke kunne lide os eller var ked af, at vores store familie ville larme meget. Men så talte vi med hende, og hun sagde, at hun var glad for, at der kom mere liv i gaden. Man kan ikke vide, hvad folk tænker ved bare at se på deres ansigter. Mange danskere ser sure ud uden at være det," konkluderer Mohammad.
Penthouse i ghettoen
I 2001 lavede Arbejderbevægelsens Erhvervsråd en opgørelse, der viste, at 25.000 voksne nydanskere bor i ejerbolig - en stigning på 50 pct. på et årti - mens Rockwool Fondens Forskningsenhed i fjor nåede frem til, at hele 50.000 nydanskere har råd til at købe bolig. 
"Når folk får råd til en bedre bolig og kommer væk fra de lidt tunge steder, så ser vi pludselig, at der også sker en kulturel integration," siger Manu Sareen, radikale politiker og integrationskonsulent, der beskriver udviklingen som "helt vild positiv" for integrationen. Men Manu Sareen advarer samtidig mod klassedelingen mellem parcelhus-nydanskerne og den frustrerede underklasse, som står uden job og uddannelse og ikke føler sig som en del af den danske samfund. En udvikling, der forstærkes af, at det er de mest velfungerende familier, der flytter ud af de sociale boligbyggerier. Derfor er det afgørende også at få rollemodeller til at flytte ind de steder, som middelklassen forlader, mener Sareen. 
"Man burde lave de øverste lejligheder om til penthouselejligheder og give dem billigt til resursestærke mennesker, som til gengæld skulle være kontaktpersoner for udsatte unge, og de nederste lejligheder burde man give til studerende og kreative erhverv. Det ville sparke røv, kan jeg love dig for," siger Manu Sareen, der selv ville være klar til at flytte fra villalejligheden på Amager, hvis de sociale boligbyggerier blev attraktive nok. 
"Jeg har da ikke lyst til at flytte ind i Mjølnerparken på Nørrebro lige nu, men hvis man lagde lejlighederne sammen oppe i toppen, så kan jeg love dig for, at jeg ville sige ja tak," siger Manu Sareen, der stammer fra Indien.
Forfatter Lars Olsen, der blandt andet har skrevet bogen Den nye ulighed, sammenligner den voksende nydanske middelklasse med udviklingen i USA, hvor fænomenet the black middle class har ændret mange 'hvides' holdning til afroamerikanere, ligesom den sorte underklasse har fået nogen at se op til. Han forventer, at den nydanske middelklasse vil vokse betydeligt de næste 20 år, og at udviklingen får en selvforstærkende effekt:
"For at sige det lidt polemisk, så synliggør middelklassen, at der er en anden vej end den i ghettoen, hvor de unge oplever, at den måde, du bliver rig på, er ved at være gangster og begå kriminalitet. De kan nu se, at det kan lade sig gøre at få en god uddannelse og et godt job og derved få råd til at bo nogle andre steder i det danske samfund."
Lars Olsen mener også, det er afgørende, at de kvarterer, middelklassen forlader, får tilført stærke beboere. Derfor foreslår han, at huslejen sættes ned, så boligblokkene bliver attraktive for danske lønmodtagerfamilier med jævne indtægter, mens stoppet for kontanthjælpsmodtagere - som allerede er indført mange steder - fastholdes. 
Men den nydanske middelklasse kan og bør også spille en aktiv rolle for at hjælpe til med at trække underklassen med op, mener Lars Olsen: "For eksempel sker der forbløffende få fjernelser fra hjemmet af børn med indvandrerbaggrund. Det er især mærkeligt i betragtning af, at der er mange sociale problemer i indvandrermiljøet. Men en af grundene er jo, at man ikke kan finde etniske plejefamilier, og der ville det være oplagt, at den ny middelklasse gav en hånd med, hvis det i øvrigt passer til familiens situation."
Højden på hækken
Youssef Idiab er palæstinenser og arbejder som radiograf på Glostrup Sygehus. Han og Hala El-khatib går rundt i haven og taler om tulipaner, jordbær og æbletræer. En havebænk støtter et frugttræ, mens Youssef har brugt et sjippetov til at rette grenene på et andet vindblæst træ op. I nabohaven går en irakisk mand rundt og samler visne rhododendron-blade sammen. 
 Parret var blandt de første, der flyttede fra parkerne til parcelhusene. Det var egentlig ikke fordi, de var kede af at bo i højhuset deroppe 'mellem himmel og jord', som Youssef beskriver det. Det var mere drømmen om at få et hjem, de kunne kalde deres, og hvor der var bedre plads til familien.
Dengang kostede parcelhusene kun 1,7 mio. kr., så som en bigevinst tænker Youssef nu også på, hvordan friværdien skal bruges.
Familien kommer stadig meget i parkerne, fordi en del af deres sociale netværk stadig lever der, og de mener, at området langt fra er så belastet, som det har haft ry for nogle steder. 
 Ifølge en statusrapport fra 2007 har et kvarterløftsprojekt ført til, at flere er kommet i arbejde, og kriminaliteten er faldet, ligesom beboernes indkomst generelt er steget. 
Youssef og Hala siger, at de gerne vil være med til at hjælpe familier fra parkerne, der ikke klarer sig lige så godt som dem selv.
"Der er to drenge fra min børns skole, hvor forældrene ikke har noget arbejde; de kender ikke nogen danskere og har ikke rigtig noget socialt liv. Jeg vil gerne tage de drenge og mine egne sønner med på nogle ture i svømmehallen, til bowling eller i biografen, så de ikke hele tiden skal være derhjemme. Hvis andre herfra kan gøre det samme, kan det brede sig, og vi kan hjælpe mange," siger Hala, der har foreslået Røde Kors, at de støtter projektet. Selv oplever Hala som fysioterapeut, at hendes kolleger stiller hende til regnskab, når der har været ballade i gaderne på Nørrebro, bare fordi hun er muslim og går med tørklæde. Moderen nægter sine sønner at køre alene med S-toget, fordi hun for mange gange har oplevet, at danskerne råber efter indvandrer-drenge. 
Dagen før mit besøg havde Youssef fødselsdag, og han blev vækket med morgensang og gaver. En af sønnerne har brændt et lille hus med to flagstænger og dannebrog ind i en træplade. Når alt kommer til alt, beder Youssef ikke om at blive set på som dansker, nydansk middelklasse eller noget som helst andet.
"Jeg vil helst ses på som et menneske. Det med klasse, race, kultur og religion er underordnet," siger Yossef.
Skråt over gaden - hos familien Roda fra Bolivia - glæder Beimar sig til, at det bliver forår. Han elsker at slå græs i bar overkrop. Og så skal der gang i buskrydderen, som i øvrigt også er en Honda. Roda betragter sin ligusterhæk gennem vinduet. Han må erkende, at den mange steder vokser sådan cirka i mavehøjde. 
"Naboernes hæk er dobbelt så høj som vores. Jeg aner ikke, hvordan de gør det."


