En sidste omgang for to
Andy Schleck og Alberto Contador blev fejret i Paris, som havde de begge vundet Tour de France, efter det bedste løb i gammel mands minde. Imens kørte Lance Armstrong sin sidste omgang
Alberto Contador var mere smilende, mere talende og mere krammende, end han har været under sine tidligere triumfer i Tour de France. Her kan han smile over at være tæt på Paris og iklædt den gule trøje.


 PARIS - Klokken er ti søndag morgen. Der er sat spærringer op i gaderne mellem Rue Faubourg og Champs Elysèes, så ingen kan komme den vej ned til området omkring målet, med mindre man har et lille akkrediteringsskilt dinglende i en gul rem om halsen.
Det har jeg, har fået det et øjeblik forinden, og jeg er stolt af det. Det er første gang i 10 år, at jeg er på dette sted og denne dag, hvor Tour de France er afgjort, men nu skal der fejres og tages afsked med, når rytterne har kørt de sidste vilde væddeløb otte gange op og ned ad Boulevarden fra Concordepladsen til Triumfbuen. Gensynet er kildrende. To politibetjente står ved afspærringen. Den ene løfter afværgende den ene hånd, og med den anden peger han ned ad Rue Faubourg. Hans finger er indstillet på uendeligt. Jeg viser ham akkrediteringen, men han ryster blot på hovedet, og hans ansigt er udtryksløst. Han siger ikke noget.
Så ingenting har altså ændret sig på dette punkt i franskmændenes største charmeoffensiv. Omvejen er på en kilometer, men pyt. Store flokke af mennesker er allerede på vej ned mod Champs Elysèes, mange med madkurve, nogle med regntøj, og der er forventning og gryende feststemning i den grå, lune morgen. Det har været det mest spændende, uforudsigelige, dramatiske, varierede og intense Tour de France i selv de ældstes erindring. Kulminerende med den afgørende enkeltstart dagen forinden, hvor Andy Schleck på et tidligt tidspunkt førte med to sekunder foran Alberto Contador og lignede en, der helt uventet var på vej til at udligne de otte sekunder, som spanieren var foran ham inden starten. På vej til at vinde eller tabe Tour de France med smalleste margin nogensinde. Nu blev det for Schleck et nederlag på 31 sekunder, stort nok til at han ikke har grund til at ærgre sig, men da Contador dermed vinder Tour'en med 39 sekunder, ja så er der nærmest symbolsk grund til at klø sig bag øret. 39 sekunder var nøjagtigt, hvad han tabte den dag, hvor kæden hoppede af for ham, og Contador angreb ham i samme øjeblik. Tour de France kunne være endt uafgjort! Efter 3.600 kilometer! Hvad skulle man have stillet op med det?
Stilstand på bjerget
Men det er allerede historie nu. På alle måder. Billederne af duellen mellem de to vil blive ved at dukke op. Deres balance på cyklerne i næsten stilstand på en bjergside, vogtende på hinanden, og kun hinanden, som ejede de løbet, hvad de jo også gjorde. Deres kamp op ad Tourmalet meter for meter efter Andys tidlige angreb 10 km fra toppen.
Alberto var ikke den stærkeste den dag, men over alle tre uger var han, alle uheld for dem begge indregnet. Han vinder for tredje gang på fire år, i 2008 deltog han ikke, men aldrig har han været så presset - og det har ændret ham. Næppe hans karakter, men hans måde at udtrykke sig på over for kolleger, publikum og medier. Alberto Contador har altid optrådt reserveret, lidt sky og med et stille smil og få ord. Han fortrak ikke en mine, eller kun en lille en, da han sidste år stod på sejrspodiet, og 'Der er et yndigt land' bragede ud af højttalerne, mens det spanske flag gik til tops. Nu giver han knus til sin modstander, klapper ham på kinden, siger bevæget undskyld på Youtube, giver interview, hvor han faktisk siger noget, og fælder en lille tåre af bevægelse. Andy og Alberto er de mest jævnbyrdige duellanter, Tour de France har set i mange årtier, og de ved det. De er blevet pals i en fælles bevidsthed om, at de har løftet cykelløbet op til nye, eller måske blot glemte, højder, og at den ene ikke kan undvære den anden. Der skal to til en jagt, jæger og bytte, men rollerne er ikke fastlagt og kan byttes på nye bjerge og andre landeveje i mange kommende Tour de France'er. De er unge mænd.
Og dog er der en tredje, der kan gribe ind i duellen. Andy har savnet sin bror Fränk, der jo styrtede og udgik med brækket kraveben efter sit møde med Flanderns brosten på tredje etape. Det ville i bjergene have været to mod en og ikke duel, må man formode, og det vil i hvert fald blive sådan i fremtiden. Brødrene er næsten lige stærke, med Andys større mentale styrke og bedre evne til at holde sig på cyklen som den afgørende forskel. De vil køre for hinanden, deres drøm er at komme på podiet begge to med den ene som vinder, og hvordan det vil gribe ind i cykelløbet er svært at forestille sig. Den rene duel, som vi har set i år, vil blive uskarp, men den tredjes tilstedeværelse vil kunne give så mange uforudsigelige muligheder, at det kun kan blive interessant. Og der er jo også andre ryttere, der gerne vil lege med, men lige nu er de svære at få øje på.
Men hvor er Fränk? Et sted i området omkring Champs Elysèes, men præcis hvor? Vi vil have ham i fjernsynet. Jeg arbejder for TV 2 og har gjort det hver sommer siden 1999, I 2000 stod jeg på samme sted som i dag som reporter for både Information og TV 2, og i mellemtiden har jeg ikke været der, men siddet i Tour de France-studiet i Odense, og sammen med værten Thomas Kristensen gjort mig klog på det, der sker nede i Frankrig.
På farten
Men i dag er vi her. Efter udsendelsen lørdag aften kastede vi os ind i min bil og kørte til København, sov et par timer og landede klokken ni søndag morgen i Charles de Gaulle. Vi skulle sende live fra Champs Elysèes i to en halv time fra klokken 12. Et studie rejst om et rundt havebord halvtreds meter fra mål lige på den anden side af barrieren ud til kørebanen. Det er det mest blærede af den art, jeg nogen sinde har oplevet. TV 2/Sporten elsker at spille med musklerne, give konkurrenterne baghjul i en Tour de France i en stramning af alle tekniske og menneskelige ressourcer til kanten af det mulige.
For mig et adrenalinkick, der får en besvimelseslignende træthed og de mange hundrede tusinde mennesker rundt om, nogle af dem meget tæt på, til at fortone sig sammen med larmen. Skygger og summen uden for vores lille helle ved bordet. Hvor er Fränk? Thomas har ringet til ham, og jo, han vil gerne snakke med os, hvis vi kan komme hen til ham. Han ved bare ikke, hvor det er endnu.
Jeg dasker lidt rundt uden for teknikzonens mylder af lastbiler, kabler og mennesker i pausen efter første udsendelse, og i trængslen ser jeg ham. I en lyseblå skjorte med hvidt og skulderen trukket en anelse op på grund af de tre sammenflikkede brud på kravebenet.
»Hi, Fränk, good to see you.« Jeg har talt med ham og interviewet ham under forskellige cykelløb og en træningslejr, men det ligger flere år tilbage, og jeg regner ikke med, at han kan huske mig. Det kan han, og det er rigtig barnligt, men jeg bliver tindrende glad, da han giver sig til at småsnakke, og jo, han sidder på Concorde-tribunen, vi kan bare komme.
»Jeg har lige mødt Fränk,« sagde jeg til Thomas tilbage ved den lille teltlejr omkring sendevognen. Jeg havde småløbet derhen, og det var svært at få det til at lyde henkastet. Han og fotografen Troels stak også i løb med mikrofon og kamera, og snakken med Fränk, tekstet i Odense, kom øjeblikke efter med i udsendelsen, kastet på med perfekt og skødesløs timing.
Anarki og Armstrong
I Odense sidder en lille hær af folk i redaktionen og i kontrolrummet med et par generaler ved pultene og styrer afviklingen sammen med en general hernede. 70 mennesker er helt ude på kanten af det, de kan.
Vi laver fjernsyn direkte og kun afbrudt af nyheder i syv timer. Uden en eneste fejl trods de vildeste improvisationer.
Da Mark Cavendish har vundet sin femte og knusende etapesejr, og alle sejrsceremonier på podiet er forbi, kører rytterne holdvis ud på den lange æresrunde. Vi bryder bogstaveligt barrieren. Flytter dem til side og rykker havebordet og dermed studiet halvt ud på kørebanen. Ingen har givet lov, og ingen har givet ordre eller besked. Det er anarki.
Det bliver bare flyttet, og ingen brokker sig.
Midt under et interview ved bordet kører Lance Armstrong forbi. Helt alene. Jeg vinker til ham . Det sker bare som så meget andet denne dag. Han hilser igen med et smil og et nik.
Jeg kender ham jo ikke, men tror næsten, at jeg gør. Her kører han efter 17 år og syv sejre for sidste gang. Han er blevet hyldet og er på vej ned til sin bus.
Det er barnligt ja, men jeg er glad for, at jeg lige fik vinket til ham.


