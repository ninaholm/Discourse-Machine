Musikplan har nye penge — men ingen klare prioriteringer
Kulturminister Uffe Elbæk (R) fremlagde i går sit udspil til en ny fireårig handlingsplan for musiklivet i Danmark. Han har skaffet nye penge til den rytmiske musik ved at tømme kassen med tipsmidler. Men planen rokker ikke afgørende ved de allerede gældende bevillinger


 Med otte dages forsinkelse lancerede kulturminister Uffe Elbæk (R) i går sin længe ventede musikhandlingsplan, der skal ændre på støtten til dansk musikliv. Udspillet rummer ingen dramatiske forslag om at tage fra den klassiske musik og give til den rytmiske, ligesom tanken om at sløjfe et symfoniorkester også er droppet. I stedet har ministeren forsøgt at indfri regeringsgrundlagets krav om »en styrkelse af den rytmiske musik« ved at grave dybt i kassen med tipsmidler. Knap 35 millioner i ’nye penge’ er det lykkedes at kradse sammen via de såkaldte tips- aktstykker.
»Tipsmidlerne var det eneste sted, det var muligt at finde nye penge, og jeg er virkelig glad for, at det i alt er lykkedes at skaffe dem. Men det betyder så også, at der stort set er nul kroner til nogen som helst nye initiativer på kulturområdet fremadrettet. Så det er en markant prioritering af det musiske område i en meget svær økonomisk tid,« siger Uffe Elbæk.
I alt vil udspillet Én musikscene — mange genrer pumpe 135 millioner kroner ud i dansk musikliv over de næste fire år. Den rytmiske musik får knap 75 millioner kroner — eller hvad der svarer til to tredjedele af støtten. Pengene skal blandt andet gå til at få spillesteder rundt om i hele landet til at hyre flere unge, ukendte musikere i stedet for som nu, hvor spillestederne — ifølge regeringen — satser alt for meget på de ’sikre kort’. Helt konkret afsættes der:
- 74,8 mio. kr. til styrkelse af den rytmiske musik, herunder til regionale og honorarstøttede spillesteder samt transportstøtte.
- 16 mio. kr. til ny komposition og kunstnerisk udviklingsvirksomhed.
- 28,7 mio. kr. til talentudvikling
- 16 mio. kr. til musikeksport
Gammel skyttegravskrig
Flere aktører i musiklivet har de seneste uger beskyldt Uffe Elbæk for at genoplive en gammel skyttegravskrig ved at ville tage fra det klassiske område og give til det rytmiske. Men den endelige musikplan, som blev præsenteret i Kulturministeriet i går, er så godt som blottet for dramatiske prioriteringer, og planen rokker ikke stort ved de allerede gældende bevillinger. Blandt de største ændringer er, at støtten til regionale spillesteder hæves med fem millioner kroner. Støtten til transport hæves med én million. Statens Kunstfonds Rytmiske Tonekunstudvalg får ligeledes en million mere, mens Music Export Denmark kan se frem til en lille vækst på 0,4 mio. kroner. Bevillingerne til de såkaldt honorarstøttede spillesteder forbliver de samme.
Aha-oplevelse
Ved gårsdagens pressemøde blev Uffe Elbæk spurgt, hvorfor han ikke — som tidligere annonceret — har taget et større opgør med den klassiske musik for at finde flere penge til den rytmiske.
»Jeg har haft til opgave at skaffe penge inden for en lukket økonomiramme,« sagde han. »Jeg har hele tiden sagt, at pengene enten skulle findes gennem prioriteringer eller ved at få de forskellige genrer til at arbejde sammen på en nye måder, der bedre udnytter de ressourcer, som allerede er i spil. Det er det sidste, vi er endt med. Og for mig har det været lidt af en aha-oplevelse at mærke den markante tilbagemelding, jeg undervejs har fået fra både det rytmiske og det klassiske miljø om, at: ’Vi ønsker at blive set som en helhed.’ Det har jeg i høj grad hørt på, og det afspejler musikhandlingsplanen,« sagde en influenza- og feberramt Uffe Elbæk, der efter eget udsagn stadig havde propper i ørerne efter, han kort forinden var ankommet fra Bruxelles med fly.
— Hvor er dine politiske prioriteringer blevet af i det her udspil?
»At finde 135 millioner kroner i et ekstremt presset kulturpolitisk budget, synes jeg er udtryk for en klar prioritering. Det er det også at stille krav til landsdelsorkestrene om at invitere andre genrer ind. Og at beslutte sig for at finde ud af, hvordan musikken kan præge den kommende folkeskolereform. Der ligger masser af politiske prioriteringer i det her udspil, og samtidig ligger der en helhedstænkning, som går ud på at styrke musikken i alle dele af fødekæden — i tæt dialog med miljøets aktører.«
— Regnede I med, da I skrev regeringsgrundlaget, at den øgede støtte til den rytmiske musik kun skulle ende på nogle få millioner om året?
»Nu sad jeg ikke selv ude i tårnet, da regeringsgrundlaget blev skrevet. Men jeg tror, det er kommet bag på alle, hvor dyb den økonomiske krise rent faktisk er. Set i det lys er jeg rigtig glad på musikkens vegne for, at vi kan komme med det her udspil. Jeg er ven med virkeligheden — det er min tilgang til det.«
Ven med alle
— Man kunne også mene, at du hellere vil være ven med alle i stedet for at tage de nødvendige opgør?
»Jeg har på intet tidspunkt ændret mit syn på, hvad de grundlæggende udfordringer er på kulturområdet. Men som politiker er det det muliges kunst, som gælder. Som sagt har der været to måder at løse udfordringerne på: Gennem prioriteringer eller gennem nye samarbejdsformer — og det er så blevet den sidste mulighed i forhold til musikhandlingsplanen. Man kunne godt have prioriteret anderledes, men det har der ikke været politisk flertal for. Det havde ingen gang på jord at kræve en markant prioritering af det rytmiske på bekostning af det klassiske. Og som sagt mener jeg heller ikke, det er løsningen oven på den klare tilkendegivelse, jeg har fået fra musiklivets aktører.«
— Du har drænet kassen med tipsmidler med den her plan — hvad vil du sige til den øvrige del af kulturlivet, som nu må kigge langt efter nye penge til deres aktiviteter?
»At vi alle skal oppe os. Der skal ske en kraftig realitetsafstemning i forhold til hvad de kulturpolitiske rammer er fremadrettet. Der kommer ikke flere penge. Det er ingen nyhed. Men jeg har det også sådan: Don’t waste a good crisis. Vi kan bruge krisens præmis til at få flyttet nogle af de gamle strukturelle barrierer — i det her tilfælde på musikområdet. Og derfor er det også så positivt, at musiklivet har ønsket et tættere samarbejde på tværs af den rytmiske og klassiske scene.«
Da store dele af musikhandlingsplanen baserer sig på tipsaktstykker kan udspillet først blive endeligt vedtaget på et finansudvalgsmøde til maj. Planen løber fra 2012 til 2015 og afløser den tidligere plan Nye Toner fra 2008.
 

