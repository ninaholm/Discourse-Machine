Kina er stærk på økonomisk magt, men svag på kulturen
Beijing vil satse på kultur for at styrke Kinas position internationalt. For mens landet er godt på vej til at udvikle sig til en økonomisk supermagt, er det langt fra at kunne konkurrere med Vesten på den 'bløde magt': det kulturelle. Og det er blandt andet en væsentlig grund til, at halvdelen af de rige kinesere i dag drømmer om at bo et andet sted
Kineserne har masser af økonomisk magt, men indflydelse vinder man også gennem film, medier og litteratur – og her går det mere sløjt med eksporten – blandt andet på grund af manglende kunstnerisk ytringsfrihed. Her er det en folkekulturfestival i Tongling i det østlige Kinas Anhui-provins.


 Kina er blevet en afgørende spiller på den globale økonomiske scene. Nu er det tid til at satse på en ny front: Kina skal gøre sig gældende i kulturkampen. Lederne i Beijing satser i stigende grad på kultur som en afgørende faktor i at styrke nationens position og image internationalt. Landets kultur skal spredes til omverdenen og samtidig gøres stærkere hjemme for at beskytte mod indflydelse udefra.
»Kultur er i stadig højere grad et vigtigt element i nationens overordnede styrke og konkurrencedygtighed,« hed det i et kommuniké fra kommunistpartiet efter partitoppens årlige lukkede samling i Beijing sidste måned. Mødet markerede et af de ganske få tilfælde, hvor kultur blev prioriteret på højde med politiske, økonomiske og sociale reformer.
Samtidig understregede partiet, at det vil forbedre kinesernes »identitetsfølelse og tiltro til kinesisk kultur«, og at Kina står over for en udfordring med at beskytte landets »kulturelle sikkerhed«. Desuden blev det slået fast, at en kulturel udvikling er essentiel for »genopblomstringen af den kinesiske nation«, og at den skal øge Kinas »evne til at projicere blød magt over hele verden.«
»Mens Kinas indflydelse øges rundt om i verden, så står Kina over for en stor udfordring med at forbedre sit image og få omverdenen til at se landet i et positivt lys,« siger Shi Yinhong, professor i internationale relationer fra Folkets Universitet i Beijing. »Hidtil har Kina langtfra været succesfuld på det punkt. Vi har ikke været i stand til at vise, at vi ikke kun er en økonomisk stormagt, men også en kulturel magtfaktor. Det er nødvendigt for at opnå mere blød magt og derigennem forbedre vores image, hvilket vil give os færre problemer internationalt og samtidig øge vores indflydelse i verden.«
Det var Harvard-professoren Joseph Nye, som i 1990'erne beskrev, hvordan hård magt — økonomisk og militær magt — ikke er nok til at gøre sig gældende som supermagt. Her er blød magt, også en nødvendighed — det er ideen om, at et land vil være i stand til at opnå sin vilje internationalt, ikke ved hjælp af militære trusler eller krig, men via sit økonomiske system, sine politiske institutioner, ideologi, ideer og kultur at fremstå med en kulturel tiltrækningskraft, som kan drage andre lande ind i dets sfære. EU og specielt USA har hidtil været vinderne i det spil. Nu vil Kina også være med.
Mangler frihed
Men at bruge kunst som led i en strategi for at øge Kinas bløde magt vil være overordentlig svært, da udfordringen bliver, om landet kan forstærke kulturindustrien uden at styret løsner på det stramme greb og censur af medier, bogudgivelser og film.
»Der mangler ikke penge, når det kommer til at forsøge at styrke kinesisk kulturs udbredelse, men der mangler frihed,« siger Ding Xueliang, politolog fra Hongkongs University of Science and Technology. »Hvis regeringen virkelig vil promovere kultur, er den nødt til at give afkald på kontrol og tillade mere ytringsfrihed. Kunst, der inspirerer og tiltrækker, skabes af kreativitet, individuel stil og frihed. Men det tillader regeringen ikke«.
Problemet for den kinesiske regerings målsætning er, at samtidig med at den satser på at gøre kultur til en vigtig søjle i landets økonomiske udvikling og et instrument til at styrke sin magt udadtil, så indsnævrer den kulturens udfoldelsesmuligheder. For satset på kulturen kommer på samme tid, hvor menneskerettighedsgrupper anklager styret for at udøve den strengeste ideologiske kontrol og de hårdeste kampagne mod politisk dissens i adskillige år. Og undertrykkelsen af kunstnere — først og fremmest Ai Weiwei — som er internationalt kendte, er blevet nogle af de mest synlige symboler på undertrykkelsen.
»De kinesiske kunstnere, som mest fascinerer et vestligt publikum, og som ville være kommunistpartiets største aktiv i promoveringen af kinesisk kultur, er dem som bliver undertrykt i Kina,« siger Ding Xueliang. »Problemet for partiet er, at det samtidig ser kultur som et instrument til at styre befolkningens tanker, og det hæmmer kulturel udvikling.«
Samtidig har myndighederne annonceret mere kontrol og censur af internettet, sociale medier og tv-show — tiltag som går mod fremvæksten af en levende kulturindustri.
»Overdreven kontrol har skævvredet det kulturelle marked — de centrale myndigheders og lokale regeringers strenge kontrol har resulteret i mange triste kunstværker og få, som virkelig er inspirerende,« skriver Hu Shuli, redaktør for Caixin Magazine, i en klumme.
Kultur som industri
Når den kinesiske regering taler om udviklingen af kultur, lyder det næsten, som om
den taler om bilindustri eller landbrug.
»Målet for reform er at kultivere kvalificerede markedsenheder fra de regeringsdrevne kommercielle kulturorganisationer og etablere et moderne og indflydelsesrigt system for kulturindustri for dermed at beskytte rollen for statslige kulturelle foretagender som markedsledere og forbedre deres internationale konkurrencedygtighed,« sagde kulturminister Cai Wu sidste måned til kinesiske medier.
Regeringens fokus er på at udvikle markedet for film, optræden, underholdning, tv-serier og tegnefilm, såvel som bøger, aviser og blade. Og Beijing satser på, at kulturindustrien vil indbringe 2.000 mia. yuan — cirka 1,7 mia. kr. — i indtægter i 2015.
Udmeldingerne fra kommunistpartiet om et sats på kultur som et instrument i landets relationer med omverdenen er blevet fulgt op af kommentarer i partiets talerørsmedier. Fra nyhedsbureauet Xinhua lød det, at Kina skal gøre sig gældende i den internationale kulturelle konkurrence for at sikre vejen mod national stolthed.
Og i en leder i Folkets Dagblad hed det, at Kina lider under et kulturelt underskud, som ikke kun påvirker Kinas markedsandele for kulturprodukter, men også indvirker på landets ideologiske suverænitet og nationale sikkerhed. Samtidig skriver avisen, at et land, der kun eksporterer fjernsynsapparater men ikke ideer, aldrig vil blive en stormagt.
Kinesiske medier klager over, at kinesiske 'kulturelle virksomheder' endnu ikke har frembragt et verdensberømt mærke. Kinas tv-stationers ringe eksport af programmer beskrives som 'pinlig'. Og der bides mærke i, at de samlede årlige indtægter for Kinas 500 største forlag er mindre end dem, som den tyske mediegruppe Bertelsmann alene nyder.
Lille chance for succes
Et tydeligt udtryk for, at Kina lider under manglende appel — ikke kun kulturelt, men også politisk og socialt — er ikke kun, at landet har svært ved at opbygge en tiltrækningskraft over for udlændinge, men endda har problemer med at holde på sine egne. Som Information skrev i sidste uge, har omtrent halvdelen af Kinas rige planer om at emigrere. De angiver som årsager ønsket om at tilbyde deres børn bedre uddannelsesmuligheder, bekymringen over sikkerheden ved deres investeringer i Kina og håbet om bedre livskvalitet. De er bange for fremtiden på grund af økonomisk og politisk usikkerhed. For kommunistpartiet er rigmændenes iver efter at søge udenlands — og primært til USA — en kras kommentar til partiets manglende evne til at skabe andet end økonomisk vækst.
Kina har forsøgt at forbedre det internationale publikums holdning til Kina siden 1990'erne — efter landets image blev smadret af den blodige nedkæmpelse af demonstranter i 1989. Resultaterne har været begrænsede. Og der er god grund til at tvivle på, at kommunistpartiets plan om at bruge kultur til at skabe et bedre image vil bære frugt.
»Kommunistpartiet har længe været interesseret i at forbedre Kinas bløde magt og image. Men forskellen er nu, at Kina har masser af penge til at bruge på projektet. Rigtig mange penge. Så meget som 45 mia. yuan (næsten 40 mia. kr., red.) er blevet øremærket til blød magt-initiativer,« siger Ding Xueliang. »Alligevel vil resultatet af det være minimalt. For Kinas dårlige image internationalt er skabt af den kinesiske regerings egen opførsel overfor den kinesiske befolkning, manglen på demokrati og brud på menneskerettigheder, som beskrevet i vestlige medier. Og langt størstedelen af vesterlændinge stoler mere på vestlige medier end på kommunistpartiet. Det vil 45 mia. yuan ikke ændre på.«
Shi Yinhong er enig i, at massive investeringer i kulturindustrien og soft power alene ikke vil have en virkning. »Det afhænger i stedet af, om Kina får succes med at opbygge et sundt samfund og en sund kultur hjemme. Vi har masser af problemer med social uretfærdighed, og så længe det ikke er løst, vil vi stå svagt i verden,« siger han.
»På kort sigt vil det derfor være umuligt for os at konkurrere på det kulturelle område og på blød magt med Vesten og specielt USA. Men vi er en stor nation, og over de næste årtier vil vi stå bedre, hvis vi får løst vores egne problemer først.«

