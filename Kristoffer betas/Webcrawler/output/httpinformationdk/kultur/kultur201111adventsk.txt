Adventskrans og paradisgrønt
Dansk Juletræsdyrkerforening må ikke sige noget om årets prisniveau, men gerne om nåle og pyntegrønt, tørre grene og gulvspande med vand


 Højstemt opkimning lige før julens komme til direktøren for Juletræsdyrkeforeningen, Claus Jerram Christensen, på brancheforeningens kontor:
— Skal du selv have adventskrans?
»Ja da!«
— Med røde eller hvide lys?
»Det er noget, fruen bestemmer. Lige som det dér med, om lysene skal tændes på en gang eller i rækkefølge ...«
— ... eventuelt diagonalt?
»Det er der vist lige så mange meninger om, som der bliver solgt adventskranse. Så det kan jeg ikke svare på. Heller ikke hvis du spørger, hvad juletræerne skal koste i år. Det må jeg ikke sige noget om.«
— Hvorfor?
»Fordi vi er en brancheforening.«
— Dansk Juletræsdyrkerforening hedder organisationen. Og jeres medlemsblad hedder Nåledrys. Det lyder altsammen som noget fra en julekalender i tv ...
»Vi overvejer at ændre ordet ’dyrker’ til fordel for noget med producent eller forhandler. Foreningen stammer fra 1984, så der er sket meget siden dengang.«
— Blandt andet at juletræer nu dyrkes på markerne ...
»... ja 70 procent, men stadigvæk 30 procent i skovene, og dér bliver de 10 procent klippet til adventskranse og granguirlander.«
— Er det økonomisk set en god idé at omlægge agerjord til pyntegrønt?
»Det tager 10 år at lave et juletræ, så det kan være konjunkturbestemt. Lige nu dyrker danske producenter træer og pyntegrønt i Skotland, Polen og Bretagne til kunderne dér. Tyskerne klarer sig selv ...«
— Jeg kan huske engang det lykkedes os at vælte et tændt juletræ hjemme hos min farmor og farfar. Hvordan undgår man det?
»Med en god fod eller mange gaver under træet.«
— På god fod med juletræet. Og så skal der — meget festligt — stå en spand vand i stuen til at hælde ud over træet og gaverne ...
»Man kan også nøjes med en vandforstøver, for det er mest pynten og så gaverne, der brænder. Træerne bliver ikke så tørre, hvis man kun har dem indendørs i juledagene.«
— Men de drysser!
»Først når de bliver tørre, og der er også forskel på arterne. Rød- og blågran, eller normannsgran og nobilis som er ædelgran. Der er mange botaniske forskelle. Hvordan koglerne sidder, oven over eller nedenunder grenene. Og blågran har sylespidse nåle ...«
— Du beskæftiger dig med juletræer hele året. Så for dig varer julen længere end til påske. Men glædelig advent alligevel.
»Tak i lige måde!«

