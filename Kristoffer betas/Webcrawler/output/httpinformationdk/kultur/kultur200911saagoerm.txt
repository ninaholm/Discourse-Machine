Så gør dog noget, mand!
To amerikanske dokumentarfilm, 'The Cove' og 'Food, Inc.', som vises på dokumentar-filmfestivalen CPH:DOX, kan få aktivisten frem i enhver


 »Vi forandrer verden én film ad gangen.«
Sådan lyder mottoet for det amerikanske filmselskab Participant Media, der har en samfundsmæssig og politisk mission med alle film, de investerer i. Selskabet står f.eks. bag den ene af de to mest engagerende dokumentarfilm, jeg længe har set, Food Inc., som sammen med den anden, The Cove, vises på årets CPH:DOX, der begynder i morgen.
Begge film udstiller storkapitalens skumle agendaer og er i bedste Michael Moore-stil ikke bange for at stå ved, at de er propaganda - propaganda med researchen i orden og det gode for øje.
The Cove tager os med til Japan, til den lille havneby Taijii, hvor der i en godt beskyttet vig, hvert år bliver myrdet tusindvis af delfiner på den mest bestialske vis; et regulært delfin-holocaust, som ingen kender til, og som filmens hovedperson, aktivisten Richard O'Barry, har sat sig for at stoppe trods trusler fra japanske fiskere og det hemmelige, japanske politi.
Øjenåbner
Richard O'Barry var i sin ungdom træner for den vel nok mest berømte delfin af dem alle, nemlig Flipper fra tv-serien af samme navn. Men en delfin, der så at sige begik selvmord i hans arme, overbeviste ham om, at noget var og er helt galt i måden, vi behandler delfiner på. Delfiner trives ikke i fangeskab og at optræde i delfinakvarier, som de gør verden over, er ren tortur for dem.
Dertil kommer, at kødet fra de myrdede delfiner i Japan sælges som alt muligt andet fiskekød, hvilket gør folk, der spiser det, syge, fordi delfinerne er fulde af kviksølv, som japanske fabrikker lukker ud i havene. O'Barrys mission handler altså ikke kun om delfinerne - og om gennem en aktion, der er lige så spændende som en thriller, at afsløre, hvad der foregår i den hemmelige vig - men også om, hvordan vi behandler havene og dyrelivet deri, vi er så afhængige af.
Robert Kenners Food, Inc. tager publikum med på land og giver en uhyggelig rundtur i den amerikanske fødevareindustri, der er en ond cirkel af store virksomheder, som bestemmer, hvad vi skal spise, sørger for, at det usundeste mad er det billigste, og som har industrialiseret fødevarefremstillingen i en grad, så det går ud over alt fra dyrenes velfærd til folkesundheden.
I en tid med diskussion om genmodificeret mad og kødskandaler i danske supermarkeder er Food, Inc. en brutal øjenåbner, som får én til at tænke over, hvad man propper i munden. Og ligesom The Cove fortjener den et stort og engageret publikum.

The Cove og Food, Inc. kan begge ses på dokumentarfilmfestivalen CPH:DOX, der begynder i morgen. Spilletider og -steder på www.cphdox.dk

