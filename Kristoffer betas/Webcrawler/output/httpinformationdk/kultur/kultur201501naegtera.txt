’Jeg nægter at blive afrettet’
19-årige Asker Bryld Staunæs kalder sig queerfeminist og mener, at feminismen kan bane vejen for, at flere mænd indser, at man ikke behøver at være sexistisk for at være ’en rigtig mand’. Men det kan være en linedans at undgå sexismen – selv for en erklæret queerfeminist
 I gymnasiet mente pigerne i klassen, at Asker Bryld Staunæs både repræsenterede det maskuline og det feminine. Selv mener han, at friheden ligger i en mere flydende kønsidentitet


 De tre kvinder har lady balls, forklarede en kvindelig deltager til en reception for en ny bog, om bogens tre forfattere. Det fik Asker Bryld Staunæs til at spekulere. De der lady balls, som han forestillede sig er lavet af aluminium, som en markør for styrke, der overstiger det kvindelige, og som kvinder kan tage på, når de skal være hårde og præstere, var det noget, han som mand med sine bløde, svedige og behårede nosser skulle være misundelig på?
»Jeg kan jo regne ud, at jeg skal være jaloux på kvinders lady balls. Det er ikke bare, at kvinden overtager mandens rolle, hun opgraderer den og bliver en cyborg. En overkvinde, der åbenbart udsletter det mandige og erstatter det med en højere eksistens. Problemet er bare, at feminister kun sælger produktet til deres medkvinder, og det er virkelig irriterende. Jeg vil også gerne købe et par lady balls, hvis de skulle være så nyttige,« griner Asker Bryld Staunæs.
Og selv om lady balls er et symbol og et fænomen i en tekst, den 19-årige Asker Bryld Staunæs senere skrev på denfri.dk, så er forestillingen om »den stærke kvinde« noget, han og hans jævnaldrende vokser op med.
Kønsforskere taler tilmed om, at feminismen er begyndt at påvirke de mandlige normer for seksuel adfærd. YouTube-videoen »10 Hours of Walking in NYC as a Woman« om en kvinde, der får massevis af uopfordrede kommentarer, mens hun går gennem Manhattans gader, eksploderede viralt i en debat om mænds angivelige krænkelser af kvinder. Everyday Sexism Project er ude i samme ærinde, og blandt sexologer og andet godtfolk kører diskussionen om, hvorvidt al den ligestilling er med til at ødelægge de seksuelle spændinger mellem kønnene.
Mændenes frigørelse
Asker Bryld Staunæs er erklæret queerfeminist. Men han har også skrevet til mig, at han kender til linedansen mellem de feministiske erkendelser og sexistiske tilbøjeligheder. Han sluttede chatten med at skrive: »Men jeg er en god linedanser.«
»Jeg har prøvet masser af gange at blive bekymret for, om jeg er nedladende eller dominerende over for kvinder. Hvis jeg flirter med en pige, påtager jeg mig en rolle. Jeg kigger på en bestemt måde, taler på en bestemt måde, dybere og roligere, og så kan jeg blive i tvivl om, hvorvidt jeg er sexistisk, fordi det jo også er en dominerende position på mange måder,« forklarer Asker Bryld Staunæs, da vi sidder i en af de bagerste båse på en nørrebrocafé.
Han har også følt sig skamfuld, hvis han er kommet til at råbe efter kvinder en fuld nat i byen. Men egentlig er det nemt at lade være med at være intimiderende.
»Hvis jeg ser en smuk kvindenumse, så giver jeg mig jo ikke til at tale til den. For jeg har ikke fået lov til at tale til den,« som han siger.
Han har selv prøvet at blive råbt efter og befamlet i byens natteliv. Det var ikke rart.
Alligevel synes han, at kæden hopper af i debatten om mænds tilnærmelser. Det handler ikke bare om, at mænd skal lære situationsfornemmelse. Det feministiske felttog mod sexistiske krænkelser i det offentlige rum er i virkeligheden et frigørelsesprojekt for mandens snævre rolle, mener Asker Bryld Staunæs.
»Der er jo ingen mænd, der tror, at de får en kvinde med hjem, fordi de råber efter hende på gaden. Det handler om, at mænd skal bekræfte hinanden. Drengene kigger på drengene, og pigerne kigger på drengene. Jeg ser det som et råb om hjælp: De aner ikke, hvordan de skal komme i kontakt med denne her pige, så råber de ’lækker røv’. Så er der de gange, hvor mænd er alene og kontakter kvinder. Det er voldsomt og ubehageligt. Men mænd bør have muligheder for at udtrykke deres maskulinitet på andre måder end dem, der tenderer et overgreb. Den feministiske kamp kan bane vejen for, at flere mænd lærer, at man ikke behøver at være sexistisk for at være ’en rigtig mand’.«
Flydende kategorier
Det handler om at træffe bevidste valg. Identitet er hvem og hvorfor, men kan der skabes flydende kategorier, som man kan gå ind og ud af? Asker Bryld Staunæs sidder med benene pænt over kors ved det runde cafébord. Han gør det, fordi han har lyst – selv om drengene dengang i folkeskolen kaldte ham bøsse, hvis han sad sådan. Han plejede at råbe tilbage, at det var dem, der var bøsser, fordi de sad og luftede deres kønsorganer med spredte ben.
»Som heteroseksuel mand sidder man på bestemte måder, man taler og gestikulerer på bestemte måder. Det er noget, der skal opretholdes, for at billedet ikke knækker. Men kunne det ikke være en frihed, hvis det billede fik lov at knække en gang imellem? Jeg sidder sådan her og smiler intenst, fordi jeg nægter at blive afrettet.«
»Samtidig er der ufattelig mange måder, jeg gerne vil være maskulin på. Jeg opfører og føler mig maskulin og er stolt over min størrelse og min opførsel. Men det er mig, der skal have definitionsretten, ikke andre. Det er et evigt frigørelsesprojekt,« siger han og stopper talestrømmen for at lytte til musikken.
»Kan du høre den sang?«
Det er rapperen Drakes toner, der flyder blødt fra højttalerne.
»Han lyder ikke særlig gangsta, vel. Han synger og rapper på én gang, og det handler både om følelser og piger, og om at have den der worst behavior. Mange af de store navne inden for hip hop lige nu bryder med de klassiske kønsidentiteter. Masser af mænd og kvinder hører Drake eller excentrikere som Young Thug, en vanvittig gangsta, der har 11 børn, er på stoffer og har en eksplosiv måde at udtrykke sig på, samtidig med at han går i kjole og med leopardneglelak.«
Og det er positivt, mener Asker Bryld Staunæs, der ikke frygter for den seksuelle spænding, hvis kønnene bliver fri for faste skabeloner.
»Nogle har en idé om, at der er en indbygget seksuel pirring i adskillelsen mellem piger og drenge. Det er da både kedeligt og udtryk for en bizar virkelighedsopfattelse. Jeg har aldrig hørt om noget andet aspekt af virkeligheden, hvor man mener, man finder sandheden ved at skære den over på midten.«
Asker Bryld Staunæs kommer i tanke om en politiker fra Liberal Ungdom, der mente, at kvinder ikke kan få ledelsesposter, fordi de godt kan lide at blive domineret i sengen.
»Det er det samme som at sige, at ingen mænd kan lide at blive domineret. Det er da indlysende løgn. Mænd går i krig, det er da den totale underkastelse.«
– Der er vel mænd, der kan blive provokeret af det, de ser som kvinders forsøg på at feminisere manden?
»Det oplever jeg tit, at mænd bliver. Men jeg tror, det er et tegn på, at mænd skal blive stærkere til at definere, hvem de så er, hvis de ikke vil være det, kvinder forlanger af dem. Det er ikke nok bare at sige: ’Jeg er en mand’, så er man da indskrænket. Er vi virkelig så skrøbeligt et køn, at kvinder kan ødelægge vores kønsgrundlag?«
– Mange unge synes vel også, at kønsdebat og feminisme ikke er særligt vedkommende?
»Jeg har set, at hver eneste gang man prøver at træde ud, så bliver man slået i hovedet med den heteroseksuelle matrix. På den måde synes jeg, at frigørelsen vedrører alle. Også dem, der ikke gider at tale om køn. Gruppenormativitet opstår ved en kontant afretning i væremåde. Frigørelse er at kunne vælge sig selv til.«
Piger kan være lige så optagede af forestillingen om en bestemt måde, man skal opføre sig på, som drenge, synes Asker Bryld Staunæs. Når der skulle laves gruppeopgaver i gymnasiet, var de f.eks. tit optaget af at gøre det, lærerne forlangte.
»Rigtighedstyranniet ligger i pigernes prinsesseidentitet. Det rigtige er noget, nogle andre har sagt. Når man foreslog noget andet, afviste de det ikke, fordi de syntes, det var kedeligt, men fordi det ikke var det rigtige.«
– Den flydende kønsidentitet, du taler om, kan den ikke være lige så anstrengende at opretholde som kønsstereotyperne?
»Jeg har opdaget, at de fleste mennesker er ret anstrengte over en masse ting. Derfor går mange til coach for at blive afrettede. Jeg tror grundlæggende, at de fleste mennesker er forvirrede, men man skal ikke sluge sin forvirring.«
»De mest forbitrede mennesker, jeg kender, er dem, der ikke ved, hvordan de skal ændre en forbitret situation. Dem, der f.eks. har levet et godt borgerligt liv og så bliver skilt, hvilket rammer dem som den totale ulykke, fordi deres liv har været bygget op om så få forestillinger. Det er ikke snævre forestillinger, der skal styre ens liv.«
Interviewet er ved at være slut. Asker Bryld Staunæs vil i hvert fald gerne ryge en cigaret. Der er en del kønsforskere i familien, har han fortalt. Hvad betyder det for ham?
»Jeg har altid fået at vide, at jeg ikke behøver at lytte til, hvis nogen synes, jeg skal lege med en blå bil i stedet for en rød. Nogle vil helt sikkert mene, at jeg er indoktrineret af feminismen. Jeg tænker, at min baggrund har givet mig et valg. Min lillebror laver gangstamusik på nettet med letpåklædte modeller og champagneflasker. Det er et godt eksempel på, at der er mange veje, man kan gå.«

