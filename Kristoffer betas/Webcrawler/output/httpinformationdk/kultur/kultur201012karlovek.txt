Karl Ove Knausgårds fallos står i vejen for værket
Årest mest omtalte forfatter, nordmanden Karl Ove Knausgård, har noget til fælles med WikiLeaks. Ligesom whistleblower-organisationen lever Knausgård af at lække - sit eget liv i litteraturen. Men spørgsmålet er, hvor vedkommende og vellykket hans litterære lækageprojekt er?


 Lad os lege lærde: For mange år siden skrev den tyske filosof Martin Heidegger, at sandheden altid er en afslørende begivenhed, som bringer noget skjult ind i det åbne og uskjulte. Man kunne også i mere moderne termer sige, at sandheden var en læk for Heidegger.
Men som han gik dér i alperne med tyske vandrestøvler på, havde han ingen idé om, hvor vildt det ville blive med lækager i begyndelsen af det tredje årtusinde.
Hvor Wikileaks, selvfølgelig, har været dagsordensættende med verdens største læk af hemmelig information og fortrolige oplysninger. Men lækager er ikke kun et storpolitisk anliggende. Litteraturen kan, for en gangs skyld, også være med. På leaket.
Karl Ove Knausgård kan i hvert fald. Den norske forfatter, som har været på mange litterære læber de seneste år, skriver ikke beatlitteratur, men leaklitteratur. Min Kamp hedder hans megalomane seksbindsværk. Det burde have heddet: En nordmands lækage. For hans værk er simpelthen en langt læk af personlige oplysninger, erindringer og anekdoter. Han lægger sit liv ud i skriften. Han lækker sit liv i skriften.
På den måde har Karl Ove Knausgård noget til fælles med Wikileaks. Kontroversielle lækager og afsløringer - som har en ufattelig tiltrækningskraft for tiden.
Folk hungrer efter læk. Pressen, befolkningen, læserne. Vi vil helt ind i tingenes beskidte indre. Hvor Berlusconi er Putins marionetdukke og Karl Ove Knausgårds far en ussel tyran, der i sidste ende får som fortjent: En fordrukken død i hans eget pis og lort.
Et hurtigt fix
Virkelighedshunger er dette fænomen også blevet kaldt. Men det er en særlig hunger. For det, offentligheden efterspørger, er ikke blot virkelighed, men virkeligheden som en hemmelighed, der røbes.
Derfor er det kun ganske naturligt, at den ene mere sensationelle læk afløser det anden i medierne. Vi vil se det hele. 3.000 siders erindringer, 300.000 dokumenter. Jo mere, jo bedre.
Wiki er et hawaiiansk ord for hurtig, så Wikileaks betyder rettelig 'en hurtig læk'. Eller: Et hurtigt fix for den junkie, som offentligheden efterhånden har udviklet sig til. I dag er det ikke religion, men hurtige afsløringer af hemmeligheder, der fungerer som opium som folket - som en anden Karl sagde.
Det er ikke noget under, at Knausgård er blevet veldig kul. Hans leaklitteratur taler - ligesom Wikileaks - direkte ind i den såkaldte tidsånd.
Det interessante er, at man kan blive nødt til at gå lige så kildekritisk til værks over for Knausgårds erindringsroman som over for Wikileaks-dokumenterne. For er det sandt, det han skriver? Er hans far virkelig en nar?
Men forskellen er jo, at Knausgårds læk er fiktion. Selvom den har karakter af biografiske erindringer, er den i sidste ende en roman. På et tidspunkt siger en af Knausgårds gode venner til Karl Ove i bind 2 af Min Kamp: »Der er ikke noget sted, hemmeligheder er så trygge som hos dig (...) Du glemmer jo alting. Din hjerne er som en schweizerost uden ost«.
Det er det, der er paradokset. At Knausgård ikke kan huske en skid, men at det er den skid, der huskes. At han glemmer alting og alligevel er i stand til at skrive seks kæmpe bind, næsten udelukkende ud fra hukommelsen.
Det er det, der gør Knausgårds bøger gode. Men det er også problemet. At han prætenderer at nå frem til det inderste af sig selv, det væsentlige i livet, det autentiske. Som når han i et interview til Politiken siger: »Jeg nåede aldrig frem til det væsentlige. Men så besluttede jeg mig for at skrive den autentiske historie - sådan som den var - og så blev det lettere«.
Kager og fallos
Som om det skulle kunne lade sig gøre! Sådan noget vrøvl - medmindre det er en afledningsmanøvre fundet på i et akut anfald af interviewparanoia - kunne den franske forfatter Marcel Proust aldrig have fundet på at sige.
Proust kendte alt til forbindelse mellem erindring og lækagen. Han lækkede også sit liv i skriften. Hans stil var en særlig lækagestil. Prousts mesterværk, På sporet af den tabte tid, tager vand ind, flyder over, springer så at sige læk. Alt er utæt.
Men hvor Prousts typiske erindring er en ufrivilling erindring, der opstår ved et tilfælde, for så at rive alting med sig, har Knausgårds erindringer noget tvungent og hysterisk over sig. Hvor Proust som et billede på erindringen lod madeleinekagen dyppe et par gange i teen, gnaskes og smaskes der hos Knausgård kager hele tiden. Hvis Prousts erindringsmekanisme på nogen måde kan kaldes 'feminin', er Knausgårds snarere 'maskulin'.
Her er vi inde på noget væsentligt. Jeppe Brixvold påpegede vist til et seminar på forfatterskolen - et seminar, hvor den selvbiografiske tendens i litteraturen var emnet, og hvor Knausgård selv var til stede - at det kræver, og jeg citerer,»en kæmpe pik at skrive sådan«.
Men det centrale er hverken feminin eller maskulin, pik eller kusse, men at Knausgård netop ikke har en stor pik. Fordi det - når alt kommer til alt - er fiktion, er det snarere en strap-on. Som han ifører sig, mens han skriver. Hvilket kun er for det bedste. En slet og ret stor pik ville have gjort bøgerne ualmindeligt kedelige.
Men alligevel kunne man måske kritisere Min Kamp for det samme som Virginia Woolf i sin tid anklagede James Joyces Ulysses for: at Knausgårds ego og fallos - strap-on eller ej - i sidste ende kommer til at stå i vejen for selve værket.



