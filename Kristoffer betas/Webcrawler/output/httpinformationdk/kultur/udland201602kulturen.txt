’Kulturen på universitetet er stadig meget hvid’
I Sydafrika brød et studenteroprør ud i lys lue i efteråret, fordi studieafgifterne på landets universiteter igen ville stige. Politikerne lovede flere penge, men universiteterne brænder stadig. På Witswatersrand Universitet i Johannesburg kæmpes der videre for friere adgang og dekolonisering af de stadig meget hvide universiteter
Studerende fra #FeesMustFall-bevægelsen demonstrerer for et mere lige uddannelsessystem, hvor alle kan tage en uddannelse uanset økonomisk baggrund eller hudfarve.


 Iklædt hvide T-shirts danser og synger 20-30 studerende i en rundkreds foran hovedbygningen på Witswatersrand Universitet i Sydafrikas største by, Johannesburg. »Fuck 1652’s« (året for kolonisering, red.), »Fuck men«, »Fuck white people« og en del andre budskaber står skrevet med maling på deres T-shirts.
En enkelt graffiti, de syngende unge og en mindre hær af kampklædte vagter med stave er nogle af tegnene på det studenteroprør, som begyndte blandt de studerende her på ’Wits’ i efteråret 2015 som reaktion på, at studieafgifterne igen ville stige. #FeesMustFall-bevægelsen bredte sig til tusindvis af universitetsstuderende og -ansatte i Sydafrika og førte kort efter til, at regeringen lovede flere penge til landets universiteter, så de kunne undgå at hæve afgifterne.
Men kampen er langtfra forbi, som sidste uges nedbrænding af flere bygninger på North-West University (NWU) uden for Johannesburg viser. Universitetsledelsens beslutning om at opløse studenterrådet førte til kampe mellem studerende og kampklædte sikkerhedsvagter, der ifølge onlineavisen IOL skød mod de studerende.
Læs også: Den sidste enklave
