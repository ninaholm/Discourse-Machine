Biografklub er en ond cirkel
De økonomisk pressede produktionsselskaber tjener kun det halve på billetterne, men tør ikke lade være med at indgå i Biografklub Danmarks rabatordning


 Nimbus Films kæmpesucces Flammen & Citronen solgte mere end 600.000 billetter. Men næsten 200.000 af de billetter kan være blevet solgt til Biografklub Danmarks medlemmer, og det halverer produktionsselskabets indtjening på den enkelte billet. 
Derfor kan Nimbus Films beslutning om at lade Flammen & Citronen indgå i biografklubbens repertoire virke ulogisk, set i lyset af den nedskalering, selskabet har måttet foretage pga. likviditetsproblemer. 
Den ene grundlægger af Nimbus Film Birgitte Hald siger, at biografklubben er et evigt dilemma for selskabet.
"Vi har det lidt ambivalent med Biografklub Danmark. Den er ikke nogen fordel for os, for vi får meget mindre i billetindtægt, og vi ved reelt ikke, om vi får flere ind at se vores film på grund af den klub," siger hun, men tilføjer, at de simpelthen ikke turde sige nej.
"Så længe biografklubben er der, bliver vi nødt til at være med. Det er svært at sige nej til, for der er en tendens til, at biografklubbens film går pænt godt. Man er i hvert fald sikret et bundpublikum," siger Birgitte Hald.
Antallet af solgte billetter er det, der afgør forskellen på fiasko og succes i den danske filmbranche - hvad der også betegnes som et vigtigt parameter, når en instruktør eller et produktionsselskab skal søge støtte en anden gang. 
Tab uanset hvad
Ifølge Thomas Stenderup, der er ansvarlig for produktionsselskabet Final Cuts spillefilm, er Biografklub Danmark helt uomgængelig, når man laver kvalitetsfilm.
"Vi var meget glade for, at Kunsten at græde i kor kom med i Biografklub Danmark, for sådan som markedet ser ud nu, så tror jeg simpelthen ikke på, at den ville have solgt lige så mange billetter, hvis den ikke var med. Men det betyder, at indtjeningen for os selvfølgelig bliver betydeligt mindre," siger han.
På den måde bliver det en ond cirkel for produktionsselskaberne, påpeger Thomas Stenderup. De risikerer tab, hvad enten filmene er med eller ikke er med i biografklubben.
"Vi må håbe på, at det sælger flere dvd'er, hvis der står udenpå, at filmen blev set af over 200.000 danskere i biografen. På den måde kan vi måske skrabe de penge ind, vi mistede, ved at biografbilletterne blev solgt til halv pris," siger han.
Projektchef i Biografklub Danmark Jonna Jensen undrer sig over kritikken.
"Det er jo deres eget valg at forsøge at komme med i klubben," siger hun.
Jonna Jensen kan ikke konkludere andet, end at producenterne ikke stoler nok på deres eget produkt:
"Der findes mange eksempler på danske film, der har klaret sig godt uden for klubben. For eksempel To Verdener og Efter Brylluppet," siger hun og peger på, at en del af den indtjening, som et produktionsselskab mister ved billetsalget, vinder de andre steder.
"Nu vi er blevet så store, kan jeg godt forstå, hvis folkene bag en lille kvalitetsfilm bliver meget skuffede, hvis de ikke kommer med. Men jeg må sige, at jeg ikke helt forstår dem, der mener, at det giver et økonomisk tab at være med. Det er min påstand, at det gør det bestemt ikke i det større regnskab," siger Jonna Jensen.


