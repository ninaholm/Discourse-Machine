’Risikoen for, at teatret tipper over og bliver skidt, er faretruende nær’
Trine Holm Thomsen har sat sig godt til rette i chefstolen på Aarhus Teater og har netop haft premiere på teaterkoncerten ’Imagine’. Hun spår scenekunsten en lys fremtid, for det eksistentielle og sanselige ved teater dør aldrig, mener hun
For fem-ti år siden kørte dansk teater lidt i tomgang, siger Aarhus Teaters nye direktør Trine Holm Thomsen, men nu bliver hun oftere og oftere rørt og rusket.


 Teaterforestillingen Imagine, der netop har haft premiere på Aveny-T i København, er et godt eksempel på en drøm, der bliver til virkelighed. I hvert fald for Aarhus Teater. For det er nemlig ikke kun på teatrets Store Scene, hvor de elleve sangere, dansere, musikere og skuespillere i den seneste måned har fortolket John Lennons ikoniske univers, at der drømmes. Går man ind ad teatrets bagindgang og op på første sal, har Trine Holm Thomsen nu for alvor sat sig til rette i direktørstolen. Og hun har en kæmpe tiltro til teatrets betydning i fremtiden og store visioner for den næste fireårige periode med masser af ny, dansk dramatik og på længere sigt opbygning af et større ensemble på plakaten.
»Teatret er et enestående medie, når det virker,« siger Trine Holm Thomsen, som også medgiver, at man umiddelbart skulle mene, mediet var presset i en hektisk tid, hvor vi streamer det, vi har lyst til at se, når vi vil se det. Men netop i den virkelighed mener hun, at teatret har noget helt unikt at tilbyde.
»I sin konventionelle form er det på en måde håbløst gammeldags i forhold til resten af verden. Men det eksistentielle og sanselige ved teater dør aldrig ud, hvis man vel at mærke sørger for at udvikle det. Det rum, og den investering i en fordybelse er nærmest påtvingende nødvendigt i dag, og det kan ikke undgå at gøre indtryk, når der står virkelige mennesker foran en på scenen og fortæller en vedkommende historie,« siger Trine Holm Thomsen.
»Teatret tilbyder et nærvær og et dyrebart afbræk fra virkeligheden, der kan få en til at reflektere, når man konfronteres med tanker, man måske aldrig selv ville have tænkt.«
Sansebombardement
Selv tændes hun både på og uden for scenen af det uforudsigelige. Hun vil gerne overrumples og overraskes, så hun kommer ud over stereotypen. Men det handler ikke bare om, hvad der er hendes yndlingsteater. Selvfølgelig står hun inde for repertoiret og brænder for det, men Aarhus Teater skal fange et bredt publikums interesse og opmærksomhed, siger hun.
»Teatret balancerer. Risikoen for, at det tipper over og bliver skidt, er faretruende nær; både hvis publikum svigter, fordi det er kedeligt i form og formidlingen, men også hvis det distancerer sig, så folk tænker: Hvad vedkommer det mig? Så er det spild af kulturkroner, og det er brandærgerligt.«
»Der er to sider af mit job. Dels hele udviklingsperspektivet, der tænder mig helt vildt. Men også at få flest muligt i teatret, og det sjoveste er, når de to perspektiver forenes. Det er ikke fordi, jeg kun vil lave intellektuelt udfordrende teater, man må ikke underkende virkningen af et stærkt sansebombardement, som teaterkoncerterne leverer, når de er gode.«
Det er nærliggende at spørge, hvad hun selv mener om de voldsomt populære teaterkoncerter, som hun flere gange konstaterer, at publikum er meget begejstret for. Alene formuleringen kan efterlade tvivl om, hvorvidt hun selv bryder sig om dem. Men det gør hun. Faktisk er hun ligefrem vild med dem, når de fungerer, og vil gerne fortsætte traditionen og videreudvikle dem. Men ligesom med de klassiske tekster mener hun, at det er vigtigt at forholde sig kritisk til, hvorfor man vælger dem, og hvad de kan på scenen. Og de skal kun sættes op, hvis de har noget at sige i en moderne kontekst, ligesom John Lennons drømme om fred, kærlighed og tillid også har i dag.
»Faktisk synes jeg tit, teaterkoncerterne får en hård medfart i kritikken, som lyder, at nu skal de forny sig, som om de ikke er lødige,« siger Trine Holm Thomsen.
»Og måske skal de forny sig, men der er ingen, der kritiserer, at man ofte spiller den samme musical, som måske oven i købet skal udføres efter et bestemt koncept, eller at man altid bruger en klassisk Hollywood-dramaturgi.«
Turbo på fantasien
Trine Holm Thomsen ser utrolig meget teater. Både herhjemme og i udlandet. Og hun er begejstret, fordi hun oplever en kæmpe udvikling, hvor der skabes nye formsprog og afsøges nye måder at skrive på. Selv blev hun dybt berørt, da hun sidste år så krigsballetten I føling med balletdansere og krigsskadede soldater på Det Kongelige Teater instrueret af Christian Lollike og skrevet af Peter-Clement Woetmann, der nu er tilknyttet Århus Teater som husdramatiker. Men også Tomorrows Parties på Teater Republique for et par år siden indprentede sig dybt i hendes bevidsthed. I forestillingen fremmaner to personer på nærmest mantraagtig vis forskellige fremtidsscenarier ganske monotont, men fantasifuldt.
»Jeg kan bedst lide, når jeg bliver udfordret og kommer til at se tingene fra en anden side. Jeg skal også helst røres og ruskes i den tematiske form, og det bliver jeg oftere og oftere. Der er heldigvis sket meget med teater i de senere år. Der var ellers en periode for fem-ti år siden, hvor jeg havde en fornemmelse af, at teatret kørte lidt i tomgang. Men jeg synes, at vi er ved at komme ud over det. Vi skal tage verden ind og også indimellem rykke ud i den.«
Ny forskning, litteratur og aviserne holder hende ajour, så teatret er aktuelt og en del af den omkringliggende virkelighed. Og i denne sæson er både Lennon, Malmros og Medina på plakaten, men også krig, fængsel og skilsmisser, så repertoiret spænder vidt.
I løbet af de næste fire år har teatret et væld af premierer og urpremierer på de i alt fire scener; Scala, Stiklingen, Studio og Store Scene, som landets næststørste teater disponerer over. Trine Holm Thomsens blik flakker, mens hun fortæller om repertoiret, og hun beklager og forklarer, at det er fordi, øjnene søger overblik på den kæmpe kalender, der pryder endevæggen med de forskellige forestillinger afbildet hen over året. Inde i hovedet huserer nemlig også stykkerne til de kommende sæsoner, hvor hun har det fulde ansvar for udformningen.
Strindberg og Austen har leveret klassikere til moderne fortolkning, og så er der nyskrevne stykker; koleriske mænd i Julie Glargaards Salamimetoden, og familiemiddage og intim snak i det offentlige rum spiddes af Christian Lollike i Familien, der kunne tale om alt.
Daglige adrenalinkick
Gæstespil og samarbejder med andre teatre er en del af Trine Holm Thomsens vision – både internationalt og på tværs af danske scener. Men udover de godt 100 ansatte, teatret allerede engagerer, vil hun på længere sigt gerne udvide den faste trup af skuespillere, så ensemblet kommer til at tælle flere end de 13, der er i dag.
»Jeg synes, det er vigtigt at have et fast ensemble, faste skuespillere, som er teatrets egen stolthed, og som publikum og anmeldere har en relation til. Man skal ikke undervurdere, hvilken betydning faste samarbejder og tillid har for en kreativ og kunstnerisk udvikling både af den enkelte og et repertoire,« siger Trine Holm Thomsen.
For det er vigtigt at have nogen, som hele tiden bærer husets ånd med sig.
»Det er vores hold. Vi er også meget stolte af vores gæster, men det er vigtigt, at vi har vores helt egen faste kerne af skuespillere i huset, vi kan udvikle noget fedt sammen med. Repertoiret bliver bedre, når vi tænker det sammen med et fast hold og ved, hvor vores skuespilleres forcer ligger.«
Hendes faglige fundament i form af en dramaturgiuddannelse fra Århus Universitet og derefter 15 års ansættelse på Aarhus Teater, hvoraf mange har været som chefdramaturg, er i orden. Og hun ved også godt, hvad hun navigerer efter.
»Teatret og scenekunsten skal fortsat udvikle sig og handle om det omgivende samfund. Vi er heldigvis ovre 1970’ernes politiske teater, der var bombastisk belærende, og som jeg ikke bryder mig om, men det kommer da nok tilbage, som de fleste ting gør. Men det rykker ikke noget. Jeg vil hellere lade publikum reflektere selv,« siger Trine Holm Thomsen.
»Jeg håber, Aarhus Teater bliver et sted, der markerer sig i danskernes bevidsthed, hvor publikum kommer, fordi de føler, de er blevet rusket lidt eller har fået en sansemæssig oplevelse. Jeg håber, vi kommer til at stå stærkt i den danske dramatik, så både publikum, anmeldere og teaterfolk har lyst til at komme her.«

