Habilitet



Min gode kollega på Politiken, Jes Stein Pedersen, er udover at være litteraturredaktør blevet udnævnt til at sidde i Statens Kunstfonds Legatudvalg. Her skal han være med til at bestemme, hvilke forfattere der i den kommende tid skal have arbejdslegater og de vigtige 3-årige legater.Ligesom jeg er han litteraturredaktør for en af landets vigtigste litteratur-aviser. Hvis jeg var blevet spurgt om det samme, ved jeg ikke, om jeg ville have haft den moralske rygrad til at takke nej til så smigrende et tilbud. Men jeg håber, at jeg trods stor lyst til at gøre min indflydelse og smag gældende ville tænke, at det var uforeneligt med mit arbejde som den, der bestemmer, hvilke forfattere der interviewes, hvilke bøger der anmeldes, at jeg selv anmelder og i det hele taget bestemmer prioritering og placering af de enkelte anmeldelser. Med andre ord: En professionel magtposition kræver ydmyghed i andre sammenhænge. Og på den vigtige kulturavis Politiken er den magt ikke mindre.Derfor kan det undre, at han har takket ja til den post. Det er et genkommende problem for kunstfonden, at forfattere sidder og uddeler midler til kolleger. Men dette tilfælde er værre. Han er en mægtig smagsdommer, så derfor er den magt, han professionelt besidder, ikke forenelig med at uddele statslige litteraturpenge. For hvad skal han gøre, når han lige om lidt er med til at uddele legater til forfattere, og disse forfattere så kommer med nye bøger? Han kan selvfølgelig ikke selv anmelde, men allerede i beslutningen om, hvorvidt bogen skal anmeldes, hvordan den placeres, og om forfatteren skal interviewes vil den ene rolle skinne igennem den anden. Eller omvendt, hvis nu eksempelvis en forfatter her i foråret får det 3-årige legat, var det så, fordi Jes Stein Pedersen som den eneste havde givet hans roman en ovenud positiv anmeldelse med 6 hjerter i Politiken? Alle disse mistanker er med til at så tvivl, om man kan operere frit og uhildet på to fronter.Der vil komme andre dilemmaer og faldgruber. Han siger til Mediawatch på spørgsmålet om habilitet, at han »selvfølgelig vil tænke sig om«. Det er godt at høre, men måske skulle han have gjort det, allerede da han fik tilbuddet?&nbsp;
