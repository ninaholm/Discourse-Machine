’Det frie menneske, fy for den’
I aftes havde ’En kongelig affære’, det danske bidrag til Berlinalens hovedkonkurrence, premiere. Det er en glimrende film, der ikke på nogen måde plagierer P.O. Enquist, men til gengæld dykker ned i en konflikt om oplysning kontra tradition, som stadig er aktuel i dag


 BERLIN — Det er et afslappet og veloplagt filmhold, Information møder i Berlin få timer inden premieren på filmen En kongelig affære. Pressen har set filmen aftenen forinden, og lad det være sagt med det samme: Det er en god og fantastisk flot film. Den kun 23-årige svensker Alicia Vikander er viljefast og henrivende, så det svimler, som dronning Caroline Mathilde, ud fra hvis perspektiv filmen fortælles. Mads Mikkelsens karisma og aldrig svigtende kvindetække er stor nok til at overbevise os om troværdigheden i, at denne Struensee både kom under skørterne på dronningen og sammen med hende reformerede landet. I hvert fald for en stund, indtil han måtte betale med sit hoved.
Og Mikkel Boe Følsgaard, der endnu går på Statens Teaterskole og her spiller sin første filmrolle nogensinde, er et fund som Christian den 7., som han med en bemærkelsesværdig præcision lader balancere på knivsæggen mellem vanvid og længsel efter kærlighed. Endelig må det siges, at formodningerne om, at filmen eventuelt har plagieret P.O. Enquists roman Livlægens besøg fra 1999, absolut intet har på sig. Information genlæste bogen i sidste uge, og både komposi-tion, fokus og replikskifter er uendelig langt fra Enquists bog.
Vi går ikke forrest
Nu er det som regel en politisk betonet film, der bringer priser hjem fra Berlin. Information spurgte instruktøren Nikolaj Arcel om, hvor meget det politiske aspekt med den oplyste tyske livlæge over for det forstokkede danske hof betyder, og hvor meget det er en metafor for de sidste ti års Danmark.
»Jeg ser ikke nutidens Danmark som det her superoplyste land, der går forrest i humanismens fakkeltog. Selvfølgelig er der noget metaforisk. Men jeg må sige, at jo mere manuskriptforfatteren Rasmus Heisterberg og jeg researchede på historien og tiden, jo mere blev vi klar over, at det her er historien om en mand, der kommer til hoffet og bliver venner med denne mærkelige lille mand, der er konge. Rigtige venner. Og som så bliver forelsket i sin vens kone. Mere moderne kan det vel ikke blive, og det er det, det virkelig handler om,« siger Nikolaj Arcel.
Mads Mikkelsen mener også, at der kan trækkes paralleller til i dag, men det er mere generelt til undertrykkelse rundtomkring i verden.
»Jeg tror ikke, at danskernes sind er et lukket sind. Jeg ser meget medmenneskelighed i landet. Og vi må se tingene i et større perspektiv, og der er Danmark altså et mere åbent land end Saudi-Arabien,« siger han.
Plads til fortolkning
Kombinationen af pudderparykker og duarderdansk havde været for meget af det gode, så dialogen foregår på nutidigt dansk. Ingen kommer altså til at savne Mikkelsens kendte Nørrebro-diktion.
»Egentlig skulle vi jo have talt tysk, for det gjorde man ved hoffet. Det er en balancegang mellem ikke at være så gammeldags, at det bliver distancerende og ikke så moderne, at det bliver irriterende,« siger Mads Mikkelsen. Han havde ingen berøringsangst over for rollen som Struensee, selv om han er så berømt, og enhver dansker over 12 år fra sin historiebog kender træsnittet af hans parterede krop lagt på hjul og stejle.
»Respekten for den historiske begivenhed må ikke tage over, så vi ikke tør komme med vores eget bud. Film er film,« siger Mads Mikkelsen.
En, der ikke kendte historien fra sin skoletid, er den kvindelige hovedrolleindehaver, Alicia Vikander, for hun kommer fra Sverige, hvor den ikke er med på pensumlisten.
»Men jeg læste Enquists bog for fem år siden. Det er en af mine yndlingsbøger, så da jeg fik tilsendt manuskriptet, sagde jeg ja med det samme,« siger hun.
Hun synes, at Caroline Mathilde var en moderne kvinde.
»Hun talte fire sprog, og selv om hun kun var 15 år, da hun blev dronning, var hun fuldt ud klar over, hvad hendes opgave var. Hun var veluddannet fra England, og hendes oplysningstanker havde hun med sig på forhånd. I Danmark fik hun jo ikke nogen særlig uddannelse,« siger Vikander, der var på sprogkursus i Danmark i et par måneder inden optagelserne.
Hun synes, at det er som at lære at cykle at lære at tale dansk: Når først man kaster sig ud i det, så kører det.
Den anden fremtrædende kvinderolle som enkedronning Juliane Marie, der sammen med den konservative statsmand Ove Høegh-Guldberg ender med at få Struensee og dronningen arresteret, spilles af en særdeles u-glamourøs Trine Dyrholm. Hvordan har hun det med at være kommet op i det rollefag, der hedder ’enkedronning’?
»Når jeg ser mig selv ved siden af Alicia, kan jeg jo godt se, at jeg ikke har helt de samme æblekinder,« griner hun. »Men jeg har jo været dér, så det er fint.«
Vi har en Juliane Marie i os
Hun ser Juliane Marie som en oppositionel, der holder fast i de gamle dyder og er bange for, at magten og pengene bliver taget fra hende. »Det frie menneske, fy for den!«, siger Dyrholm, der i en lillebitte scene forsøger at tilføje et lidt medmenneskeligtanstrøg til enkedronningens ondskab og hårdhed. Hun vakler således en anelse, da den lille kronprins flås fra den ulykkelige Caroline Mathilde, inden hun føres i fængsel på Kronborg.
Information fortæller hende, at Meryl Streep forleden i anledning af sin nye film The Iron Lady sagde, at hun mener, at vi alle har mere Margaret Thatcher i os, end vi har lyst til at indrømme. Har vi også en Juliane Marie, der er bange for det nye, for fremskridtet?
»Ja, har vi ikke? Jeg vil i hvert fald gerne sige det samme som hende. Måske har vi også alle en Meryl Streep i os?,« siger Trine Dyrholm.
Nikolaj Arcel tror ikke, at filmen har nogen chancer for at vinde en Bjørn i morgen. »Det er en kommerciel film, et melodrama, en ballade. Vi har ikke en kinamands chance,« smiler han tydeligvis oprigtigt glad over at være med i konkurrencen.
Den opfattelse deler han med en af Informations kvindelige kolleger fra den tyske dagspresse:
»Jeg kan godt lide filmen,« siger hun direkte adspurgt. »Det er smuk kærlighedshistorie. Hende, der spillede dronningen, mindede mig om Keira Knightley i The Duchess. Det er en flot film. Men det er ingen prisvinder.«

