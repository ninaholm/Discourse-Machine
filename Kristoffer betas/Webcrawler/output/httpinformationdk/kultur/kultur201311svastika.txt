Svastikaet skal ind i varmen igen
På ’Lær at elske svastikaet’-dag tilbyder 250 tatovører over hele verden gratis svastika-tatoveringer til alle. Vi skal lære at tage afstand fra nogle få tossers galskab og elske svastikaet som et universelt og godt symbol, mener Peter Walrus fra Meatshop Tattoo, der selv har 30-40 ’positive’ af slagsen op og ned ad armene
Alvaro Blanco fra Spanien er kommet til København for at få tatoveret et svastika-mønster hos Peter Walrus, der selv har adskillige svastika-tatoveringer på armene. Alvaro Blanco synes ikke, at man skal lade være med at lade sig pryde med det mange tusind år gamle tegn, ’bare fordi det blev brugt i en dårlig sammenhæng i nogle år i Europa’.


 
	»Hvilket tegn blev fundet i oldtidens synagoger? Hvad var drengespejdernes foretrukne badge? Hvad har Coca-Cola, Carlsberg og Rudyard Kipling tilfælles?«

	Svastikaet, påpegede kunstner og debattør og ’svastika-bevægelsens godfather’, ManWoman, der døde sidste år. Selv havde han svastikaer tatoveret over hele kroppen. Ryggen var prydet af et kæmpe et af slagsen, fyldt ud med fredsduer, sådan at selv hans jødiske venner ville bryde sig om det.

	»Vi erklærer svastikaet for uskyldigt i forbrydelser begået under nazisternes bannere. Fem års krig kan ikke udslette fem tusind års historie,« skrev ManWoman.

	Og nu er det altså på verdensplan tid til at bringe kærlighed og ære tilbage til det kontroversielle symbol. Det mener initiativtagerne, ’Friends of the Svastika’, der står bag ’Learn to love the svastika’-dagen den 13. november. Her tilbyder omkring 250 tatovører, heriblandt flere danske og mange tyske, gratis svastika-tatoveringer til alle for at markere årsdagen for ManWomans død.

	Den oprindelige mening

	For Peter Walrus fra Meatshop Tattoo på Amagertorv i København handler svastika-bevægelsen om at vinde et symbol tilbage til dets oprindelige mening. Vi må ikke lade »få menneskers magtbegær« afmærke det permanent som noget negativt, forklarer han, da Information ringer.

– I skriver i jeres pressemeddelelse, at I ’vil befri det fra nazistiske associationer i så vidt omfang som muligt’. Hvor muligt tror du, at det er i dag?

	»Hvis jeg ser et niarmet, sort, rektangulært formet svastika på en hvid cirkel på et rødt flag, så tænker jeg nazisme. Hvis jeg ser det i nogen som helst anden kontekst, så ser jeg det som en positiv ting. Og det gør jeg dagligt, hvis jeg går forbi Københavns Højesteret og kigger op i loftshvælvingen, eller hvis jeg er i Moltkes palæ eller ved elefanterne på Carlsberg. Jo mere man kan sprede det budskab til verden, jo mindre magt får den negative side af symbolet.«

– Men kan man ikke korrumpere et symbol så meget, at det mister sin positive værdi?

	»Jeg mener ikke, at det kan korrumperes så meget, at det ikke kan renses igen. Grunden til, at vi har valgt det her symbol, er, at det har eksisteret i 7.000 år og i alle kulturer i hele verden, fra eskimoer og aboriginere over hopi-indianere og Akuntsu-folket i Amazonas til samerne i Skandinavien og keltisk bronzealder. Engelske korsriddere, muslimer og jøder har brugt det. Kinesere og indere bruger det stadig. I Indien, Thailand, Japan og Kina kan man slet ikke undgå at se det, når man rejser rundt. Her er det et symbol på sol, liv, genfødsel, guddommelighed, på sjælen og på de fire årstider. Det forekommer i alle kulturer. Every last one of them. Det er ikke et særligt maskulint eller synderligt feminint symbol. Derfor er det fantastisk at bruge som noget universelt, godt og positivt,« siger Peter Walrus.

	I sine tre og et halvt år som tatovør har han lavet omkring 5.000 svastikaer, når man tæller japanske svastikamønstre med, og han har givet omkring 100 individuelle kunder svastikaer. Personligt har Walrus 30-40 stykker op ad armen og en på tommelfingeren, og han kommer til at have mange flere, siger han. Men det er ingenting i forhold til Muffe.

	»Muffe fra Copenhagen Body Extreme har et stort lyserødt svastika oven på sit hoved og en hel masse svastikaer i ansigtet, og så har han to scarifications (ar, red.) i panden, som også er svastikaer,« forklarer Peter.

	En ny generation

– Men der er jo stadig mange hvide nationalister og neonazistiske grupper – såsom det højrepolitiske, paramilitære Russian National Unity – der bruger svastikaer og lignende symboler. Er det på den måde noget, vi har lagt bag os?

	»Min kollegas søn er vokset op med svastikaet som et positivt symbol og ser det ikke som noget negativt overhovedet. Det kræver selvfølgelig et generationsskifte, men på sigt kan det lade sig gøre.«

	»Når folk ser et svastika, vækker det både noget positivt og noget negativt i dem, og det gør, at folk sætter spørgsmålstegn ved det. Det betyder typisk også, at der begynder at ske noget inde i dem. Jeg har oplevet hos venner og kunder, at de har set mine svastika-tatoveringer og hørt om mit arbejde og så er vendt tilbage et år efter og har sagt, at det, jeg fortalte om bevægelsen, har hængt fast i dem, og at de nu gerne selv vil have lavet et svastika.«

– Hvad hvis nu der kommer en person med nationalsocialistiske sympatier og gerne vil have lavet et gratis svastika?

	»Så ville jeg gerne sætte mig ned og tage en snak med ham og spørge, hvorfor han har de overbevisninger. Men jeg ville aldrig tatovere et svastika af forkerte grunde.«

– Tænker I, at det er på tide at lægge nazismen og dens påmindelser bag os?

	»Nazismen er jo lidt en forældet institution, ligesom kommunismen, det er blevet afprøvet i mange forskellige former og fejlede. Hvis folk har et intenst, brændende had i deres hjerte til folk af anden etnisk baggrund eller anderledes religion, så må de være fyldt med had og have et dårligt og negativt liv – så længe de ikke prøver at skade andre. Hvis de vil rende rundt og kalde sig nazister, så kommer de sgu nok til at gøre det, uanset om vi får forandret symbolet eller ej. Vi kan bare gøre, hvad vi kan for bare at få lagt en dæmper på det.«

	I P3’s Mads og Monopolet diskuterede de for nylig, om ikke det var på tide at gøre det socialt legitimt at kalde sin søn ’Adolf’ igen – hvad tænker du om det?

	»Det er ikke skidegodt at kalde sin søn for Adolf og Hitler samtidig, eller at døbe sin søn Adolf og have et Charlie Chaplin-overskæg. Men navnet Adolf er for mig ikke i sig selv betonet med negativitet.«

Den 13. november inviterer Meatshop Tattoo interesserede indenfor på Amagertorv 17, 1. sal til gratis svastika-tatoveringer kl. 18-21

