En sort stjerne brændte klart og længe
Jazz-sangeren, skuespilleren og borgerretsaktivisten Lena Horne er død, 92 år gammel
Lena Horne på scenen.


 Hendes karriere begyndte allerede i 1933. Som 16-årig blev hun optaget som korpige på New Yorks berømte Cotton Club. Allerede året efter optrådte hun solo. Inden længe var hun på turné med USA's førende jazz-orkestre, og snart fik også Hollywood øje for hendes talent.
Men der var et problem. Lena Horne var sort. I hvert fald blev hun sat i bås som sådan, selv om hendes aner ikke bare omfattede Afrika, men også Europa og USA's oprindelige indianske befolkning.
Og når Lena Horne var i den sorte kasse, så kunne film ikke vise hende som kæreste med hvide mænd. Hun kunne heller ikke indgå som et led i handlingen, for i de stater, hvor det var forbudt at vise film med sorte, skulle hun uden besvær kunne klippes ud.
Selv under disse ydmygende forhold havde hun styrke til at brænde igennem med titelsangen til filmen Stormy Weather fra 1943. Hun støttede præsidenthustruen Eleanor Roosevelts forsøg på at få gennemført forbud mod Sydstaternes lynchninger.
Sort-tysk publikum
Lena Horne viste sin patriotisme ved at optræde for de amerikanske soldater i Europa, men også her voldte raceregler problemer, så hendes publikum blev fortrinsvis sorte amerikanere og tyske krigsfanger.
Efter krigen blev hun sortlistet under senator McCarthys heksejagt, og hun vendte tilbage til karrieren som solostjerne i natklubber. Hun lavede samtidig en række enestående pladeindspilninger og blev selskabet RCA-Victor's bedst sælgende kvindelige kunstner.
I 1980 planlagde hun som 63-årig at trække sig tilbage, men en række afskedskoncerter blev i virkeligheden afsæt for en ny runde af karrieren.
Så sent som 1998 udsendte hun studiealbummet 'Being Myself'. Nyudgivelsen af en række tidligere koncertindspilninger bidrog til hendes ry og eftermæle. I hendes høje alderdom strømmede anerkendelse ind fra alle verdenshjørner.
Lena Horns skæbne forløb i 'stormy weather', men hun holdt sig oprejst i smuk værdighed.


