Det år kvinderne (og en masse mænd) fik valgret
I det nye år køres kulturinstitutionerne i stilling for at fejre 100-året for kvinders valgret, men mange fattige mænd havde heller ikke stemmeret før 1915, og det er gået i glemmebogen. Sådan siger forfatter Pia Fris Laneth, som mener, at det manglende blik for klasseforhold forplumrer ligestillingsdebatten – også i dag
Kvindehistorien bliver ofte fremstillet som en evig kamp mellem mænd og kvinder, siger forfatter Pia Fris Laneth. Men det er en halv sandhed, som har konsekvenser også i dag, hvor hverken mænd eller kvinder gør sig klart, at der er forskellige interesser inden for forskellige sociale lag.


 Når vi i 2015 skal fejre jubilæet for danske kvinders valgret, sidder der allerede et bestemt billede fastbrændt i vores historiske erindring i form af knitrende filmstumper og gulnede fotografier. Den store begivenhed forbindes nemlig især med kvindebevægelsens flot koreograferede optog den 5. juni 1915 med Dansk Kvindesamfund i spidsen. Forrest gik unge, barhovedede og hvidklædte kvinder for at symbolisere ungdommen, der bar feminismen ind i fremtiden. Bag dem gik kvindesamfundets pionerskikkelser – heftigt korsetterede i fodlange sorte silkekjoler og med store møllehjulshatte på hovedet. Derefter fulgte række efter række af kvinder, der kom gående ned ad Bredgade og ind til Amalienborg.
Det har været et flot og usædvanligt syn. Men kvindetoget, der er grundigt dokumenteret i ord og billeder, fortæller kun den halve sandhed, forklarer forfatter og foredragsholder Pia Fris Laneth. Hun har længe beskæftiget sig med kvindehistorie, og hun arbejder i øjeblikket på en bog om kvinders valgret, der udkommer i maj 2015 i anledning af 100-året.
I grundlovsændringen fra 1915, der blandt andet gav kvinder stemmeret, var der nemlig mange flere samfundshierarkier på spil, end fotografierne af de fanebærende kvinder umiddelbart lader ane. Indtil da var der rigtig mange mænd, der heller ikke havde haft stemmeret. Og den side af sagen er gået i glemmebogen.
»Man kan sige, at kvindebevægelsen har vundet historiefortællingen om, at mændene i 1849 lavede en grundlov, der gav dem politisk magt, og så holdt de kvinderne udenfor, indtil der i 1915 blev rettet op på det. Det er ikke forkert, men det er heller ikke fyldestgørende. For den fortælling tager ikke højde for klassesamfundet,« siger Pia Fris Laneth.
Indtil 1915 havde kun cirka 15 procent af befolkningen stemmeret. De store grupper af mænd, der boede hos deres arbejdsgiver, og mænd, der havde modtaget fattighjælp, fik nemlig ikke stemmeret i 1849.
Og hvad man meget sjældent hører om det veldokumenterede kvindeoptog den junidag for snart 100 år siden, er, at hverken kvinderne fra Socialdemokratiet eller fra det konservative Højre deltog. De socialdemokratiske kvinder kæmpede for stemmeret side om side med deres mænd som et led i arbejderkampen. Og de konservative kvinder var imod grundlovsændringen, der indskrænkede de velhavendes politiske privilegier.
»Kvindehistorien bliver ofte fremstillet som en evig kamp mellem mænd og kvinder. Men sådan hænger det ikke sammen,« understreger Pia Fris Laneth.
»Det har derimod altid været en kamp mellem progressive mænd og kvinder på den ene side og reaktionære mænd og kvinder på den anden. Og så kan det være, der har været flere kvinder end mænd på den ene side, men allerede fra slutningen af 1800-tallet var der faktisk rigtig mange mænd, der gerne ville give kvinder stemmeret.«
Som eksempel på disse »kvindesagens riddere« nævner hun venstrepolitikeren Frederik Bajer, der allerede i 1886 stillede forslag om kommunal valgret til kvinder på lige fod med mænd. Over to årtier blev forslaget vedtaget i Folketinget 11 gange, men blev hver gang nedstemt i det konservative Landsting. Først i 1908 blev det 11. forslag om kommunal valgret til kvinder og tyende vedtaget.
Klasseaspektet, der forsvandt
Det var i høj grad en af Dansk Kvindesamfunds store damer, Gyrithe Lemche, som i sin Dansk Kvindesamfund gennem 40 Aar fra 1912 fremstillede udviklingen som en kamp mellem mænd og kvinder. Og Dansk Kvindesamfund har haft den selvforståelse, at de talte på alle kvinders vegne, forklarer Pia Fris Laneth.
– Hvilke konsekvenser har det sidenhen haft for ligestillingsdebatten, at vi kun kender én side af historien?
»Det medvirker til, at hverken kvinder eller mænd gør sig klart, at der er forskellige interesser inden for forskellige sociale lag. Højtuddannede kvinder kan for eksempel ikke bare tage for givet, at kvinder med korte uddannelser skal vise interesse for, om der kun er 11 procent kvinder i de børsnoterede selskabers bestyrelser. Det er ikke, fordi de lavtuddannede kvinder er nogle gæs, men fordi det betyder uendelig lidt for deres hverdag,« siger Pia Fris Laneth.
Et eksempel på, hvordan klassespørgsmålet stadig er aktuelt, er debatten om au pair-piger, der ifølge Pia Fris Laneth kunne være næsten direkte kalkeret over diskussionerne om tjenestepigestaben omkring år 1900. Datidens borgerlige kvinder, der havde råd til at ansætte tjenestepiger, mente, at de havde ret til at råde over pigens arbejdskraft fra tidlig morgen til sen aften, og at pigen selvfølgelig ikke skulle have så meget i løn, fordi hun var under oplæring og fik kost og logi.
»I nutidens au pair-debat er der tilsvarende højtlønnede kvinder og mænd, der mener, at fordi de har et hårdt arbejde, så har de ret til at ansætte en lavtlønnet hushjælp under elendige arbejdsvilkår. Og det er da helt utroligt, at den forestilling har kunnet overleve 100 års demokratiseringsproces. Det er et meget klart eksempel på, at kvinder ikke har fælles interesser,« siger hun.
Et andet eksempel på divergerende interesser på tværs af køn og klasse er den spøjse alliance, som en undersøgelse har vist, der er mellem højtuddannede kvinder og håndværkermænd i spørgsmålet om øremærket barsel til mænd. Modstanderne er derimod de kortuddannede kvinder, som ikke er meget for at dele ud af barslen til deres mænd, fordi den giver dem en pause fra et hårdt arbejdsliv, og de højtuddannede mænd, som har interesse i at prioritere karrieren.
– Det lyder næsten som det gamle slagord om, at man ikke kan tale om kvindekamp uden at tale om klassekamp?
»Ja, det gør det. Sådan nogle ord kommer man bare ingen vegne med i dag. Men du har fuldstændig ret, det er sådan set det, der ligger nedenunder: at erkende, at der er forskellige interesser i forskellige sociale lag.«
For at kunne nå ud over den slags usynlige hierarkier i ligestillings-debatten mener Pia Fris Laneth, at man er nødt til at etablere en større og mere overordnet kvindesolidaritet.
Tre typer argumenter
Pia Fris Laneth forklarer, at feminister gennem historien har fremført tre vidt forskellige argumenter for kvinders deltagelse i samfundslivet.
»Det ene er et rent retfærdighedsargument. Kvindebevægelsen ville have samme borgerrettigheder som mænd, fordi de rettigheder skal omfatte alle mennesker. Det krav blev stærkere og stærkere, efterhånden som kvinder fik uddannelse,« siger Pia Fris Laneth.
Den anden type argument er, at kvinder simpelthen er bedre end mænd: »Dengang lød det, at kvinder var mere moralske. De drak ikke, horede ikke, og de var sødere ved børn. Og den højere moral ville samfundet få gavn af, når kvinder var med til at udforme politikken. Det samme argument kan man høre i dag: Kvinder skal ind i bestyrelser, fordi de har en højere moral eller særlige kvalifikationer i kraft af deres køn.«
Det tredje argument går på, at kvinder har særlige interesser. Kvinder skulle ind i politik, så de kunne tage beslutninger, der tilgodeså kvinder. I dag er et ofte hørt argument, at kvinder har en bedre forståelse for deres køns særinteresser og for eksempel prioriterer daginstitutioner højere end nye motorveje.
»Der er det meget brugbart at gøre sig klart, hvilket hold man er på. Inden for dem, der kalder sig feminister, kan du finde alle tre argumenter,« siger Pia Fris Laneth og røber, at hun selv er på retfærdighedsholdet.
Et mindre glamourøst demokrati
I 2008 blev 100-året for kvinders kommunale valgret fejret i København med en stort anlagt parade med deltagelse af fagbevægelse, kvindeorganisationer og politiske partier. Og intet tyder på, at fejringen kommer til at foregå i mindre skala i 2015, hvor myndigheder og kulturinstitutioner har planlagt en lang række debatter, udgivelser, foredrag og tv-udsendelser for at markere 100-året for grundlovsændringen.
– Hvad er det for et billede, Danmark viser verden af sig selv ved at fejre den 5. juni 1915 som mærkedag for kvinders valgret?
»Det er rigtig fint, at vi markerer, at vi var tidligt ude med kvinders valgret. Men jeg synes, at det ville være endnu finere, hvis man formåede at tage klasseaspektet med. Dels i forhold til den hjemlige debat, fordi der er så deprimerende stor forskel på politisk deltagelse i samfundets sociale lag. Dels fordi man på den måde ville kunne knytte an til de politiske kampe i mindre demokratiske lande. Altså at forstå demokratiseringen som ikke kun et kønsspørgsmål, men også et spørgsmål om at få de sociale lag med, som er begrænsede i deres adgang til det politiske liv.«
– Med dit kendskab til emnet, hvordan tror du så, debatten kommer til at udspille sig?
»Jeg er helt sikker på, og også bekymret for, at debatten vil blive enormt forudsigelig. At den samme melodi vil blive spillet én gang til. Det er den, hvor der på det ene hold står nogle og siger, at der stadig er ulighed på de og de punkter. Og på det andet hold siger de: Ja, ja, men det er fordi kvinderne ikke vil i bestyrelser og have højere stillinger og mere i løn og forskerstillinger og lederposter. For hvis de bare ville, så kunne de sagtens.«
»Jeg synes egentlig, det er enormt smukt og fint, at danskere tror på, at hvis kvinder bare vil, så har de lige så nemt ved det som mænd. Men jeg ved bare, at det ikke er rigtigt,« siger Pia Fris Laneth, der mener, at vi efterhånden burde begynde at tale om indførelse af kvoter på andre indflydelsesniveauer end Folketinget, såsom i kommunalbestyrelserne.
– Bliver jubilæet ren selvfejring, eller kommer der nye indsigter på banen?
»Jeg er sikker på, at det bliver selvfejring, og den vil jeg godt deltage i, for det er fantastisk, at kvinder fik stemmeret. Og så håber jeg, at det også giver anledning til historisk selverkendelse. For eksempel forestiller vi os, at vi var et demokrati fra Grundlovens vedtagelse i 1849. Men helt frem til 1961 kunne man få frataget sin stemmeret, hvis man fik fattighjælp. Det er der ikke ret mange, der er klar over,« siger Pia Fris Laneth.
»Jeg synes, det er godt at få en lidt mindre glamourøs forestilling om det danske demokratis udvikling. På den måde kan man se på forholdene i mindre demokratiske lande og forstå den demokratiske proces som et langstrakt opgør med patriarkalske strukturer, som vi i meget høj grad selv har været igennem.«
Pia Fris Laneths bog om kvinders valgret udkommer i slutningen af maj 2015

