Typisk kvinder
Selvinterviewet fanger Billeders kvindelige redaktør, Tina Splidsboel, midt mens hun er ved at lave dette interview med… sig selv


 Tina, hen over sommeren har der været en heftig debat om, at kvinderne fylder al for lidt i debatspalterne blandt andet fordi, kvindelige debattører oftere end mænd er udsat for personlig hetz og chikane. Du er jo tidligere debatredaktør her på bladet og underviser på en kvindelig meningsdanneruddannelse, så hvad sker der lige for det?
»Jeg forstår heller ikke, hvorfor de her ’trolde’ skal ødelægge en god og saglig debat. Mit udseende, min alder, mit sexliv har eksempelvis intet at gøre med det, jeg mener i spalterne her, så jeg fatter ikke, hvorfor det er den slags underlødige kommentarer, man skal forholde sig til. Hvad blev der egentlig af gensidig respekt og en god og sober omgangstone? Jeg bliver så rasende!«
Ro på, Tina. Du hidser dig op, er det mon den tid på måneden?
»Det, jeg forsøger at sige til dig, er, at mange kvindelige debattører – især når det kommer til kønsdebat – oplever en hård debattone, der forpurrer det egentlige budskab, derfor …«
Er det ikke bare typisk for kvinder, at de bliver lidt pirrelige, når det kommer til kønsdebat?
»Mit køn har altså intet med det her interview at gøre. Desværre lokker nettets anonymitet og pseudonymitet en hel masse sørgelige eksistenser frem af busken, som ikke har andet at lave for deres førtidspension, end dag ind og dag ud at udgyde hadefulde personlige angreb på debattører, der forsøger at sætte fokus på en vigtig debat, men ofte …«
Men ofte hører vi bare gamle, bitre damers surhed over at være underrepræsenteret i medierne. Lidt ligesom dig selv?
»Nu tror jeg vist lige, at du træder over min grænse for, hvad der er et sobert interview. Jeg giver dig en sidste chance, så skal du også lade være med hele tiden at afbry…«
Tina, er det egentlig lang tid siden, du har knaldet?
»#%$&/}!!!.«

