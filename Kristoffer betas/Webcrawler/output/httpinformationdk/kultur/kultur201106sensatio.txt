Sensationen udeblev, men håbet lever videre
Der blev slået til bolden med urealistisk optimisme, da Sabine Lisicki og Maria Sharapova spillede om  en plads i finalen
Sabine Lisicki ærgrer sig over at tabe semifinalen mod russiske  Maria Sharapova i Wimbledon i går.

LONDON  Pierre Bourdieu var ikke meget for endegyldige sandheder, men en enkelt kunne den franske sociolog i hvert fald stå inde for:»Det er en universel lov, at forhåbningerne tilpasses chancerne, at ønskerne tilpasses mulighederne,« som han skrev mod slutningen af sit virke.Måske derfor er så meget mere imponerende at se Sabine Lisicki være håbløst bagud med et sæt og 5-1 i semifinalen mod storfavoritten Maria Sharapova, og så alligevel knytte næven og råbe opmuntrende af sig selv  kom så!  da hun med en forhåndsvinder sikrer sig partiet til 5-2.Aldrig nogensinde i alle de år, der er blevet spillet professionel tennis ved Wimbledon, har en useedet kvinde nået frem til finalen. 21-årige Lisicki var opsat på at blive den første, hun troede på sin chance og slog sig af sted til en 3-0-føring i første sæt, inden Sharapova vågnede op, fandt sin serv og vandt 11 af de næste 13 partier.Nu står den så 5-2 i andet sæt, Sharapova server, hun er foran 15-0, tre point fra sejren, og Lisicki hamrer en baghåndsreturnering uimodståeligt af sted. Hun smiler, hun nikker, hun tror stadig på det.Fra tilskuerpladserne virker det naivt, men det er frem for alt modigt: at engagere sig med al sin vilje og hele sit hjerte i, hvad der synes at være en tabt sag. Så er der ingen undskyldninger at gemme sig bag, når det forventelige nederlag indtræffer.Tilbage står kun erkendelsen af at have givet sit bedste, og at det ikke var godt nok.En forhåndsvinder fra Lisicki og en dobbeltfejl fra Sharapova afgør partiet. Tyskeren bryder og bringer sig på 3-5.En rumlen breder sig blandt de 15.000 tilskuere. Langsomt begynder de at tro på det comeback, som unge Lisicki tilsyneladende aldrig har tilladt sig at tvivle på. Nu virker det ikke længere helt utænkeligt, og publikums forhåbninger tilpasses derefter.Maria Sharapova bringer sig foran 15-30 med en ren baghåndsvinder.Lisicki sender en blød andenserv af sted og får en forhånd tyret forbi sig. 15-40, to matchbolde.På vej ud af klubhuset til Centre Court trådte Sabine Lisicki under Rudyard Kiplings ord: »If you can meet with Triumph and Disaster and treat those two impostors just the same.«Der er ingen katastrofer på Centre Court, men der er et nederlag, og det er Lisickis.Sharapova tonser til endnu en blød andenserv, tyskerens mest markante svaghed, og kampen er forbi.Nogle timer senere er Lisicki i gang igen, nu på Court 3, sammen med sin makker, Samantha Stosur, i doublerækkens kvartfinale.Aftensolen kaster lange skygger, og Lisicki slår en smashvinder i kampens første parti. Hendes lange, lyse fletning hvirvler rundt. Hun smiler og giver Stosur håndslag.Imens har Maria Sharapova forladt anlægget. Hun skal lade op til på lørdag. Russeren, der brød igennem som 17-årig her på græsset i det sydvestlige London, er efter syv år tilbage i finalen.Dengang, i 2004, var hun oppe mod den suveræne verdensetter Serena Williams. De færreste gav den splejsede teenager en ærlig chance. Hun var ligeglad og vandt 6-1, 6-4.Siden har hun vundet yderligere togrand slam-titler, og i morgen indtager Sharapova rollen som rutineret favorit mod en yngre opkomling, Petra Kvitova, der aldrig før har stået i så stor en finale. Det har sine fordele, fortæller Sharapova efter sin semifinale:»Jo, fordi det er en situation, hvor du ikke rigtig ved, hvad du kan forvente, og du har næsten følelsen af ikke at have noget at tabe, og du går bare efter det.«
