Prisvindende dokumentarfilm trukket fra festival
Skaberne bag dokumentarfilmen ’This Ain’t California’ har undladt ærligt at fortælle, hvad der er fakta, og hvad der er fiktion i filmens materiale. Det har ledt til en så ophedet kritik fra dokumentarister fra hele Europa, at filmen nu har trukket sig tilbage fra sin nominering til Prix Europa


 Dokumentarfilmen This Ain’t California har vundet prisen for årets bedste dokumentarfilm i Cannes og en særpris til Berlinale Film Festival, men til Prix Europa – The European Broadcasting Festival i Berlin kom det til juryens opmærksomhed, at skaberne bag filmen siden filmens præmiere bevidst har tilbageholdt sandheden om filmens materiale og autencitet. Det viser sig, at hovedpersonen i filmen er opdigtet, og er spillet af en skuespiller. En ophedet diskussion blandt juryens medlemmer bestående af nominerede dokumentarfilmsinstruktører fra hele Europa fik instruktøren til at trække sin film tilbage fra konkurrencen.
This Ain’t California udspiller sig i østtyskland i 80’erne under DDR, og viser en flok unge skatere, der i deres teenageår, trods presset fra det politiske styre, vælger at leve frit og ubekymret. Historien er i den forstand sand - der var flere unge grupper i Østberlin, der kæmpede for deres ret til ungdommen. Journalist Peter Wensiersky fra Der Spiegel har arbejdet med Østberlin og efterkrigstiden i en lang årrække, og har skrevet bogen Jugend rebellionen in der DDR om unge punkere i Østberlin. Da han så dokumentarfilmen This Ain’t California på Berlinale Film Festival kunne han med det samme se, at materialet umuligt kunne være originalt og optaget af drengene selv, som filmen postulerer. Peter Wensiersky skrev i august sammen med journalist Hannah Pilarczyk en artikel, der afslørede at hovedpersonen Denis ikke eksisterer, at han ikke dør som soldat i Afghanistan, og at denne karakter er spillet at skuespilleren Kai Hillebrand. Produceren Micha Schöbel og instruktør Marten Persiel nægtede i forbindelse med hans artikel at svare på spørgsmålene angående filmens autencitet.
Seere bliver forrådt
Da filmen blev vist i tirsdags til Prix Europa svarede producenten meget vagt på spørgsmål om, hvor meget materiale der var rekonstrueret, og endte med at sige at der måske var små 30 pct. Peter Wensiersky er overbevist om, at det snarere er omkring 90 pct. af filmens materiale. Jutta Krug fra WDR, en af de vigtigste tyske tv-stationer, er formand for juryen til Prix Europa, og kunne to dage senere konfrontere juryen med de nye kendsgerninger bekræftet fra forskellige kilder.
Jutta Krug anklager producenten foran juryen for at have løget for dem alle og for at have sneget sig ind under dokumentargenren og endda vundet hæder og priser for filmen under falsk varedeklaration. De tilstedeværende dokumentarfilmsinstruktører er oprørte, og mange deler Juttas følelse af at være blevet ført bag lyset.
Dokumentarfilm har længe eksperimenteret med form og genre, og ofte blandes elementer af fiktion og dokumentarisme med gode film som resultat. Juryen var også enige om at This Ain’t California er en god film, men problemet opstår, når man som seer bliver forrådt til at tro, at man ser en virkelig historie fortalt af et virkeligt menneske, og det så viser sig at være opspind, lyder kritikken. Det sætter tillidsforholdet mellem afsender og modtager alvorligt på prøve, og udfordrer medier generelt, når filmen er i stand til at vinde internationale priser på anerkendte festivaler på falsk grundlag.

