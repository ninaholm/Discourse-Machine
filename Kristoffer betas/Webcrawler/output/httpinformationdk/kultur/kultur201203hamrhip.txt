Hamr og hip!
Peter Laugesen er blevet 70. Han bør fejres af alle, også af os der bare kan lide hans bøger o.k. godt
Fødselar. Peter Laugesen er fyldt 70 år, og det bør fejres, mener Tue Andersen Nexø. Fejres af alle.


 Det er akavet at skrive om en digter, som man nok er glad for, men slet ikke er optaget af på samme måde, som alle de andre er. Og her betyder ’alle de andre’ alle dem, der går rundt og har en usund interesse i dansk lyrik. Men Peter Laugesen er blevet 70. Tillykke.
På selve dagen, mandag, var der en stor, stor oplæsning på Byens Lys, Christiania. Passende nok læste mange ret unge digtere op. Mens de fleste af hans generationsfæller er historiske skikkelser nu, de kan læses med veneration, så er Laugesen stadig en levende del af dansk samtidslitteratur. Han tone, hans linjers kontante rytme, den måde, hans digte kan handle om hvad som helst, de inspirerer stadig. Dem er de yngre generationer i dialog med.
Uoverskuelig forfatter
Men, altså, nogle mere end andre. For mig er Peter Laugesen først og fremmest en uoverskuelig forfatter, på den ret banale måde også Klaus Rifbjerg er det. Uendelige mængder af bøger, ingen af dem dårlige, ingen afgørende bedre end de andre. Man kan træde ind i dén her strøm af udgivelser, så fine de er, man kan træde ud igen. Det er godt, det er væk. Åbner man 29 digte fra 1991 – og den har jeg aldrig set nævnt som nogens yndlings-Laugesen – så finder man en tekst så fin som denne:
»Ud fra kantstenen står han og stirrer/ med flasken i hånden den mugne frakke/ slaskende om ham i bilernes slipstrøm/ skråt som en pæl der er hamret i bund«.
Mere er der ikke, drankerens stilstand mod bilernes susen, sutten i trodsig protest mod tidens jag. I en anden af hans bøger – Grassinian Cantos fra 2002, tilfældigvis min egen Laugesen-favorit – er digteren i Italien, må man tro. Verdenslitteraturen og den italienske hverdag og de forskellige sprog mæsker sig i al fald med hinanden og uendelige mængder af b-lyde:
»Beatrice boblegummi Beatrice babsanutta Beatrice della Falcone boom boom/ Beatrice ballerina står i kø til Jimmys Pizza Beatrice/ bellacane lille hvalp med brækket ben og buret inde/ … /Beatrice fodbolddronning lårkort fejl i tv-skærmen Beatrice/ kasseblå på køkkengulvet med en skrubbe Beatrice pippi mattina/ med en skrattende radio Dante i øret«.
Grassinian Cantos optrykker sin digtserie i deres oprindelige form, hamret ud på en skrivemaskine, med rettelser og overstregninger dér på siden, undervejs også en indkøbsseddel. Og rytmen, altså. De her verslinjer glider ind og ud af en tung, bastant, næsten maskinel puls, hvis formel er: fire stavelser, tryk på den tredje. BeaTRIce bobleGUMmi BeaTRIce babsaNUTta, og så bryder det sammen, og så begynder det igen.
Værd at opleve
Det er sjovt at tænke sig Grassinian Cantos læst op ad Peter Laugesen selv, med hans langsomme, skarpe stemme, både dyb og tydelig, nogle gange nærmest vred på sine egne ord. Det er så min anden Laugesen-favorit: Oplæsningen, og det uanset om han læser op flankeret af hårde trommer og hysterisk guitar – som han gør i bandet Singvogel – eller helt for sig selv.
I sine tidligste bøger var Laugesen ellers optaget af skriften som en proces, som et stadigt flow. Men nu kommer hans digte mindst lige så meget til deres ret i mundtlig form. Måske er det, fordi idealet om den flydende skrift hos Laugesen er blevet flankeret af et ideal om det koncentrerede, fyndige ord, og det kan oplæsningen i særlig grad videregive. De er der, ordene, så er de væk. De kan handle om hvad som helst. Der kommer nogle nye om lidt. Men det øjeblik, hvor de er der, det er værd at opleve.
Her kommer uoverskuelige Youtube til sin ret. Der er masser af klip af Laugesen, der læser op derude, det er bare at gå i gang.

