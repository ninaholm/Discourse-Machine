Lucille spiller ikke længere
Den stildannende bluesguitarist B.B. King blev 89 år. Hans selvforståelse var entertainerens, ikke kunstnerens, og hans hjemmebane var sydstaternes klubscener, ikke koncertsalen
B.B. King med sin Gibson, der altid bar fornavnet Lucille, til en koncert i 1992.


 Da B.B. King spillede i Falkonerteateret sidst i tresserne eller begyndelsen af halvfjerdserne – jeg kan simpelthen ikke huske årstallet, men det er længe siden – hæftede jeg mig ved hans fremtoning: Han var atypisk for tiden i ulasteligt jakkesæt og smiskende henvendelser til et desorienteret publikum.
Man ventede hele tiden, at han takkede de kasketklædte kontrollører og garderobedamerne for deres tilstedeværelse ude i foyeren. En lang talking blues-dialog med ’Lucille’, hans håndbyggede Gibsonguitar, der ’svarede’ ham med gospelagtige figurer, var ligeledes en på det tidspunkt helt usædvanlig oplevelse. Han navngav sin guitar efter en værtshusoptræden, hvor to tilhørere kom op at slås så voldsomt, at lokalet kom i brand, og han måtte flygte fra scenen. Udenfor opdagede han, at han havde glemt sin guitar, hvorefter han løb ind igen og fik den reddet med fare for at brænde inde. Og da han fik at vide, at de to kamphaner var kommet i håndgemæng om en kvinde ved navn Lucille, var sagen klar – han havde en god historie til næste optræden. Og næste igen.
Men som Informations anmelder, Erik Wiedeman, noterede i avisen, spejlede hans uvant imødekommende og kælne intimitet, der bestemt ikke var oppe i tiden på Frederiksberg, at han var vant til at optræde for et overvejende sort publikum – hans selvforståelse var entertainerens, ikke kunstnerens, og hans hjemmebane var sydstaternes klubscener, ikke koncertsalen mere blaserte atmosfære.
Den særlige vibrato
Det ændrede sig med årene – ikke selvforståelsen og underholdningen, men målgruppen. Riley B. King, der døde torsdag 89 år gammel i Las Vegas, tog ’Lucille’ med ud til et hvidt publikum på de store scener – bl.a. som opvarmning til en turné med the Rolling Stones i 1969 – og fra halvfjerdserne var ham den vel mest efterlignede bluesguitarist, hvis indflydelse kan høres hos hvide kolleger, især Eric Clapton, men også hos Gary Moore, Jimmy Page og Jeff Beck – denne lyse rumklang, peppet op med en særlig vibrato i venstrehånden, der ligesom mætter de punktvise toner, der var hans andet særkende.
King var traditionel bluesman, ikke innovativ som Jimi Hendrix (som han så vidt jeg ved heller aldrig kom til at spille med, selv om han nåede at spille med stort set alle, der var noget ved blues-musikken), men han var virtuos i håndteringen af genrens 12 takter faldt sjældent eller aldrig for fristelsen til for lange soli, der var (og er) mange af hans disciples akilleshæl.
Bakket op af en malmfuld sangstemme – han gik ikke til ro for natten, før han havde lyttet til Fransk Sinatras ’In The Wee Small Hours Of The Morning’ – kunne han altid genkendes for en distinkt lyd, der ikke var hængt op på enkelte numre – faktisk kan hans repertoire være svært at skelne sang for sang – men i vekselvirkningen mellem sangstemme og guitar samlede og definerede genrens kollektive udtryk. King var en intuitiv, men i grunden ukunstlet og utrolig flittig musiker, der spillede efter devisen: Det skal ikke være kunst, det skal være færdigt. Og det må man sige, det blev – færdigt altså – King spillede aldrig under 200 job om året og et enkelt år – 1956 – nåede han 342 koncerter og tre pladeindspilninger. Da han blev syg og hospitalsindlagt i oktober sidste år manglede han stadig 11 koncertaftaler i kalenderen.
Begyndte i Memphis
Dette arbejdsprogram var selvfølgelig en af årsagerne til hans enorme indflydelse som stilist – han blev hørt. Og som ’King Of The Blues’, den største af de tre ’blueskonger’ (de to øvrige var Albert og Freddie King), bevarede han gennem hele karrieren en energisk spilleglæde, en friskhed i tilgangen til den velkendte sætliste af standards, der ikke blev fornyet – på den facon var han var bluesguitarens svar på Louis Armstrong – altid genkendelig, men også altid et nyt bekendtskab. Det er eksempelvis de færreste, der kan spille ’Everyday I’ve Got The Blues’ uden et gran af selvmedlidende jamren.
Født i Mississippi i 1925 som søn af bomuldsplukkere og opvokset hos sine bedsteforældre begyndte han allerede som teenager at spille professionelt, inspireret af Robert Johnson og ikke mindst modernes fætter, Bukka White, der siden tog ham med på landevejen. Efter job i landbruget som bl.a. traktorfører slog han sig i midten af fyrrerne ned i Memphis, der den dag i dag ærer ham på lige fod med andre berømte tilflyttere som W.C. Handy og Elvis Presley.
Han debuterede på plade i 1951 og indspillede siden op imod 50 albums, de fleste solo, men i sine senere år med kolleger, der nærmest stod i kø for at spille med ham, bl.a. Van Morrison, Dr. John, Elton John, Mark Knopfler, U2, Sheryl Crow og Eric Clapton, med hvem han indspillede et mindeværdigt album, Ridin’ With The King, i 2000. Det siger sig selv, at han gennem årene modtog kaskader af æresbevisninger og priser.
B.B. King var gift i to korte perioder, sidste gang fra 1958 til -66, men efterlod sig angiveligt 15 børn og 50 børnebørn fra et langt og aktivt turnéliv. Nogle af hans børn slås nu i retssalene med den tilbageværende manager om arven – også på den måde er King en vaskeægte blueshistorie.

