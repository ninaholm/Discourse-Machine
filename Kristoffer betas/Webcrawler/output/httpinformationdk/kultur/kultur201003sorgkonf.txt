Sorg og konflikt dominerer Årets Pressefoto
Årets pressefoto og fotograf blev i går kåret på Den Sorte Diamant i København
Årets sportfoto - reportage. Fotografen Miriam Dalsgaard fik en andenplads for serien om mændene, som deltog i dansekonkurrencer ved World Outgames. Her er det danserne Michael Hall og Georgios Tzoulas, fra England/Grækenland. Dommerne kaldte Dalsgaards idé for gennemført og vellykket.


 Der var spænding i luften i dronningesalen på Den Sorte Diamant i går, da Årets pressefoto og Årets pressefotograf 2009/2010 blev kåret.
I år sendte 208 fotografer 3.193 stillbilleder ind til Årets Pressefoto. Lidt over halvdelen af fotograferne deltog i konkurrencen om at blive Årets Pressefotograf.
Antallet af indsendte fotografier er lidt mindre end sidste år, og der var flere billeder, som dommerne huskede fra året der gik, men som de savnede til bedømmelsen. Til gengæld var der stor glæde over kvaliteten i år.
Fotografen Thomas Lekfeldt vandt prisen for Årets Pressefoto. Det er andet år i træk, at Thomas Lekfeldt vinder denne kategori med sin serie om den lille cancerpatient Vibe, der kun blev syv år. Fotoserien, som blev bragt i Ekstra Bladet, skildrer familiens kamp mod kræften med hospitalsbesøg, leg og tårer.
Dommerne begrunder valget med, at det er en fotografisk fortælling, som »både er nær og viser nærhed, og som ikke kan undgå at gribe alle hjerter, den kommer i berøring med«.
Thomas Lekfeldt takkede i sin tale den berørte familie, som uforståeligt lod ham følge dem i den svære tiden, og ifølge ham fortjener den allerstørste pris.
Årets pressefotograf
Én af de mange priser, som Mads Nissen vandt, var den største pris som Årets Pressefotograf.
Mads Nissen blev valgt på baggrund af et udvalg af billeder, der viser en kæmpe variation i både billedsprog og motiver, som spænder lige fra det klassiske portræt til det aktuelle nyhedsbillede.
Dommerne beskriver Mads Nissen som en fotograf, der »konsekvent er i stand til at levere fotos af meget høj kvalitet«.
Tre af Mads Nissens billeder vandt også i andre underkategorier. Det gjaldt blandt andet billedet 'Telefon fra krigen', som vandt for årets Nyhedsbillede, Udland.
Her ses den sårede 20-årige danske konstabel Michael, som ringer hjem til sin familie fra sin seng på felthospitalet i Camp Bastion, for at sige, at han er ok.
Med billedet 'Futtog' vandt Mads Nissen også prisen for Årets Nyhedsbillede, Danmark. Billedet viser de 1.000 klimademonstranter, der må sidde på den iskolde jord og vente i timevis under COP15-topmødet. Til dette billede knyttede Mads Nissen en kommentar i sin takketale:
»Vi måtte ikke tage billeder af demonstranterne, men jeg kom ud i en altan hos en kvinde, hvor jeg tog dette billede. Så jeg vil gerne sige tak til kvinden, men ikketak til politiet, som smed os væk.«


