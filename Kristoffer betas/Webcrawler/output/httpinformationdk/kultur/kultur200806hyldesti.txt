Hyldest til irerne
Kommentar. Efter det irske nej til Lissabon-traktaten må de europæiske regeringer indse, at det ikke nytter at fortsætte ad det samme spor. De må overlade det til Europas befolkninger selv at bestemme, i hvilken retning Unionen skal udvikle sig
En teknisk løsning? Oven på det irske nej leder politikerne efter en teknisk løsning. Men den kan næppe blive andet end en ny irsk afstemning. Det vil i givet fald være ren kynisme fra magteliten over for de vælgere, man kun i ord foregiver at respektere, skriver den tyske filosof Jürgen Habermas. Her er det den britiske tænketank, Open Europe, der demonstrerer i Bruxelles efter den irske afstemning.


 - og alle hjul står stille. 
Bønderne raser over de faldende verdensmarkedspriser og den ustandselige strøm af nye direktiver fra Bruxelles. De 'nederste' raser over den voksende kløft mellem fattig og rig i et land, hvor folk førhen kunne leve side om side som gode naboer. Borgerne foragter deres politikere, som nok lover meget, men har tabt perspektivet og mistet evnen til at rykke ved noget. Oven i alt dette kommer så denne folkeafstemning om en traktat, der er for indviklet til, at man kan forstå den. EU-medlemskabet har ganske vist betydet fordele, mere eller mindre. Men hvorfor skal der så ændres på dets rammer? Betyder enhver styrkelse af de europæiske institutioner ikke en svækkelse af de demokratiske stemmer, der jo nu engang hører nationalstatens rum til?
Borgerne aner, at der er formynderi på færde. De bliver igen bedt om at sige god for noget, som de ikke har været deltagere i. Ganske vist har regeringerne stillet i udsigt, at man ikke denne gang vil ty til at holde stadig nye folkeafstemninger, indtil folket omsider makker ret. Og er irerne, dette lille folk af frihedskæmpere, ikke det eneste i hele Europa, som overhovedet har stillet spørgsmålstegn ved traktatens betydning?
De nægtede at lade sig behandle som stemmekvæg, der skal trækkes til urnerne. Med undtagelse af tre parlamentsmedlemmer, der sagde nej, stod irerne over for hele den kompakte politiske klasse. I den forstand var det hele politikken som sådan, der var på valg. Desto større blev derfor også fristelsen til at tildele politikerne en huskekage. I dag er denne fristelse blevet for stor alle vegne.
Bureaukratisk nødløsning
Der kan kun gisnes om motiverne for det irske nej. Derimod har reaktionerne fra officiel side været entydige. De rystede regeringer har ikke villet fremstå som rådvilde og leder nu efter en teknisk løsning. Denne kan næsten kun bestå i, at irerne bliver bedt om at holde en ny folkeafstemning.
Det vil i givet fald være ren kynisme fra magteliten over for de vælgere, man kun i ord foregiver at respektere. Og vand på møllen for de røster, som frejdigt diskuterer, om ikke de halvautoritære former i de facadedemokratier, man praktiserer andre steder, måske ville fungere bedre.
Lissabon-traktaten skulle endelig indhente det, som man allerede gerne havde nået på EU-topmødet i Nice, da unionen blev udvidet fra 15 til 27 medlemsstater, men ikke var i stand til at få afklaret. Siden har østudvidelsen med en stadig mere grel velstandskløft og en stedse stigende mangfoldighed af rivaliserende interesser kun gjort integrationsbehovene på de relevante områder desto større.
Fortsætter de i samme stil, kan de europæiske politikerforsamlinger få svært ved at få hold på de nye konflikter og spændinger. Da Den Europæiske Forfatningstraktat forliste, blev Lissabon-traktaten aftalt som en udvandet bureaukratisk nødløsning, der uden videre kunne trumfes igennem hen over befolkningerne. Med denne sidste kraftanstrengelse har regeringerne koldsindigt demonstreret, at de alene træffer afgørelser om Europas skæbne. Desværre med den generende undtagelse, som den irske forfatning foreskriver.
Lissabon-traktaten var i bedste fald en reaktion med opsættende virkning på de chok, som var gået forud. I Frankrig og Holland blev ratificeringsprocessen afbrudt, endnu før den nåede at gå over i det røde felt i det forventede brudzoneland Storbritannien. Nu er forlegenheden endnu større. Hvad kan man stille op? Business as usual? Eller vil man tage konsekvenserne af den indsigt, at alle yderligere fremskridt i den europæiske forening vil forudsætte en anden politisk fremgangsmåde, som er tættere på borgerne?
Frem til topmødet i Nice har drivkraften i denne proces været økonomiske liberaliseringer, der som et eliteprojekt er blevet gennemført hen over hovedet på befolkningen. Men siden da er det reelle resultat af denne økonomiske dynamik i stigende grad blevet erkendt som et nulsumsspil med et voksende antal tabere i alle samfund.
Velbegrundet social angst og kortsigtede angstreflekser kan forklare den ustabile stemning. Men uløste problemer må tages mere alvorligt end stemninger hos de politiske partier, der kun kan vinde indflydelse for deres fortolkninger, hvis de formår at fremlægge overbevisende perspektiver.
De fejlslagne folkeafstemninger viser, at den europæiske forening i kraft af sine egne succeser nu er stødt på grænser. Disse grænser kan kun overvindes, hvis de europavenlige eliter ikke længere snakker uden om ved at henvise til repræsentationsprincippets fordele og i stedet smyger deres berøringsangst af sig. Kløften mellem de politiske beslutningsbeføjelser, der er henlagt til Bruxelles og Strasbourg, og de demokratiske deltagelsesmuligheder, der er tilbage i de nationalstatslige rammer, er blevet for dyb.
Dette er så meget desto mere problematisk, fordi kompetencerne mellem de nationalstatslige niveauer og det centrale niveau er så ulige fordelt. De socialpolitiske og kulturelle bivirkninger af den markedsfrihed, man har ønsket og gennemført for hele Europa, bliver væltet ned over nationalstaterne, der er afskåret fra at gribe ind over for de vilkår, som påfører dem disse eksterne omkostninger. 
Politikken kan altså kun vinde sine tabte formende kompetencer tilbage på det europæiske plan. Først da kan tidligere EU-formand Jacques Delors' falmede forestillinger om 'et socialt Europa' blive gjort til genstand for væsentlig politisk strid.
En fællesskabsinstitution kan ikke i udgangspunktet bygges op på en sådan måde, at allerede bygningens fundament udelukker alle alternativer til den fremherskende markedsliberalisme. Hvorom alting er, har spørgsmålet om en forsigtig harmonisering af skattepolitikken og den økonomiske politik samt en skridtvis tilnærmelse mellem de sociale sikringssystemer inden for EU en direkte relevans for den konflikt, som i årevis har lammet unionsudvidelsen under slagord som 'integration i dybden' og 'udvidelse'.
Diffus udvidelse

Regeringens fornærmede tavshed om Europas fremtid tilslører den strid om politiske målsætninger, som i årevis har frataget foreningen af Europa dens perspektiver og evne til at inspirere. Skal Europa blive en handlekraftig spiller, som går efter at udvikle politisk handledygtighed indadtil som udadtil? Eller skal det holde sig til at være et udvidelsesprojekt med civiliserende tiltrækningskraft for nabostater, som stræber efter at tilpasse sig optagelse i en stadig større union?

Prisen for det diffuse udvidelsesprojekt er en manglende politiske formende kraft i et økonomisk sammenvokset verdenssamfund, som siden 2001 er ved glide politisk fra hinanden. Man behøver blot at se på de triste billeder af lilleputfyrsterne Brown, Sarkozy og Merkel, der må vente i forværelset på, at præsident George W. Bush kan tage imod dem en efter en - så indser man, at Europa har givet afkald på at spille en rolle på verdensscenen.

Og dog er klimaforandringerne, den ekstreme velstandskløft og den økonomiske verdensorden, krænkelsen af elementære menneskerettigheder og kampen om knappe energiressourcer problemer, der angår os alle i samme grad. Men samtidig med at alle bliver stadig mere afhængige af alle, iagttager vi på den verdenspolitiske scene, hvordan ABC-våben får større udbredelse, og en socialdarwinistisk hæmningsløshed vinder frem. Burde et handledygtigt Europa af hensyn til sin egen interesse ikke lægge sit lod i vægtskålen til fordel for en folkeretslig og politisk tæmning af det internationale samfund?

En politisk vægt, der svarer til den økonomiske, kan Europa imidlertid ikke opnå, så længe de europæiske regeringer ikke kan blive enige om, hvad målet for den europæiske forening skal være. Her må vi ikke tage fejl af årsag og virkning. For det er i første række regeringerne selv, som ikke ved, hvordan de skal komme videre, og som dermed får mismodet til at brede sig med deres halvhjertede og beklumrede fremtidsvision. 

Naturligvis får striden om Unionens målsætninger sin særlige sprængfarlighed fra dybere liggende uoverensstemmelser, hvis forklaring må søges i historien. Dette forhold skal ikke være anledning til at rette en kritik imod bestemte lande. Men efter det irske signal må vi kunne forvente to ting af vore regeringer. De må nu indse, at de er kørt fast, og at den hidtidige kurs ikke længere er fremkommelig. Og de må høre op med at fortrænge den modstand, der lammer samarbejdet. I sidste ende har de intet andet valg end at lade Europas befolkninger bestemme selv.

$SUBT_ON$En klar retning

Det betyder, at de politiske partier må smøge ærmerne op og gøre Europa på markedspladsen til et vitalt tema: Hvad skal der til, hvis vi i et Europa, som er faldet tilbage til nationalstatslige kævlerier, skal skabe et indenrigspolitisk og udenrigspolitisk handledygtigt subjekt? Forslaget lyder i dag på, at Lissabon-traktaten kan reddes ved at tilbyde irerne at stå uden for udvalgte dele af den.

I det mindste bliver de irske vælgeres afgørelse på denne måde taget alvorligt, også selv om de må tage sig til hovedet, for det var jo ikke sådan, at de havde ment det. At denne mulighed nævnes er det rigtige vink at give. En samarbejdsaftale med medlemsstater, som for en periode suspenderer samarbejdet i bestemte institutioner, viser, hvordan man kan finde udvej af den vanskelige situation.

En konvoj, hvis langsomste fartøj sætter tempoet, har tidligere bragt Europa langt. Fra nu af er det en falsk gangart. Allerede den tyske indenrigsminister, Wolfgang Schäubles forslag om en direkte valgt unionspræsident går langt ud over den nølende Lissabon-traktat. Ministerrådet bør springe over sin skygge og sammenkæde det næste Europa-parlamentsvalg med en folkeafstemning.

Spørgsmålet, der skal til afstemning, må stilles så tilpas præcist, at det angiver en klar retning. Og alle Europas borgere må på den samme dag og efter samme procedure kunne afgive deres stemme om det samme tema. En fejl ved de hidtidige folkeafstemninger har været, at opinionsdannelsen er blevet holdt fanget i de enkelte nationale kontekster.

Med engagement og lidt held vil der herefter kunne fremstå en union i to hastigheder, hvis de lande, hvori folkeafstemningsresultatet bliver et ja, slutter sig sammen i et snævrere samarbejde inden for de udenrigspolitiske, sikkerhedspolitiske såvel som økonomiske og socialpolitiske områder.

Stilles de over for et sådant valg, vil også de central- og sydøsteuropæiske medlemslande få chancen for at overveje, hvor deres interesser ligger. For de medlemsstater, der endnu er skeptiske, kan et politisk succesrigt kerne-Europa vinde øget tiltrækningskraft. Endelig ville en - ganske vist retsligt ikke videre enkel - differentiering indadtil kunne lette Unionens omstridte videreudvidelse.



© Jürgen Habermas 2008Alle rights reserved by Suhrkamp Verlag, Frankfurt a.M

Oversat af Niels Ivar Larsen

