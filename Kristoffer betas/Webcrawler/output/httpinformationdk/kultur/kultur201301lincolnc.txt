’Lincoln’ cementerer myten om friheden som den hvide mands værk
Steven Spielbergs nye film om Abraham Lincolns kamp for at få slaveriet ophævet gennem en forfatningsændring i Kongressen giver ifølge historikeren Eric Foner et fortegnet billede af præsidentens betydning i det lange historiske forløb
Lincoln fremstilles, som om han hele tiden havde arbejdet med at frigøre slaverne og skænke dem lige rettigheder. Det er forkert. Det var slavemodstanderne, ikke Lincoln, der foreslog forfatningsændringen, siger den amerikanske historiker Eric Foner


 Historier om politiske processer kan være svære at gøre interessante for et bredt publikum.
Det er derfor lidt af en begivenhed, at instruktøren Steven Spielberg i sin nye film Lincoln går i lag med et relativt ukendt kapitel i amerikansk historie: vedtagelsen af en ændring til forfatningen i januar 1865, som ophævede slaveriet i alle delstater.
I filmen udfolder Spielberg og manuskriptforfatter Tony Kushner historien, om hvordan den i dag ikoniske præsident fik overtalt nogle få slavetilhængere fra det demokratiske parti til at stemme ja til forfatningsændringen i Repræsentanternes Hus.
Lincoln, som får premiere herhjemme i dag har været lidt af et tilløbsstykke i USA. Og den er ikke overraskende nomineret til flere Oscars som årets bedste film.
I Los Angeles Times kalder filmanmelder Kenneth Turan filmen »en monumental præstation, hvor historiske begivenheder føles virkelige«. I The New York Times mener A.O. Scott, at Lincoln er »én af de bedste film nogensinde om amerikansk politik.«
Historikeren Doris Kearns Goodwin, forfatter til bestselleren Team of Rivals The Political Genius of Abraham Lincoln, roser ligeledes filmen, hvilket hun har gode grunde til. Hendes bog bliver i rulleteksterne krediteret som kilde til manuskriptet. Goodwin var desuden konsulent på filmen.
Og Lincolnfans, -selskaber og -amatørhistorikere er begejstrede for den opmærksomhed, Hollywood nu vier deres foretrukne præsident. Historikeren Harold Holzer, der er formand for The Abraham Lincoln Bicentennial Foundation, har for eksempel optrådt sammen med Spielberg ved en officiel begivenhed.
Historikernes indvendinger
Andre historikere med speciale i borgerkrigen er derimod mindre begejstrede for Spielbergs nye film.
»Hvordan kan Spielberg fremstille ophævelsen af slaveriet som den hvide mands værk,« spørger Kate Mazur, lektor i historie på Northwestern University i Illinois, i en kronik i The New York Times.
»Al akademisk litteratur i de sidste 30 år har fokuseret på afro-amerikaneres direkte medvirken til slaveriets ophævelse, men i filmen optræder sorte som passive skikkelser, der venter på, at den hvide mand giver dem frihed.«
Lincoln fokuserer på nogle få dage i begyndelsen af januar i 1865, hvor Lincoln netop er blevet genvalgt midt i borgerkrigen mellem Nord- og Sydstater. Inden den nye Kongres samles i marts har præsidenten besluttet at fremlægge et forslag til en ændring af USA’s forfatning, som vil afskaffe slaveriet i alle delstater.
I Spielbergs dramatisering tvinger Lincoln hermed politikerne til at vælge mellem at give de sorte slaver deres frihed eller fortsat krig og ødelæggelse. Kun et ja til forfatningsændringen vil redde nationen fra undergang.
Selve handlingen er begrænset til den politiske kamp, som finder sted i Det Hvide Hus og i Repræsentanternes Hus. Til tider går plottet så meget i detaljer, at det kan være svært selv for amerikanere at finde hoved og hale i, hvem der er hvem, eller hvilken rolle frigørelseserklæringen og den 13. forfatningsændring spillede for udfaldet.
Men det er ikke det, der generer professor Eric Foner, professor på Columbia University og forfatter til værket om Lincolns rolle i afskaffelsen af slaveriet. Hans bog, The Fiery Trial: Abraham Lincoln and American Slavery, vandt i 2010 mange udmærkelser, herunder Pulitzer-prisen.
»Jeg må indrømme, at jeg egentlig syntes ret godt om filmen, hvis man altså opfatter den som et portræt af Lincoln. Den giver en udmærket beskrivelse af hans moralske statur, hans politiske mod og talent og hans personlighed,« siger Foner.
Slaveriet i centrum
For Foner er det måske vigtigste ved Lincoln, at Hollywood endelig har valgt at gøre slaveriet til et emne for en spillefilm. (Quentin Tarantinos nye film, Django Unchained, som Foner synes bedre om, gør det samme. Den er ligeledes nomineret til en Oscar som årets bedste film.)
»Mange amerikanere, især i sydstaterne, er stadig af den opfattelse, at borgerkrigen ikke handlede om slaveriet, men derimod om at forsvare delstaternes rettigheder til selvbestemmelse inden for forbundsstaten. Men det er forkert. Så det tjener et godt formål at understrege det i en populær film,« mener den amerikanske historiker.
Men når det er sagt, er Foner meget kritisk over for filmen.
»Jeg synes, det er bedst, at historikere holder sig til deres fag og filminstruktører til fiktion. Når film foregiver at være historisk korrekte, ender det altid galt. Og det er problemet med denne film,« forklarer Columbia-professoren.
Han efterlyser en samtidig kontekst i filmen.
»Man fornemmer ikke, hvad der sker i USA i den periode. Det er jo helt bagvendt at give indtryk af, at slaveriet bliver ophævet, blot fordi nogle hvide mænd i Det Hvide Hus og Kongressen beslutter at vedtage en forfatningsændring. Hvad bliver der af de sorte,« spørger Foner.
»Det er det sædvanlige. Hvide laver en film, hvor hvide befrier slaverne, og det skal slaverne så være taknemmelige for. Men sådan hænger det ikke sammen.«
Et militært dekret
I 1863 erklærede præsident Lincoln i kraft af sin stilling som øverstkommanderende for nationens væbnede styrker, at slaver bosat i fjendtligt territorium i sydstaterne var frie.
I princippet havde det militære dekret frigjort 3,5 mio. ud af fire millioner slaver i De Forenede Stater. I realiteten drejede det sig om færre, fordi mange af slaverne stadig levede i Konføderationen, om end dele af Sydstaterne var blevet indtaget af nordstatshæren.
»Allerede længe inden januar 1865, hvor filmens handling udspiller sig, havde slaverne rejst sig i opstande mod plantageejerne i sydstaterne,« fortæller Eric Foner.
»Nogle slaver havde overtaget plantagerne, andre var flygtet til de nordlige linjer. I besatte områder var tidligere slaver ikke blot frie mennesker. I henhold til Lincolns proklamation var de som borgere i unionen blevet indrulleret i yankee-hæren. Så på det tidspunkt, hvor det politiske drama finder sted i Spielbergs film, er slaveriet som et økonomisk system brudt sammen i Sydstaterne.«
Så kan man spørge, hvorfor debatten og afstemningen i Repræsentanternes Hus om den 13. forfatningsændring skulle være så vigtig at fokusere på i en film. Ifølge Foner er den blot punktum for et langt forløb, som var begyndt flere årtier tidligere med bevægelsen af slavemodstandere.
Før borgerkrigen var den toneangivende leder af modstandsbevægelsen Frederick Douglass, en befriet slave og en intellektuel med kolossal indflydelse i det daværende Amerika. Ham indbød Lincoln til en passiar i Det Hvide Hus, ligesom John F. Kennedy gjorde med Martin Luther King 100 år senere.
Lincolns udvikling
Lincoln hadede ganske sikkert slaveriet fra et tidligt tidpunkt i sin karriere som advokat og politiker. I Foners bog beskrives et besøg, han som ung aflægger på slavemarkedet i New Orleans, hvor hans afsky for menneskemishandlingen klart skinner igennem.
Men ligesom for mange andre hvide amerikanere i samtiden tog det tid for Lincoln at drage den konklusion, at sorte slaver født i USA havde krav på samme rettigheder som amerikanske statsborgere under forfatningen.
Indtil han blev valgt som præsident i 1860, støttede han for eksempel en populær plan om at udbetale erstatning til slaveejere for tabt ’ejendom’ og om udskibe de frigivne slaver til kolonier, der skulle oprettes af USA i Mellemamerika og Vestafrika. Planen blev aldrig til virkelighed, fordi slaverne naturligvis betragtede sig som amerikanere, og det ville have været umuligt at deportere fire millioner mennesker mod deres vilje.
Det var først som præsident, at Lincoln begyndte at arbejde med tanken om, at de frisatte slaver burde have de samme rettigheder som andre amerikanere.
»Uden presset fra slavemodstanderne i Nordstaterne og slavernes oprør i Syden ville Lincoln og de republikanske medlemmer af Kongressen formentlig aldrig være gået så langt, som de gjorde, for at afskaffe slaveriet gennem en forfatningsændring,« mener Eric Foner.
»Og det er et andet problem med filmen. Lincoln fremstilles, som om han hele tiden havde arbejdet med at frigøre slaverne og skænke dem lige rettigheder. Det er forkert. Det var slavemodstanderne, ikke Lincoln, der foreslog forfatningsændringen. Først på et sent tidspunkt accepterede han sorte som statsborgere. Lincoln var med andre ord igennem en lang udviklingsproces,« indvender borgerkrigshistorikeren.
 
Anmeldelse af Lincoln side 8-9

