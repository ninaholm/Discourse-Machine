’Man kan ikke finde på noget, der er bedre end sandheden’
Den amerikanske standup-komiker Whitney Cummings er direkte og ufiltreret, og hun er ikke bange for at sige sin mening om kærlighed, sex og egne parforhold. I aften optræder hun i København


Den amerikanske standup-komiker Whitney Cummings er ikke bange for at sige tingene ligeud. Hun er ligefrem, ucensureret og fremstår ærlig, når hun fra scenen fortæller intime detaljer om sig selv, sine parforhold, sex og kærlighed. Det handler om mænd og kvinder, kønsroller og de ofte urealistiske forventninger, vi har til os selv og hinanden.&raquo;Man kan ikke finde på noget, der er bedre end sandheden,&laquo; siger 32-årige Cummings i telefonen fra USA, og på den måde minder hun om to af de mandlige kolleger, hun også ser mest op til, Marc Maron og Louis CK, og en af de helt store kvindelige komiker, Joan Rivers, der døde for nylig.&raquo;Jeg beundrer virkelig deres ærlighed og oprigtighed. Man kan skrive vittigheder dagen lang, men jeg foretrækker at skrive sandheden. Hvor grim sandheden så end kan være, er de komikere, jeg ser mest op til, altid dem, der fortæller sandheden på den mest brutale måde. Der er en katarsis i deres komik. Alle får det på en måde bedre. Jeg kan huske, da jeg første gang så Louis tale om de mest pinlige, ulækre ting, han kunne finde på at gøre og tænke &ndash; vi fik det alle sammen bedre med os selv. Det er fedt at opleve, og det er så meget mere morsomt, fordi det er sandt. Den bedste komik er bare sand, så det prøver jeg at holde fast i.&laquo;Frihed og fortrængningI dag optræder Whitney Cummings for første gang i Danmark, og hun er lidt nervøs, indrømmer hun, for hvor langt kan hun tillade sig at gå? Jeg forsikrer hende om, at hun kan gå endog meget langt og opfordrer hende til at se Klovn the Movie, inden hun skal herover, så hun kan få et indtryk af, hvor langt danske komikere selv går.&raquo;Jeg er altid bange,&laquo; siger hun.&raquo;Det er mærkeligt, men komikeres definition af, hvad der er tabu eller på kanten, er meget anderledes end alle andres. Folk siger, at jeg er udfordrende og frygtløs, og det forvirrer mig, fordi jeg er så bange. Men jeg tror, at der sker noget på scenen, når man optræder. Man undergår en forvandling. Jeg bliver rå og ikke så taktfuld.&laquo;Hun er stille et øjeblik og siger så:&raquo;Jeg har en tendens til at tale om udfordrende emner. Men jeg er ikke ude på bare at sige frække ting &ndash; de ting, jeg gerne vil snakke om, er vovede, fordi det, jeg interesserer mig for og synes er uretfærdigt eller latterligt, er frække sexting, som ingen andre taler om. Det skyldes ikke, at jeg er fræk. Det skyldes, at alle andre ikke er frække nok. Hvorfor er der ingen, som taler om de her ting? Jeg taler bare om det, som vi har tilfælles, og som alle andre går rundt og gemmer på. Men det er stadig tabu. Jeg ved ikke, hvordan det er i Europa og i Danmark, men i USA er der så megen fortrængning. Det ligger i vores lands dna.&laquo;Smukke kvinderDer er dem, der mener, at Whitney Cummings&rsquo; bramfri observationer om f.eks. mandlig og kvindelig anatomi er vigtige. Hun gør op med fortrængningerne og de traditionelle kønsrollemønstre, som man ofte gerne vil fastholde mænd og kvinder i, ikke mindst kvindelige komikere.&raquo;Jeg er ikke interesseret i at komme med alle mulige erklæringer,&laquo; siger hun.&raquo;Det handler mere om, at vi i standup-verdenen i vid udstrækning undertrykker vores kvindelighed. Da jeg begyndte, var det i høj grad en drengeklub, og jeg følte, at jeg måtte klæde mig som en dreng, tale som en dreng, opføre mig som en dreng og neutralisere mit køn, så folk ikke fokuserede på det. Men det var frustrerende for mig, fordi man så som kunstner er uærlig, og det begrænser én. Det er en måde at gemme sig på. Det betød også, at jeg var mindre specifik og mindre interessant i min komik. Men nu, takket være komikere som Chelsea Handler, Tina Fey, Kristen Wiig, alle disse smukke kvinder, der favner deres kvindelighed, har det ændret sig.&laquo;Ingen censurSamtidig er de gængse opfattelser af køn, seksualitet og netop kvindelighed ved at ændre sig, hvilket ifølge Whitney Cummings er både spændende og befriende.&raquo;I min standup-komik taler jeg meget om sex, så selvfølgelig spiller mit køn en rolle. Men måden, jeg taler om det på ... folk siger, at min måde at lave standup-komik på ikke er særlig feminin. Men jeg er ligeglad. Hvad betyder det overhovedet, at noget er feminint? Vi befinder os i en tid, hvor den slags definitioner er flydende og omskiftelige. Det er interessant, og jeg er glad for, at jeg i min komik kan udforske det. Der kører en fantastisk serie, Transparent, på Amazon (Viaplay i Danmark, red.) lige nu, og sammen med Orange Is the New Black (kan ses på Netflix, red.) signalerer den, at tingene er ved at forandre sig, at de traditionelle opfattelser af køn er ved at blive vendt på hovedet.&laquo;Der er dog stadig grænser for, hvad man kan tillade sig at sige på tv, i hvert fald på de kommercielle tv-kanaler, og Whitney Cummings har været involveret i flere sitcoms, der har forsøgt at gøre op med kønsrollerne og er kuldsejlet, og så succesen 2 Broke Girls, der stadig kører. Heldigvis er det meste tilladt i standup-komikken.&raquo;Standup er mit kald, min favoritting,&laquo; siger hun.&raquo;Der er ingen censur, og man kan tale om hvad som helst på en ærlig, rå og ufiltreret måde. Mine ekskærester er dog ikke så glade for det. De ser mine optrædener og indser, at de rummer vittigheder om dem. Den største skade, jeg gør med min standup-komik, er i mit privatliv. Forestil dig at komme sammen med mig og så opleve mig tale om det på scenen.&laquo;Whitney Cummings optræder i Danmark som en del af Copenhagen Comedy Festival. Det foregår i aften på Bremen Teater
