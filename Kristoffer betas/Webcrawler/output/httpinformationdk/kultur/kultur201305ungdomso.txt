Var ungdomsoprørets superstjerne pædofil?
Gamle anklager om pædofile tendenser hjemsøger igen den tidligere europa-parlamentariker og studenteroprører Daniel Cohn-Bendit. Debatten om ’Røde Danny’ vidner om et skizofrent forhold til arven fra ’68, hævder tysk debattør
 
	Vi var af den holdning, at alt skulle frem i lyset for at kunne blive diskuteret, siger Cohn-Bendit i dag om sin ungdoms forsvar for seksuelle relationer mellem børn og voksne. Arkivfoto


 
	Anklager om at have pædofile tendenser og forsvare seksuelle relationer mellem voksne og børn bliver ved med at hjemsøge 68’er-ikonet Daniel Cohn-Bendit, en af hovedpersonerne i det franske og tyske ungdomsoprør og en af grundlæggerne af det tyske parti De Grønne.

	I Tyskland er Cohn-Bendit atter havnet i en mediestorm, fordi han i sin ungdom gav udtryk for og skrev tekster om, at seksuelle relationer mellem børn og voksne kunne ses i et positivt lys. Og den debat har i Tyskland lynhurtigt antaget karakter af et opgør med hele arven fra ’68.

	»Vi Grønne har aldrig taget et konsekvent opgør med denne tid«, siger den grønne politiker Marcus Bocklet til avisen TAZ.

	I et længere interview i den aktuelle udgave af magasinet Spiegel lægger Cohn-Bendit på ny afstand til sine tidligere udsagn og peger på, at de skal ses i lyset af 68’ernes opgør med den undertrykte borgerlige seksualitet. Cohn-Bendit var inspireret af psykologen Wilhelm Reichs teorier om sammenhæng mellem undertrykt seksualitet og fascismens autoritære karakter. Nu lægger Cohn-Bendit vægt på, at der også var tale om dumme provokationer, som han i dag aldrig ville ytre i den form, han gjorde dengang.

	Når de tyske medier igen diskuterer 68’ernes syn på pædofili, skyldes det, at den tyske forfatningsdommer Andreas Voßkuhle for nylig afviste at holde pristalen ved overrækkelsen af den tyske stats Theodor Heuss-pris til Cohn-Bendit. Tildelingen af Heuss-prisen til Cohn-Bendit blev mødt med protester fra både konservative politikere og det tyske forbund for ofre for pædofili, mens Voßkuhle begrundede afslaget med, at Cohn-Bendit tidligere har ytret sig »på en ikke uproblematisk måde om seksualitet mellem voksne og børn«.

	Flirter med børn

	At Cohn-Bendit i sine unge dage talte åbent for seksuelle relationer mellem børn og voksne er i første omgang ingen nyhed. Allerede i 2001 blev Cohn-Bendit centrum for en skandale på grund af passager i bogen Le Grand Bazard fra 1975, hvori han beskriver sine egne seksuelle oplevelser med børn – bl.a dem han fik gennem sit daværende arbejde som pædagog i en alternativ børnehave i Frankfurt:

	»Min konstante flirt med alle børn antog snart erotiske træk. Jeg kunne rigtigt mærke, hvordan de små piger allerede fra femårsalderen havde lært at lægge an på mig […]. Det hændte flere gange, at nogle børn åbnede min lynlås og begyndte at kæle for mig«.

	I dag udlægger Cohn-Bendit sin tekst som et forsøg på i fiktiv form at provokere den forstenende borgerlige seksualmoral.

	I sluthalvfjerdserne trykte Cohn-Bendit som redaktør for tidsskriftet Pflasterstrand indtil flere tekster af forfattere med pædofile fantasier.

	»Vi var af den holdning, at alt skulle frem i lyset for at kunne blive diskuteret«, siger Cohn-Bendit til Spiegel.

	I en tv-debat i begyndelsen af 1980’erne udtalte han: »Når en lille fem-årig pige begynder at klæde sig af, er det fantastisk. Fantastisk fordi det er en leg, en vanvittigt erotisk leg.«

	I dag siger Cohn-Bendit til Spiegel: »Hvis man tænker den provokatoriske logik i min tekst Le Grand Bazard til ende, kan den benyttes af pædofile til retfærdiggørelse. I den henseende er det, jeg skrev, uansvarligt.«

	Er Cohn-Bendits forsvar for den pædofile fantasi et tegn på en gennemgående moralsk brist i ’68-generationen?

	Nej, svarer den fremtrædende journalist og forfatter Jakob Augstein i en klumme i Spiegel og peger på vore dages delvist hykleriske forhold til 68’ernes kompromisløse opgør med det borgerlige samfunds seksualmoral. Stormen om Cohn-Bendit, skriver Augstein, er »et af de seneste tegn på, at vores omgang med denne revolutions arv er fej«.

	»Ingen påstår, at Cohn-Bendit har udøvet vold mod børn. Der er – indtil videre – ingen ’ofre’ , der føler sig skadet af Cohn-Bendit på nogen måde. «, skriver Augstein og fortsætter: »Selv stenkastere og RAF-sympatisører kan håbe på nåde ved en tilsvarende bodsgang. Vi nutidige nyder gerne og i bogstavelig forstand frugterne af den seksuelle revolution. Men vi hidser os op over, at emneområdet dengang blev belyst helt ind i de dybeste afkroge.«

	Men Augstein tager fejl, når han begrunder vore dages seksualmoral med revolutionære excesser, mener Albrecht von Lucke, forfatter til bogen 68 oder neues Biedermeier: Der Kampf um die Deutungsmacht (68 eller ny Biedermeier: Kampen om fortolkningsmagten).

	»Man må også stille sig selv spørgsmålet: Hvad var godt ved den revolution. I mange af deres revolutionære anliggende skød dele af 68’erne langt over målet. Cohn-Bendit er et godt eksempel med hans metoder til at revolutionere det borgerlige samfund og befri den undertrykte seksualitet. På mange niveauer gik det ud over børnene. Det lukker Augstein øjnene for, når han anfører, at en revolution også nødvendigvis indebærer excesser«, siger von Lucke til Information.

	Stormen om Cohn-Bendit har også afstedkommet fokus på den officielle holdning til pædofili i partiet De Grønne, som Cohn-Bendit efter arbejde i forudgående græsrodsgrupper officielt trådte ind i i 1984. Spiegel beretter, hvordan arbejdsgruppen Schwule, Päderasten und Transsexuelle i løbet af 1980’erne øvede væsentlig indflydelse på partiets seksualpolitik. Ifølge Spiegel har De Grønne »som ingen anden politisk kraft i Tyskland [..] arbejdet for interesserne hos mænd med pædofile tilbøjeligheder.« Ledende grønne politikere har allerede bebudet en officiel undersøgelse af partiets omgang med pædofile interesser.

	Selv har Cohn-Bendit ved flere lejligheder understreget, at han aldrig selv har misbrugt børn seksuelt. »Kritisér mig for det, jeg har skrevet – indtil jeg er død og borte, men jag mig ikke for noget, jeg aldrig har gjort«, sagde han i sin takketale ved overrækkelsen af den tyske stats Theodor Heuss-pris.

	 

	 

