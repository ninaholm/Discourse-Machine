Overblik
Kulturnoter fra dagens avis


 Samarbejde
Hele tv-serier på YouTube
YouTube har indgået en aftale med tv-selskabet CBS om at vise hele tv-serier på hjemmesiden, skriver Dagens Medier. Sidste år stod YouTube alene for 10 procent af al nettrafik i verden, dvs. at der hver eneste dag er over 100 millioner brugere, som besøger siden for at se videoklip og nu også serier. Aftalen indebærer, at CBS-annoncer skal vises inden, i midten af og efter hvert afsluttet program. YouTube deler endda indtægterne med tv-selskabet. Tidligere har hjemme-siden været begrænset, idet den maksimale længde på et uploaded link har været på 10 minutter. YouTube vil rumme både gamle og nye serier som for eksempel MacGyver, Star Trek og Dexter. MAI
Kulturnat
Færre kulturpas i København
Der blev solgt 59.400 kulturpas til dette års kulturnat i København, et stykke under antallet i 2007, da der blev solgt 64.868 adgangskort til de kulturelle tilbud i hovedstaden. Som noget nyt havde kulturnatten valgt at skærpe profilen, så antallet af arrangementer faldt fra omkring 700 i 2007 til 500 i år. Men det har ifølge Marie Myschetzky, kulturnattens projektleder, ikke haft indflydelse på salget af kulturpas. Årets store tilløbsstykke i København blev rådhuset med mere end 17.000 besøgende. ritzau
Actionfilm
Brandattentat mod Travolta-film
Scenerne til filmen From Paris With Love i den rå Paris-forstad Montfermell er udskudt på ubestemt tid, meddelte produktionsselskabet bag filmen, EuropaCorp, i går. Det var ellers planen, at en række scener i spændingsfilmen, hvor Hollywood-stjernen John Travolta spiller en hemmelig amerikansk agent, der er på en risikabel opgave i Europa, skulle optages i denne uge i forstaden. Men virkelighedens action kom i vejen. For i weekenden blev godt en halv snes biler, der skulle bruges til stuntscener, brændt af i Montfermell. Politiet siger, at sikkerhedsvagter lagde mærke til "nogen" med en benzindunk på parkeringspladsen, hvor bilerne blev brændt af sent søndag. Politiet undersøger også forlydender om, at det kan være et forsøg på at afpresse filmselskabet. Montfermell var skueplads for voldsomme optøjer i 2005, da indvandrere i mange franske byer begik hærværk og lavede gadeuro, fordi de følte sig socialt udstødte.
 ritzau/AFP
Frihandel
Skat går glip af pornopenge 
Handlen går over Holland, når udenlandske betalingskort som Visa og Mastercard tages i brug hos danske udbydere af porno. Det spænder ben for Skats arbejde. Et spind af pengeoverførsler betyder, at Skat har svært ved at gennemskue, hvor mange penge danske udbydere af porno tjener. 
Herhjemme vil bankernes betalingssystem, PBS, kun acceptere dankort som betalingsmiddel, når danskere køber porno på nettet. Det betyder, at sælgerne må alliere sig med udenlandske betalingssystemer for at få en ordning til de udenlandske kort. Men Mastercard og Visa er også det foretrukne betalingsmiddel for danske kunder. På den måde kommer køberen nemlig uden om at hæve penge fra familiens fælles husholdningsbudget, der normalt er bundet til et dankort. Det gør det nemmere at skjule trangen til porno på computerskærmen over for ægtefællen. 
Skats e-handelsgruppe sætter i denne tid pornobranchen under lup, fordi man har mistanke om, at ikke alle indtægter bliver indberettet. Først til foråret 2009 kan man sige noget mere konkret om, hvor mange penge Skat går glip af. Men det er altid nemmere for Skat at være kontrolmyndighed, hvis der er danske aktører involveret, understreger Carsten Grøngaard, afdelingsleder i e-handelsgruppen. "Det siger sig selv, at vore revisions- og betalingsspor bliver tyndere, når der er udenlandske betalingsmidler involveret," tilføjer han. ritzau

