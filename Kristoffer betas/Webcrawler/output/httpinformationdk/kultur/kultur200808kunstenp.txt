Kunsten at pudre næser
En pudret næse er et kunstværk
Bill Clinton var lidt af en udfordring at sminke. Han kunne ikke sidde stille, og han har en næse, der er større end de flestes, fortæller sminkøse Margaret fra BBC.


 Vor korrespondent fik ikke et ord indført da han blev sminket til et britisk tv-program
"Bill Clinton var lidt af en udfordring. Han kunne ikke sidde stille og så havde man små hudorme, der skulle dækkes til på en næse, der var større end de flestes. Og i sådanne tilfælde kan man ikke bruge almindelig foundation cream. Men han var meget, meget sød." 
Hun hedder Margaret og er sminkøse for BBC Television Centre i White City i den vestlige del af London. Hun taler konstant, flirter lidt og fortæller om alle de næser hun har pudret - og det er mange. Hun har pudret de størstes og de mest berømte næser i verden; fra Nelson Mandela til Madonna og fra David Beckham til Bob Dylan.
Denne sommerhede eftermiddag er det overtegnedes næse, der er lagt i hendes sikre, små, rødlakerede og mildt parfumeduftende hænder. Jeg skal optræde 30 sekunder på BBC News 24 uden for prime time og mest for at fylde et hul i sendefladen i denne den mest døde agurketid.
Men Margaret gør ingen forskel på folk. Der skal ikke gøres forskel på folk. "Enhver næse," forklarer Margaret, "er speciel og en udfordring for kosmetologen."
"Sidste uge pudrede jeg Tony Blairs næse - det er en god næse; fast, glat og retlinet." 
"Men så var der Michael Caine og Christian Bale. Altså dem fra Batman," forklarer hun, da hun kan se, at jeg ikke kender sidstnævnte.
"Det er altid en større udfordring her midt på sommeren. Michael Caines næse var lidt for solbrændt og den var begyndt at afskalle lidt hud. Det er svært at dække til uden det klumper. Og det ser lidt dumt ud," siger hun.
John Major var sødest
Men sommeren skaber også andre problemer.
"Christian Bales næse var rød, men det var hans kinder ikke, så må man improvisere," siger hun.
Men også sminkøsens verden er blevet ramt af nedskæringer.
"Det var meget bedre dengang vi havde dress rooms. Men de blev skåret væk. Så nu går jeg rundt med mine pudderkvaster og mine cremer," forklarer hun. 
"Der er selvfølgelig nogle primadonnatyper ind imellem. Det ville være uetisk, hvis jeg udstillede dem. Det er mest rockstjerner, ikke politikere. Men de fleste er meget søde."
Den sødeste var den tidligere britiske premierminister John Major. 
"Han kom ud for at sige tak efter udsendelsen. Han sagde 'vi ses snart igen'. Og så kunne jeg ikke lade være med at sige: 'Ja, John i morgen aften når du inviterer mig til middag i Downing Street Nr. 10." Hvad herefter skete, siger hun ikke!
For Margaret er en pudret næse et kunstværk. 
Man lægger altid mærke til, om en næse skinner. At pudre næser er et ansvarsfuldt hverv, især når udsendelsen går ud til 100 millioner seere i hele verden. Så kære læser, næste gang De zapper over på BBC-World, så send en venlig tanke til Margaret som har gjort pudrede næser til sit livsværk og til en kunstform.


