Det muntre sind og det tungsindige bid
Skuespilleren og sangerinden Pernille Højmark har en særlig evne til at karrikere kvinder, der ikke bare giver op
Pernille Højmark under et tænksomt øjeblik på scenen, i forgrunden for Sweethearts.


 Med sit alt andet end glatte, men evigt levende ansigt - hun er det, franskmændene kalder une belle laide, 'en smuk, grim kvinde' - er hun som skabt til at inkarnere jordbunden slagfærdighed af jævn herkomst, men hendes egen baggrund er faktisk et bedre middelklassehjem i Vangede.
Faren var advokat, og opvæksten var munter med masser af sang og optræden for familie og venner. Da Pernille var otte, blev forældrene imidlertid skilt, og faren, der var alkoholiker, begik senere selvmord. Da hun var 20, døde hendes mor af kræft.
Opvæksten afsatte drømmen om en helt almindelig familie, og allerede som 21-årig giftede Pernille Højmark sig med basguitaristen Kim Kidholm, og de dannede sammen party-bandet Sweethearts, der stadig eksisterer med Pernille Højmark som sanger. En familie blev det dog ikke til, det barnløse par blev skilt i 2004, og i dag er Pernille Højmark kæreste med trommeslageren Jesper Rytkov.
Pernille Højmark har uforfærdet betroet SE & HØR, at hun ryger en joint om ugen og går ind for fri hash, og lige så uforfærdet har hun kastet sig over forfattergerningen med romanen Sande løgne, dog vistnok med begrænset held. »En penneprøve, der burde være blevet i skrivebordsskuffen,« mente Politikens anmelder.
Meget bedre er det gået med karrieren som sanger og skuespiller. Efter uddannelsen på Århus Teater debuterede hun i 1983 i Peter Langdals musical Plys & plastik på Gladsaxe Teater, og tv-karrieren tog fart i 1991 med »Superdame«, hvor rollen som slidsomt arbejdende kvinde første gang blev afprøvet.
På teatret har man set Pernille Højmark i Jess Ørnsbos Splejsen, i Naja Marie Aidts Siska, hun har været Eliza i Pygmalion og Maggie i Tennessee Williams' Kat på et varmt bliktag.
På filmlærredet debuterede hun i Helle Ryslinges Flamberede hjerter. Hun har blandt andet medvirket i Hella Joofs En kort, en lang, i Erik Clausens Villa Paranoia og i Anders Refns Sort høst, der indbragte hende en Bodil for bedste birolle.


