Er kynisme overhovedet komplekst?
Efter ’Borgen’ hyldes ’House of Cards’ som et mere komplekst bud på en politisk dramaserie, fordi vi finder større troværdighed i kyniske og dystre hovedpersoner


 Ikke mere Borgen for denne gang, folkens. Alle tiders pseudopolitiske søndagsunderholdning er slut. Birgitte Nyborg vendte hjem fra udlandet, så og sejrede. Og hun endte med, magtydmygt, at tage Danmarks fede lillefinger (udenrigsministerposten), ikke hele armen (statsministerposten). Fordi det var »det rigtige for danskerne.« Indenfor seriens logiker Nyborg derfor grundlæggende god. Hun har været en slags moralsk styrepind for sine ansatte og for partiet tv-sæsonen igennem. Hun har rettet ind, når magtbegær og hævnlyst var ved at tage over. Det nye ved hendes Nye Demokrater er hendes hjerte af guld.Udlandet har elsket Borgen, og det er blandt andet spøjst, fordi Birgitte Nyborg står i hvinende kontrast til de langt dystrere tv-seriekarakterer, vi møder overalt for tiden. Kulminationen på tendensen er superkynikeren Frank Underwood, hovedperson i den nye politiske serie, som tv-feinschmeckerne anbefaler: House of Cards.
Antihelten
House of Cards, Netflix’ højtprofilerede satsning, optegner ikke naivt sine hovedkarakterer som fundamentalt sympatiske væsner med hjerte, men som mørke kyniske spillere i et større kynisk magtspil. Seriens altdominerende hovedperson, Frank Underwood, spillet af det bløde pokerfjæs, Kevin Spacey, indfrier tidens krav til den dystre antihelt. Han er en forsmået demokrat i Washington, derefter at blive snydt for en forfremmelse som udenrigsminister, beslutter sig for systematisk hævn. Underwood manøvrerer med den kynisme, som samfundets onde strukturer har gjort ham til en integreret del af, forstår vi. Alle midler tages i brug. I seriens første scene kvæler han, med demonstrativt symbolsk kølighed, en hund, der er blevet ramt af en bil. På plakaten sidder han tilbagelænet i sit jakkesæt med mørkt blod dryppende ned af fingrene. I House of Cards gørman, hvad der må gøres. Og man skærer gerne halse over med sine spidse albuer. Den ledeste karl vinder tronen. I House of Cards undskylder man ikke for noget. End ikke til sin hustru. Her er venner udelukkende dem, der skaber muligheder for én. Og her leveres replikkerne, også direkte til kameraet, i en bister tone – som om Underwood læser op fra livets manuskript med titlen The shitty fucking facts of life.
Vi kan godt lide hovedpersoner som Underwood. Verden er for kompleks til good guys i dag. Selv James Bond slår psykologiske sprækker. Verdens mest ombejlede tv-karakter, Mad Mens Don Draper,er et stilfuldt svin – hjemsøgt af sin egen samvittighed. Walter White, der i Breaking Bad går fra at være en akavet kemilærer til at blive en sociopatisk narkobaron, mister håbet for sig selv og verden. Hovedpersonerne møder mørket og suges lige lukt ned i det. Fordi vi vil have hele og komplekse mennesker. Og fordi vi, med ekstremerne i House of Cards, tænker, at kompleksitet er lig kynisme.Men det spøjse ved serien er, at Underwood faktisk ikke er synderligt kompleks. Han virker snarere som en nærmest plat satire på kynismen – ligesom Birgitte Nyborg kan fremstå som en helt naiv version af godhed. Og måske er godhed faktisk det mest komplekse yderpunkt af de to. Det provokerer os mere.
 

