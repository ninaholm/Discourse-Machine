Rio Bravo (1959)



 De vittige replikker fyger mellem John Waynes stoute sherif John Chance og Angie Dickinsons smækre kortspillerske Feathers i denne børnevenlige screwball-western af Howard Hawks, der ikke mindst handler om venskaber. Man kan godt mærke, at instruktøren var en af komediegenrens ypperste fortolkere. Handlingen er ikke videre original - den magtfulde, skruppelløse bror til en mordanklaget fange i sheriffens fængsel sætter alt ind på at befri ham - men persongalleriet er farverigt og charmerende og humøret mestendels højt, selv om der også foregår mere alvorlige ting under overfladen. Dean Martin spiller sheriffens ven, den alkoholiserede Dude, der beslutter sig for at gå på vandvognen og i løbet af filmen oplever nogle meget slemme tømmermænd; teenageidolet Ricky Nelson spiller den unge, meget selvsikre gunslinger Colorado; og Walter Brennan har rollen som den halte gamling Stumpy, der er Chances højre hånd og godt kan lide at gøre sig lystig på andres bekostning. Spænding er der også i filmen, efterhånden som skurkene indtager byen, og den brogede flok mænd må barrikadere sig i fængslet. Og klimaks, hvor der skydes og kastes med dynamit, er både actionfyldt og morsomt.
Rio Bravo Instruktion: Howard Hawks. Manuskript: Jules Furthman og Leigh Brackett. Kan fås på dansk dvd fra Warner Home Video

