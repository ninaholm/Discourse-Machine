Kald den bare Molière in Love
Med komedien 'Molière' ville instruktøren Laurent Tirard vise, at den franske nationalforfatter, der er filmens hovedperson, er bedre, end de fleste mennesker tror eller husker
Komedien er mere spirituel end tragedien, og det er religionens skyld, at tragedien alligevel er mere respekteret end komedien, siger Laurent Tirard. Kristendommens fornægtelse af nydelsen har sat komedien i et dårligt lys, siger han.


 De fleste franskmænd kender Molière, men ville sige nej til at se et af hans stykker. Det mener filminstruktøren Laurent Tirard, der har lavet en film om dramatikeren og skuespilleren, der er Frankrigs svar på Shakespeare og Holberg.
"Han er vores nationalforfatter. Når man taler om Frankrig, taler man om Molières sprog," siger Tirard, da jeg meget passende møder ham på et hotel i Paris med udsigt til den gamle opera.
"Vi studerer ham i skolen, når vi er 12-13 år, men jeg tror, at vi på det tidspunkt er for unge til virkelig at kunne sætte pris på ham. Måske ser vi siden et eller to stykker af Molière, men det er ofte meget gammeldags opsætninger, og de fleste mennesker forstår ikke hvorfor, han er så vigtig." Og det var en af grundene til, at Laurent Tirard ville lave Molière, der sætter forfatteren selv i scene i en historie, der minder om en af hans egne komedier.
"Jeg ville ikke lave en biografisk film - der blev lavet én for 30 år siden, som var virkelig god - men vise folk, at Molière er meget bedre, end de tror eller husker."
Moderne og nutidig
Laurent Tirard, der har studeret film i New York og tidligere arbejdet som filmjournalist, læste også Molière, da han gik i skole og fandt ham kedelig. Men for fem år siden så han en moderne komedie, som han virkelig godt kunne lide, og som lånte kraftigt fra Molière, og instruktøren begyndte at genlæse dramatikerens værker.
"Det gik op for mig, at der virkelig er meget fantastisk materiale i Molière," siger Tirard.
"Han er meget moderne, nutidig. Det var ligesom at finde en skjult skat. Der var så mange ting, jeg kunne lide, interessante personer, og jeg tænkte, 'hvordan kan jeg udnytte dette?' Jeg havde ikke lyst til at filmatisere et enkelt stykke. Jeg ville have det hele, og jeg udtænkte et koncept, der gav mig mulighed for at bruge alle de elementer, jeg godt kunne lide, og forme det som en film, der lignede et Molière-stykke. Jeg havde brug for et led, som kunne binde alle de ting sammen, og det blev selvfølgelig Molière selv. Det bliver et stykke med alle Molières figurer, og Molière skal selv være en figur."
Laurent Tirard begyndte at læse om Molière og fandt blandt andet ud af, at han, da han var ung skuespiller, helst ville spille tragedier, men var virkelig dårlig til det, og at han havde talent for at spille komedie, men ikke kunne lide komedier.
Kunst og penge
"Til sidst gik det dog op for ham, at han kunne tage det, han kunne lide fra tragedien, hvilket var psykologi, og bruge det i komedien og dermed skabe en ny form for komedie. Det var meget interessant, fordi det er noget, som alle komedie-forfattere kæmper med, mig selv inklusive: Hvordan skriver man en komedie, som handler om noget, der er vigtigt for én?"
Laurent Tirard læste sig også til, at Molière på et tidspunkt, hvor han stod over for at skulle vælge mellem komedie og tragedie, forsvandt sporløst i seks måneder.
"Det betød ikke kun, at jeg kunne finde på hvad som helst. Molière var også i en alvorlig krise."
Tirard lod sig inspirere af den italienske dramatiker Luigi Pirandellos Six Characters in Search of an Author (1921), hvor seks af Pirandellos karakterer dukker op under prøverne til et andet af Pirandellos stykker og vil fortælle deres egen historie.
"Molière skulle være ligesom det stykke," siger Tirard.
"Forfatteren møder de personer, som bliver figurer i hans fremtidige arbejde. Det skulle være en metafor for det at skabe og finde vej. Jeg læser en masse om mytologi, og det er gået op for mig, at alle eventyr, alle historier, hvor helten skal dræbe monstrene og besejre dragen, i virkeligheden er en metafor for det eventyr, vi alle er nødt til at gennemleve inden i os selv. Molière handler om det samme. Alt det, Molière oplever, da han forsvinder, er noget, han oplever i sit hoved."
"Jeg kendte temaerne, jeg ville arbejde med: Kunstneren, der prøver at finde sin stemme; konflikten mellem kunst og penge; konflikten mellem den intellektuelle, kunstneren, der tænker meget, men som ikke gør noget, og manden, der ikke tænker, men handler, Jourdain. Til at begynde med afskyr Molière Jourdain, men de kan begge lære noget af hinanden, og det ville jeg udforske i filmen. Et andet tema er vigtigheden af kærlighed i den kreative proces, så jeg vidste, at der skulle være en kærlighedshistorie."
Komedie og tragedie
Arbejdet med Molière har ikke bare lært Laurent Tirard at sætte mere pris på den franske dramatiker - "han havde også en forbløffende evne til at forstå og skildre menneskelig adfærd," siger han. Instruktøren har også fundet en slags sjælekammerat i Molière.
"Den form for komedie, som jeg forsøger at skrive i dag, en slags psykologisk komedie, begyndte Molière at skrive for 300 år siden. Han er mine rødder. Det er ligesom at opdage en forfader, man ikke kender til," siger Laurent Tirard, der mener, at komedien er mere spirituel end tragedien, og at det er religionens skyld, at tragedien alligevel er mere respekteret end komedien.
"Tragedie handler om vores tilknytning til den materielle verden, og om hvordan det er smertefuldt for os at vide, at alle vores materielle goder en dag bliver taget fra os. Komedie fejrer livet og prøver at hjælpe os med at kappe båndene til den materielle verden. Komedien er på en måde meget mere spirituel og filosofisk end tragedien, og der var et tidspunkt, hvor komedien blev meget mere værdsat end tragedien. Det er lang tid siden. I dag anses tragedien for at være mere interessant og nobel, hvilket jeg tror har at gøre med kristendommens og katolicismens indflydelse, hvor alt, der har med nydelse at gøre, er dårligt. Man skal lide, og derfor er tragedien mere værd end komedien."
Molière er blevet en stor succes i Frankrig - selv om puritanere og litterater har angrebet Tirards originale tilgang til emnet - og filmen er blevet sammenlignet med John Maddens 10 år gamle Shakespeare in Love, noget Tirard selv kommer ind på.
"Man kunne kalde min film for 'Molière in Love'," siger han.
"Det er i høj grad samme koncept, samme idé som i Shakespeare in Love. Man tager en virkelig karakter og finder på en fiktiv historie, som ligner hans eget værk. Shakespeare in Love minder om et Shakespeare-stykke, og Molière minder om et Molière-stykke. På en underholdende måde får man forståelsen af, hvad essensen af Shakespeare og Molière er."
Han holder en pause og smiler så.
"Alle lande burde gøre det samme. I Tyskland kunne de lave Goethe in Love."

