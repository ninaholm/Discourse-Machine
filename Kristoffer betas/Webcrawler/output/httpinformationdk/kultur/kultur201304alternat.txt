De alternative danske film er hverken pæne eller kedelige
Information har set Super16’s midtvejsfilm. De to vildeste udskejelser – både den, der falder på halen, og den, der sejrer – bekræfter relevansen af den alternative filmuddannelse. Marie Grahtø Sørensen brager igennem med sin anden syrede kortfilmsfuldtræffer

 Til forskel fra sidste års afgangsfilm fra film-uddannelsen Super16 er der rebelske spark og dristige koncepter blandt dette års midtvejsfilm. Foto: Fra filmen ’Lækre til vi dør’


 
	YOLO’ betyder i ungdoms­lingo »You Only Live Once,« og det gør man jo ganske rigtigt, lever en enkelt sølle gang. Så hvorfor ikke tage konsekvensen, når livet skal sættes på film? Attituden præger i hvert fald tematisk og formmæssigt de midtvejsfilm, som Danmarks alternative filmuddannelse i København, Super16, i år præsenterer på filmfestivalen CPH PIX.


	YOLO er budskabet (og den engelske titel) på årets måske allerbedste og genrefornyende danske kortfilm. Supertalentet Marie Grahtø Sørensen, der allerede med den ubehagelige og syrede prisvindende førsteårsfilm Daimi har gjort sig også internationalt bemærket, wow’er alle kroppens organer med Lækre til vi dør. Filmen har den nye danske ungdomsfilms sans for fantastisk velspillet coming-of-age-dramatik om forvirrende begær – som ikke mindst set i Kaspar Munks You & Me Forever. Skuespillerne Julie Brochorst Andersen og Frederikke Dahl Hansen, der var med i You & Me Forever, samt mindre kendte Stephania Potalivo (fra Natasha Artys Mirakel) spiller deres roller i Lækre til vi dør med humor, charme og indkapslet intensitet. Og så sublimerer Grahtø Sørensen festen ved at indhylde sin historie om intens venindeforelskelse i et neonfarvet, punkpumpet syretrip, der med vild og stilsikker musikvideoæstetik og (mødoms) blodspruttende vampyrsymbolik overtrumfer sin egen fare for homoallegorisk genrekliché. Kapow! Hånden på fissen og foden i graven.

	Legeplatform

	Midtvejsfilm er en fantastisk legeplatform, fordi filmmagerne tør tillade sig at afprøve greb og genrelege, uden at resultatet kommer til at stå som den sidste kvittering fra deres uddannelse. Der kan skejes ud, og tematisk er den følelsessvulstige ungdoms- og dødsdrift et bærende tema i årgangens syv film.


	I den tidløse True Love flirter en ung færøsk pige – fuldstændigt bogstaveligt – med Døden (i kutte og med flotte øjne). Filmen udmærker sig særligt gennem Eivørs musikalske lydlandskab komponeret på dybe suk og vejrtrækninger og med hilsner til Björks mesterlige a cappella-elektronika på Medúlla. Og så udnytter instruktør Heidrik a Heygum de færøske landskaber som bjergtagende baggrund for hans ambitiøse allegoriske fortælling, hvis sluttelige krøller overbeviser i al sin livsbekræftelse.


	I den ambitiøst producerede Et Dukkehjem har instruktør Tobias Gundorff Boesen og manusforfatter Sissel Dalsgaard Thomsen kækt forsøgt sig med noget så evigt fortolket som Ibsens kvindefrigørelsesklassiker.
	I deres version tvangsidylliserer en lille pige ægteskabslivet i sin dukkehusleg, mens forældrene mundhugges i baggrunden. Det er grotesk at se Barbiedukkernes middagsselskab blive bragt, socialrealistisk, til live af skuespillere. Men filmens kritik kommer også til at rette sig mod nogle 1950’er-borgerlige ægteskabsstereotypier, som mangler aktualitetsbid i dag.
	Og det skal en Ibsen-genfortolkning helst have.


Drengeliv skildrer tre fint castede drengevenner, der efter et ungdomsliv i Næstved glider fra hinanden med forskellige ideer om fremtidens gode liv.
	Mens opbrudstematikken har tendens til at blive overformuleret på manuskriptplan, er der fine øjeblikke, hvor drengenes særlige, fjolleintense sammenhold rammer en særlig nostalgisk nerve.
	Tommy Oksens bryllupsfilm, Best Man, deler dette opbrudstema i mandevenskabet, men forbliver vagt spillet og uklar, mens Emil Falkes Nu skal vi more os skildrer en socialt akavet fyr, der prøver at tvinge folk til sin tomme diskoteksfødselsdag. Ensomheden bliver en ond cirkel, der gør ondt at se på – uden at man helt får sympati for den indestængte hovedperson.

Se 'Drengeliv' og 'Nu skal vi more os på' Kort & Godt (Informations spritnye kortfilmsblog)

	Teatersportsdogme

	Charlotte Madsens Sammen hver for sig kalder sig »det ultimative improvisationsprojekt« og er på én og samme gang den modigste og mest vovet producerede film – og den mindst vellykkede i kuldet. Filmens skuespillere (fra Sophie Lassen-Kahlke til Gordon Kennedy) har fået instrukser om deres vestjyske karakterers individuelle mål og motivation, og så er de ellers sat sammen i en bus til en daglang improvisation uden instruktørens indgriben.
	Skuespillerne overgør deres små plotmissioner og karikerede bonderøvsroller og taler så radbrækket et jysk (fordomsjysk), at filmen kommer til at placere sig et ubekvemt sted mellem 1990’ernes
	teatersport og dogmefilm.


	Om projektets dristige koncept under nogen omstændigheder ville kunne fungere er svært at sige. Men hvad fanden gør det så egentligt i en midtvejsfilm? Ikke rigtigt noget. You only live once. Så live and let die. Forsøget er tankevækkende.


	Blandt Super16’s dygtige, pæne afgangsfilm fra sidste år kunne man jo til gengæld savne, at eleverne som Filmskolens alternativ kastede sig ud i vilde formater og rebelske spark.
	I år har Marie Grahtø Sørensen allerede midtvejs leveret en klokkeklar fuldtræffer, som jeg godt tør mene gør hende til det vildeste unge shit for dansk films fremtid. I så fald bliver den hverken pæn eller kedelig. YOLO!


Super16’s midtvejsfilm vises gratis i Empire Bio i morgen. Instruktører og producere introducerer. Super8’s film blev vist tidligere på festivalen

