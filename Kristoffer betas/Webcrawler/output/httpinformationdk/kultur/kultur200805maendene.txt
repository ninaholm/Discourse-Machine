Mændene, som tegnede Disney
Ollie Johnston, som døde i sidste uge, var den sidste af ni animatorer der strøede stjernestøv over nogle af verdens mest elskede tegnefilmfigurer


For at få et indtryk af det aftryk, Ollie Johnston - en af Walt Disneys ældste og længst tjenende samarbejdspartnere - har sat på tegnefilmens verden, kan man vende sig mod Brad Bird, forfatter til og instruktør bag nogle af årtiets mest roste animationsfilm, bl.a. De utrolige og dette års Oscarvinder, Ratatouille.Tilbage i 1978 var Brad Bird en ung animator hos Disney, hvis store forbilleder var både Johnston og dennes bedste ven, Frank Thomas.Begge havde arbejdet der siden 1934 og var del af en kernegruppe, kærligt omtalt som 'de ni gamle mænd'. En gruppe, der udviklede udtrykket, fornemmelsen og følelserne i hver enkelt af Disneys eventyrtitler og var - uanset hvad man mener om den mere-nuttede-end-nuttede Disney-æstetik med de pippende småfugle og blomsterguirlander - grundlæggende pionerer inden for kunsten at overføre bevægelige tegninger til celluloid.Ægte Disney-støvI 1978 trak Johnston og Thomas sig tilbage. De forlod bygningen på en fredag; Bird overtog Johnsons skrivebord den følgende mandag. Som han senere fortalte:"Jeg var passende imponeret, da jeg satte mig i Ollies stol, ved hans skrivebord. Mens jeg undersøgte det og fandt mig til rette, så jeg, at blyantspidseren var fuld af spåner. I stedet for at smide dem ud, hældte jeg dem over i et glas, satte en mærkat på og stillede glasset på bordpladen. Lykke-spåner - et simpelt minde om det hårde arbejde, der kræves for at skabe magi. Mit eget glas med ægte Disney-støv. Det sidste glas."Det var vemodigt. Johnston og Thomas var de sidste af de ni til at gå ud ad døren fra Disneys tegnefilmstudie, som var startet i 1920'erne og som, da selskabet voksede i størrelse og betydning, flyttede til en anonym bygning i den ucharmerende forstad Burbank.En lignende fornemmelse af, at en æra er afsluttet, lagde sig over animationsverdenen den 14. april, da man modtog nyheden om, at Ollie Johnston var død i en alder af 95 år. Han var den sidste af de oprindelige ni, der trak sig tilbage, og den sidste, som døde.Brad Bird nærede tilstrækkelig ærbødighed over for ham til at tilbyde ham små taleroller i to af sine film, Drengen og jernkæmpen og De utrolige, som en hyldest.Det store nummerOllie Johnston blev fejret for sine specifikke bidrag til Disney-kanonen:Figurer som Smisk, kaptajn Klos uduelige hjælper i Peter Pan; de onde stedsøstre i Askepot; den onde prins John i Robin Hood og, måske den mest mindeværdige af dem alle, den tabuoverskridende første scene i Bambi, hvor Bambis mor bliver skudt af jægere.Bambi-æstetikken synes i dag at blive latterliggjort lige så meget, som den bliver værdsat - alle disse store, blinkende, tårevædede dådyrøjne, skabt til at pirke til vores følelser, forekommer mere end blot en smule rørstrømske og manipulerende.Men på det tidspunkt, hvor filmen havde premiere i 1942, var der tale om en banebrydende bedrift - at bringe dyretegninger til live og afføde en følelsesmæssig reaktion hos et massepublikum. Man kan give Disney selv skylden for den smagløse æstetik, men den tekniske bedrift skyldtes udelukkende Johnston - sammen med resten af de ni.Tricket, den udefinerlige magi, var ikke at få publikum til at føle, det skulle reagere på en dygtigt lavet tegning, men snarere at få publikum til at glemme, at det sad og så på bevægelige tegninger, at gøre den følelsesmæssige sammenhæng lettere forståelig, mere spontan, som en dukkefører, der får sit publikum til at glemme, at der er snore i dukkerne.Dette er, hvad Disney havde drømt om lige fra starten."Jeg vil have, at figurerne er nogen. Jeg vil ikke have, at de bare er tegninger," sagde han allerede i 1927.12 principperDe 'ni gamle mænd' blev ansat mere tilfældigt end metodisk - vi taler om tegnefilmens allerførste år, hvor fremtiden var usikker. Johnston var født i Californien med en eksamen fra Stanford University og en prestigefuld kunstskole i Los Angeles, da han blev ansat i 1935. Han fik blot én uges oplæring, før han begyndte på jobbet som en in betweener, en lavt rangerende kunstner som fylder hullerne mellem de vigtigste scener med bevægelse.Andre havde en endnu mere tilfældig tilgang til branchen.Les Clark havde en isbod lige over for Disneys oprindelige bygning i Hollywood og fangede Disneys opmærksomhed på grund af de elegant tegnede skilte, han havde sat op omkring spejlene i butikken. Clark spurgte Disney, om han måtte vise ham nogle tegninger, og det, der oprindelig var et tilbud om kortfristet beskæftigelse, blev til en livstidsstilling.De ni konsolideredes som en gruppe i 1930'erne og 1940'erne, perioden hvor Disney producerede pionerarbejder som Snehvide og de syv små dværge, Fantasia og Bambi. Ingen af dem var gamle mænd - de var i 20'erne og 30'erne. Øgenavnet stammede fra præsident Franklin Roosevelts nedladende betegnelse for de ni fortrinsvis konservative dommere i Højesteret, der havde for vane at blokere for hans New Deal-reformer.Som gruppe udarbejdede de 12 principper for at levendegøre figurer og scener, centreret omkring timing, hvor meget action der skulle fyldes i hver sekvens, og i hvilken grad de skulle overdrive fysiske træk eller bevægelser.Efter Ollie Johnstons mening begyndte alt med en forståelse for figurens sindstilstand. Det er en lektie, hans efterfølgere har lært.Begynder med ingenting"Han lærte mig altid at være bevidst om, hvad en figur tænker," siger John Lasseter, chef for Pixar Animation Studio og instruktør af Toy Story og en lang række succesrige, computeranimerede titler, i en udtalelse i anledning af Johnstons død."Vi sikrer os stadig, at enhver figur, vi skaber hos Pixar og Disney, har en tankeproces og nogle følelser, der bringer dem til live."For Johnston handlede animation ikke kun om at kopiere live-action-filmenes følelser og spænding. Det var også en mulighed for at skabe figurer, der var mere fuldstændige, end nogen skuespiller nogensinde kunne blive med sine fysiske begrænsninger. Naturligvis havde denne udfordring en skræmmende side."Det værste ved at starte en ny scene," sagde han engang, "er at skulle begynde med et stykke blankt papir. Det er ikke ligesom live action, hvor en instruktør ved, at han har Robert Redford eller Maryl Streep - en kendt størrelse. Vi begynder med ingenting."Oversat af Ebbe Rossander© Independent &amp; Information
