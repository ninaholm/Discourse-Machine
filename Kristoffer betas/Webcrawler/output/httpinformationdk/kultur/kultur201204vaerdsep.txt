Værd at se på CPH PIX
Informations filmanmeldere fremhæver:


 Det kan være svært at vælge og overskue udbuddet af de mange film, som fra i morgen vises på filmfestivalen CPH PIX. Men her er en række anbefalinger fra Informations filmredaktion:
New Danish Screen 2012
Novellefilmen er et fantastisk format. Den korte, stramme fortælling har i bedste fald en helt enestående intensitet – som vi alt for sjældent har mulighed for at opleve på stort lærred. CPH PIX viser fem nye danskproducerede film på mellem syv og 29 minutters varighed. LM
A Fish (3D)
3D bliver som regel forbundet med mainstream og amerikanske blockbusters. Men hvad sker der, når 3D-teknikken kommer i hænderne på en debuterende sydkoreansk instruktør med kunstneriske ambitioner? Det er værd at udforske. LM
Dark Horse
Hvis du, som jeg, mener, at Todd Solondz’ herligt tragikomisk ensemblefilm ’Happiness’ fra 1998 er en nyklassiker, så skal hans ’Dark Horse’ fra 2011 selvfølgelig også ses. En skæv kærlighedsfilm på ydmyge 84 minutter. LM
John Cooper Clarke Live
At han har en slående lighed med Bob Dylan er kun en af flere positive ting, man kan sige om den aldrende britiske punkpoet John Cooper Clarke. Har man hørt ham fyre et ultrakompakt værk som ’Evidently Chickentown’ af, glemmer man det sent igen. Ordsmed og stemmekunstner i syret forening. JVK
Take Shelter
Et af de mest interessante ansigter i nyere tid sidder på 37-årige Michael Shannon. Han var tæt på at stjæle billedet fra Kate Winslet og Leonardo DiCaprio i ’Revolutionary Road’, og i independentfilmen ’Take Shelter’ spiller han atter en mentalt ustabil mand. Det kan næsten kun blive en intens og seværdig omgang. JVK
The Night of the Hunter
Det er for mange år siden, at jeg har set skuespilleren Charles Laughtons eneste film som instruktør, i hvilken Robert Mitchum spiller en af filmhistoriens mest berømte skurkeroller (han har nøje udvalgte ord tatoveret på sine knoer). 35 år senere kunne man således opleve en reference til denne thriller-klassiker fra 1955 i Spike Lees mesterværk ’Do the Right Thing’. JVK
Corpo Celeste
Alice Rohrwacher vandt i februar fortjent Ingmar Bergman-prisen som bedste spillefilmsdebut ved Göteborg Film Festival for denne smukke skildring af en ung piges problemer med at falde til i en religiøs, italiensk landsby. ENR
My Brother the Devil
Sally Al Hosainis ’My Brother the Devil’ er en anden spændende debut med både bid og vid. Følg med to egyptiske brødre på en tankevækkende tur rundt i Londons Hackney-bandeland. ENR
Father of My Children
Franske Mia Hansen-Løve er udvalgt til en af 3x3-serierne og tager i sin anden spillefilm følsomt fat i et familiedrama inspireret af en fransk filmproducers virkelige skæbne. Og nej, på trods af navnet er hun ikke spor dansk. ENR
Stormfulde Højder
Emily Brontës multifilmatiserede melodrama-klassiker er på Andrea Arnolds kvadratiske lærred gjort smukkere og grummere end nogensinde før. Det er Terrence Malicks natursensibilitet, der knalder hovedet mod Arnolds forråede socialrealisme. Sært og vildt betagende. KHY
Neighbouring Sounds
Kleber Mendonça Filhos brasilianske storbydrama vandt overlegent kritikerprisen på Rotterdam Film Festival for sin præcise flerstrengede tematisering af overvågning og mistillid i en verden, hvor fattig og rig lever side om side i paranoid disharmoni. KHY
Skønheden og udyret 
At se en filmklassiker på en festival, er som at få en kølig fadøl i hånden efter dage på paphvidvin. Jean Cocteaus eventyrlige mesterværk fra 1946 er så storladent drømmende og stemningsfuldt, at man kan mærke det stakkels bæsts ånde i nakken og aldrig glemmer hans kald: »Beeeelle, Beeeelle …« KHY
Iron Sky, Timo Vuorensola 
Nazierne er langt fra slået, men har blot søgt tilflugt på Månens skyggeside, hvor de i 70 år har ventet på hævn. Nu kommer de i ufoer flyvende tilbage mod Jorden med Udo Kier som deres ‘Moon Führer’ i spidsen. AR
Omar Killed Me, Roschdy Zem
Filmen tager afsæt i en rigtig retssag, hvor eneste ‘bevis’ på, at gartneren Omar Raddad skulle have myrdet sin arbejdsgiver er, at hun i eget blod har skrevet de sigende ord: ‘Omar dræbte mig’. AR
Indignados, Tony Gatlifs
Gatlifs portrætterer den aktuelle aktivisme i Europa gennem den afrikanske emigrant Bettys øjne. Filmen er en opfordring til at lade ens stemme blive hørt i mødet med verdens uretfærdighed. AR
 
 
Hvem er anmelderne?
LM (Liselotte Michelsen)
JVK (Jonas Varsted Kirkegaard)
ENR (Eva Novrup Redvall)
KHY (Katrine Hornstrup Yde)
AR (Andreas Relster)
 
Find spilletider og -steder på: www.cphpix.dk

