Dagpengesystemet sikrer diversitet i kunsten
Stramningen af dagpengereglerne vil i høj grad ramme kunstnerne. De vil ikke lave kunst på dagpenge. Men de kan heller ikke lave kunst uden
Stramningen af reglerne om supplerende dagpenge og de allerede restriktive rådighedsbestemmelser gør, at kunstnerne ikke har mulighed for at stå til rådighed for deres egen branche. For skuespillerne er det især reglerne om, at man skal stå til rådighed for helårsstillinger for at modtage dagpenge, der gør livet besværligt.


 Beskæftigelsesminister Claus Hjort Frederiksen mener, at kunstnerne skal stå til rådighed for arbejdsmarkedet, og dagpengesystemet ikke er til for at hjælpe kulturlivet. Kunstnerne er enige. De vil ikke lave kunst på dagpenge. Men stramningen af reglerne om supplerende dagpenge og de allerede restriktive rådighedsbestemmelser gør, at kunstnerne ikke har mulighed for at stå til rådighed for deres egen branche. For det er sandt, at mange kunstnere er dybt afhængige af dagpengesystemet, hvis de skal kunne opretholde deres engagement i kunsten. Det er et besøg på diverse foreningers hjemmesider et godt billede på. Her er vejen til linket om a-kasse og dagpengeregler noget kortere end hos andre fagforeninger.
For skuespillerne er det især reglerne om, at man skal stå til rådighed for helårsstillinger for at modtage dagpenge, der gør det svært. "Der findes omkring 100 helårsstillinger for skuespillere i Danmark," siger formanden for Dansk Skuespillerforbund, Henrik Pedersen: "så det er praktisk talt umuligt for en skuespiller at blive helårsansat. Og i forhold til kravet om konstant at søge job er det også vanskeligt: Hvornår har man sidst set en jobannonce i berlingeren, hvor Ole Bornedal søger skuespillere? Ansættelser i vores branche foregår i lukkede netværk."
Skuespillerne har altså svært ved at leve op til de krav, der stilles, mens de er på dagpenge, også selvom de søger stillinger på livet løs: "De fleste stillinger er kortidsansættelser, og det er ikke nok, når man modtager dagpenge. Det vil i praksis sige, at vi ikke står til rådighed for det kunstneriske arbejdsmarked, når vi står til rådighed for det almindelige," siger Henrik Pedersen. "På længere sigt vil yderligere stramninger af dagpengesystemet gå ud over kvaliteten i kunsten," tilføjer han.
Der er også langt mellem jobopslagene, hvis man er filminstruktør, bemærker Jens Loftager, der er formand for Danske Filminstruktører. "Der eksisterer mange forskellige former for arbejdsmarkeder, og det er vi nødt til at indrette a-kassesystemet efter. Det er et meget fleksibelt system, og det er jo ikke sådan, at vi, der lever i det, synes, det er det fedeste i verden, men jeg tror, at det er den måde, der sikrer det største udbytte, " siger han.
Stigmatisering
Også hos Billedkunstnerforbundet er man frustrerede over ministerens udmelding. 
"Jeg synes Claus Hjort Frederiksens udspil er med til at kriminalisere og stigmatisere kunstnerne. Det kommer til at virke, som om kunstnerne laver kunst på dagpenge. Sådan forholder det sig bestemt ikke. Kunstnerne er enormt hårdtarbejdende og engagerede. Vi har undersøgelser, der viser, at de fleste billedkunstnere arbejder 70 timer om ugen, men lønningerne er lave, og det er de færreste, der kan leve af at sælge værker."
Hvis man ikke længere skal kunne få supplerende dagpenge, mens man har et deltidsjob, så må de lønnes procentvis højere end fuldtidsjobs, mener Nanna Gro Henningsen: "Det må jo ske i erkendelse af, at der er nogle arbejdsgivere, der ikke har råd til at udbyde fuldtidsjob, hvilket gælder for de fleste kunstakademier. Kultursektoren er underfinansieret, og det må man jo så tage på sig," siger hun. Myten, om at kunstnere ikke kan leve af deres kunst, fører ifølge Nanna Gro Henningsen det uheldige med sig, at de også bliver lønnet ud fra den opfattelse:
"Hvis du som kunstner laver en seperatudstilling på et museum, så ligger der sandsynligvis et helt års arbejde og en investering på mange penge forud for dig, men museer og institutioner er jo ikke salgssteder. Det vil sige, at du producerer noget til offentlig visning, men du får meget sjældent honorar fra institutionen, fordi man har en mytisk forestilling om, at det er nok betaling, at kunstneren får den offentlige eksponering."
Del af arbejdsmarkedet
Både Jens Loftager, Nanna Gro Henningsen og Henrik Pedersen efterlyser, at de forskellige kunstområder accepteres som en seriøs del af arbejdsmarkedet.
"Vi betaler altså også til a-kasserne, når vi er i arbejde. Det er jo ikke en social støtte eller bistand, selvfølgelig putter staten også penge i det system, men man skal ikke glemme, at det er lønmodtagerne, der betaler størstedelen. Det undrer mig i høj grad, at det skal komme fra en socialdemokrat at foreslå, at kunsterne selv skal oppebære sig," siger Nanna Gro Henningsen og henviser til den tanke, som socialdemokraternes arbejdsmarkedsordfører Thomas Adelskov luftede i søndagens Politiken: "Der er ingen lov, som siger, at der kun er ét a-kassesystem i Danmark. Og hvis kulturlivet har nogle specielle behov, så burde de måske lave en a-kasse, hvor de hæftede mere solidarisk for hinanden, når de havner i deres arbejdsløshedsperioder," sagde han.
Jens Loftager er mere åben for at se på a-kassesystemets indretning: "Det kan da godt være, at vi skal se på om vi skal give en smule mere i kontigent for at sikre fleksibiliteten i systemet og diversiteten i kunsten. Det må kunne gradbøjes. Vi vil gerne stå til rådighed for arbejdsmarkedet og vil gerne yde mere, hvis det er det, det handler om," siger han 
Jens Loftager mener, at omkring 90 pct. af de beskæftigede indenfor teater og film arbejder på freelancebasis, og derfor handler diskussionen om at opretholde dagpengesystemet i virkeligheden om, om man ønsker at bevare kunsten. 
Tavs kulturminister
Men spørgsmålet er, om der ikke er nogle kunstnere, der ved hjælp af dagpengesystemet, får kunstigt opretholdt en karriere, der måske bare ikke er gangbar? Jens Loftager medgiver, at der altid i sådanne systemer vil være eksempler på, at det bliver udnyttet, men han kan ikke forestille sig et system, der alene satsede på kunstnere med en bæredygtig karriere: 
"Jeg ser sådan på det, at dagpengene er med til at sikre diversiteten i kunsten. Jeg har svært ved at forestille mig, at man kunne skabe et lønningssystem - så ender vi måske med noget á la Østtyskland 1963. Her laver man måske nogle livstidsfastansættelser indenfor teater og film, men man har kun råd til at give 10 mennesker ansættelser, og de skal så stå for hele kulturudbuddet."
Både Jens Loftager, Nanna Gro Henningsen og Henrik Pedersen undrer sig over, at kulturministeren forholder sig tavs i sagen. "Det er da rigtigt, at det er et arbejdsmarkedsspørgsmål, men jeg kan da ikke forestille mig, at kulturministeren er interesseret i, at der foretages indgreb, der på længere sigt kan resultere i, at det er umuligt at leve som kunstner, derfor undrer det mig meget, at han ikke blander sig i denne debat."
Fra kulturministeret lyder det, at ministeren fortsat er på ferie, og at han i øvrigt opfatter dette som et arbejdsmarkedsspørgsmål og derfor ikke ønsker at kommentere, da det er beskæftigelsesministerens bord.


