’Sex er noget af det smukkeste inden for islam’
Danmarks første islamiske sexolog ønsker at gøre op med muslimers fordomme om, at man ikke må dyrke fræk sex. Så længe de holder sig inden for islams rammer for sex, kan det føre dem til paradis
’Jeg stiller de rigtige spørgsmål, og så må klienten tage de valg, som han eller hun kan leve med. Hvis klienten vælger at tage et valg, der ligger uden for de islamiske rammer, må jeg være direkte og bede ham om at finde en anden sexolog,’ siger Fatima El Hajj.


 
	Jeg kan huske, jeg sad med en veninde på en café, hvor hun fortalte, at grunden til, at nogle kvinder har udflåd, er, at de dyrker for meget sex. Det havde hun fået at vide af sin mor. Så tænkte jeg: ’Oh my God, står det virkelig så slemt til’.«

	Fatima El Hajj bruger oplevelsen med veninden til at forklare, hvorfor hun ikke blot skulle være sexolog, men islamisk sexolog.

	Fatima El Hajj er først færdig med sin uddannelse hos den danske sexolog Joan Ørting om et lille år, men hun har allerede øvet sig på en del klienter. Mændene henvender sig af mange forskellige grunde. Nogle vil have hjælp til at undgå for tidlig sædafgang, andre henvender sig, fordi de har præstationsangst, ligesom hun også har hjulpet mænd med at komme ud af udenomsægteskabelige affærer. Med kvinderne taler hun meget om nydelse, orgasme og frygten for den første gang.

	En fordom, Fatima El Hajj ofte møder hos både venner og klienter, er, at muslimer ikke bør have for ’fræk’ sex, og at man kun har sex for at få børn. Det stemmer dog ikke overens med islam – tværtimod:

	»Sex er noget af det smukkeste inden for islam – man kommer i paradis af at dyrke elskov med sin ægtefælle. Og det vil jeg gerne have, at især kvinderne lærer at kende,« fortæller hun.

	»Jeg har talt med mange kvinder, der er skræmt fra vid og sans over at skulle have sex med deres mand første gang. Det er bare noget, der skal overstås med lukkede øjne under dynen. Hold da op for et trist syn på starten af ens ægteskab. Og det er slet ikke sådan, det skal være ifølge islam,« siger hun.

	Hun ser det derfor som en af sine vigtigste missioner at fortælle klienterne, at der er stor forskel på det sociale pres, kvinder udsættes for kulturelt, og islams syn på sex.

	»Sex skal overhovedet ikke være noget, man som kvinde skal presses til, eller som bare skal overstås. Den adfærd stammer ikke fra islam, det er noget, som kulturen pådutter kvinden. Det har intet med islam at gøre,« siger Fatima El Hajj, der har suppleret sin uddannelse hos Joan Ørting med en uddannelse over internettet i sex og etik fra det islamiske universitet Zaytouna College. Her lærte hun, at islams rammer for sex ofte er meget friere end dem, der hersker i den etniske kultur.

	Islams rammer for sex

	Forskellen på en islamisk sexolog og en almindelig sexolog ligger ifølge Fatima El Hajj i, at hun rådgiver sine klienter inden for rammerne af islam. I islam er der altid noget, der er rigtigt, og noget, der er forkert – også inden for sex.

	»Det er meget svært at være seksuelt aktiv muslim, hvis man ikke kender islams rammer for sex. Jeg tror derfor også, at muslimer har mere brug for at gå til sexolog. Hvis ikke man kender rammerne, vil man hele tiden have sådan en lille stemme i hovedet, der spørger: Må jeg nu det her?« fortæller Fatima El Hajj.

	Selv om muslimer har mere brug for at gå til sexolog end andre, er Fatima El Hajj Danmarks første islamiske sexolog. Indtil nu har de muslimske piger ofte kun forhørt sig om sex hos andre kvindelige familiemedlemmer.

	»Seksuelle samtaler blandt muslimer er altid foregået sådan, at der er en eller anden moster, der ved et eller andet. Og kun Gud ved, hvor hun ved de ting fra,« siger hun og griner. »Det gør mig så ondt, at min generations viden om sex skal komme fra sådan nogle gamle rygter.«

	»Nu bryder jeg isen. Jeg bliver simpelthen nødt til at hjælpe mine muslimske medsøstre og medbrødre. Tænk på, hvor forfærdeligt det må være at dyrke sex med sin mand og så føle sig beskidt, fordi man har udflåd. Folk tror jo på rygterne, fordi de ikke har nogen, de kan spørge,« forklarer hun.

	Man kan dog ikke selv slå op i koranen, hvis man ønsker at finde svar på, om man må have analsex eller oralsex, forklarer hun. Hvis man vil have svar, kræver det både kildekritik og indgående viden om, hvordan de islamiske tekster skal fortolkes. Hendes rådgivning ender derfor sjældent i et klart ja eller nej.

	»Der er fire forskellige retsskoler og mange detaljer, man skal være opmærksom på, når man fortolker islam. Én retsskole siger, at du eksempelvis gerne må bruge sexlegetøj, så længe du ikke får orgasme, mens man ifølge en anden retsskole ikke må,« siger hun og fortsætter:

	»Det er meget svært for den almindelige muslim at finde svarene selv. Derfor er det godt, at jeg har studeret det, så jeg på en almindelig dansk måde kan fortælle folk, at man for eksempel godt må have oralsex inden for nogle bestemte rammer – hvis man eksempelvis ikke sluger sæden.«

	Bunder i opdragelsen

	Fatima El Hajj peger på, at mange af uoverensstemmelserne mellem, hvad der er tilladt i muslimsk kultur, og hvad der er tilladt ifølge islam, bunder i opdragelsen. De muslimske piger bliver opdraget til, at de hverken må være for støjende eller udfordrende, og da forældrene mener, at børnene helst ikke skal vide for meget om sex inden ægteskabet, lader de være med at tale om sex med dem.

	»Mange forældre fortæller blot, at sex er forbudt. Det er ikke noget, man må gøre, ikke noget, man skal tænke på – man skal bare glemme det. Når man så er gift, skifter forventningerne, så skal man pludselig være erotikdronning, og hvordan omstiller man sig til det fra den ene dag til den anden? Indtil da er man jo opdraget til at tænke, at sex er noget af det mest skamfulde og forbudte i hele verden.«

	Jobbet som sexolog rækker ud over at rådgive om sex. Ifølge Fatima er det essentielt at tale om følelser og kærlighed – også med de helt unge piger. Dem vil hun gerne forklare, at det er helt i orden at være forelsket – også selv om ens forældre mener, at det er forkert.

	»Der er eksempelvis mange teenagepiger, der er forelskede i Justin Bieber – også muslimske piger – men den går ikke hjemme hos forældrene, der ikke kan forstå, at man gerne vil have alle hans plakater på sit værelse. Her vil jeg fortælle pigerne, at det er normalt at blive forelsket – samtidig med at jeg selvfølgelig også vil fortælle dem om islams rammer for dating og sex. Det er vigtigt, at pigerne forstår, at selv om det måske går imod familiens kultur, at de er forelskede i Justin Bieber, så går det altså ikke imod islam,« siger hun.

	Et helt andet samfund

	Sammenstødet mellem forældrene og de unge danskfødte muslimer skyldes blandt andet, at forældregenerationen ikke er vokset op i det samme samfund, som deres børn nu skal navigere i. Som ung dansk muslim er man hele tiden i kontakt med det modsatte køn, og det kan være svært at klare sig godt i popularitetskonkurrencen eller at tale med i skolegården, hvis man skal undgå alt, der handler om sex, forklarer Fatima.

	»Hvis min far kom ind i stuen, mens min lillesøster så Paradise Hotel, ville han jo få et flip. Men det vil min lillesøster ikke kunne forstå, for alle hendes skolekammerater ser det jo. Det er det, man taler om i skolegården,« siger hun og fortsætter:

	»Jeg har forståelse for, at Paradise Hotel er spændende, men jeg vil tale med de unge om, hvorvidt de virkelig ønsker den form for sex, hvor det bare er ind, ud og så videre – uden følelser – ligesom i porno. Paradise Hotel prøver at vise, at der er et facit på, hvordan man har god sex, og hvordan man er sexet. Men virkeligheden er, at ikke alle kvinder synes, at en mand med vaskebræt er fræk, ligesom der ikke er en facitliste for, hvordan en kvinde får orgasme.«

	Fatima El Hajj mener ikke, at hun presser sine klienter til at træffe bestemte valg.

	»Jeg stiller de rigtige spørgsmål, og så må klienten tage de valg, som han eller hun kan leve med,« forklarer hun. »Hvis klienten vælger at tage et valg, der ligger uden for de islamiske rammer, må jeg være direkte og bede ham om at finde en anden sexolog. Men selvfølgelig er der gråzoner, og jeg prøver at være large«

