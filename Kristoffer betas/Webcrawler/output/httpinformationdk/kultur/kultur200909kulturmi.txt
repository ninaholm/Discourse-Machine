Kulturminister: Bogbranchen har det fint
På gårsdagens åbne samråd afviste kulturminister Carina Christensen (K) enhver snak om krise i bogbranchen og slog samtidig fast, at liberaliseringen og de frie bogpriser er kommet for at blive


 »Boglader lukker på stribe«. »Faldende omsætning presser forlag«. »Bogbranchen er i oprør«.
Pressen har været fyldt med krisehistorier om bogbranchen de seneste måneder, men spørger man kulturminister Carina Christensen, er der ingen grund til bekymring. Branchen klarer sig nemlig ganske udmærket, forklarede hun på gårsdagens samråd i Kulturudvalget, hvor hun var indkaldt for at redegøre for udviklingen i branchen siden liberaliseringen i 2001 og for at fremlægge sine egne planer for at bringe branchen ud af krisen.
Men der er altså slet ikke nogen krise, forklarede kulturminister Carina Christensen kulturudvalgsmedlemmerne og den fremmødte presse.
»Alt i alt synes jeg faktisk ikke, at det står så sløjt til på bogmarkedet,« sagde ministeren.
På baggrund af en lang række statistikker pegede kulturministeren blandt andet på, at der - siden liberaliseringen i 2001, hvor boghandlermonopolet forsvandt, og det blev frivilligt for forlagene at sætte faste priser på bøger - er sket en stigning i både bogsalget og antallet af titler, at boghandlerne stadig sidder på mellem 50-60 procent af bogsalget, og at udbudet af bøger er mere varieret nu end nogensinde før.
Ministeren affejede også bekymringen for en snarlig boghandlerdød med henvisning til, at der lukkede flere boghandlere i de syv år før liberaliseringen i 2001 end i de efterfølgende syv år.
»Så hele forestillingen om, at boghandel efter boghandel forsvinder, er muligvis korrekt, men det lader ikke til at have noget med liberaliseringen at gøre - nærmest tværtimod,« svarede ministeren og slog fast, at hun vil arbejde målrettet for »en fuld liberalisering af bogmarkedet« med udgangen af 2010.
Carina Christensen tog dog imod den socialdemokratiske kulturordfører Mogens Jensens forslag om at invitere forligskredsen bag den nuværende ordning til en drøftelse af, hvad man kan gøre for at sikre den smalle litteratur og de velassorterede boghandlere.
»Jeg vil gerne indkalde forligskredsen, og i den drøftelse kan vi tage udgangspunkt i en række konstruktive forslag, som Forlæggerforeningen har sendt til Kulturministeriet,« sagde Carina Christensen, der samtidig lovede at kæmpe en politisk kamp for at sikre ophavsretten i den digitale tidsalder.
»For ophavsretten er af fundamental betydning for forfatterne og selvfølgelig også for branchen som helhed,« understregede ministeren.
Forkert debat
Efter samrådet var der utilfredshed at spore blandt flere branchefolk, der havde overværet samrådet.
»Der er jo tydelige tegn på, at der ikke er god økonomi i branchen, men Carina Christensen brugte kun tal frem til 2007. Der er for eksempel underskud på de store forlag, der er kommet en øget magtkoncentration i branchen, og senest har vi set, hvordan det lille forlag Hr. Ferdinand tilsyneladende har været udsat for boykot af landets største boghandlerkæde. Det er alt sammen krisetegn, som ministeren bør være opmærksom på, men det blev ikke debatteret,« sagde formand for Dansk Forfatterforening Lotte Garbers.
Det var SF's kulturordfører, Pernille Frahm, der havde indkaldt kulturministeren til mødet, men Lotte Garbers var ikke imponeret over oppositionspartiets spørgsmål til ministeren.
»De egentlige krisetegn for branchen kom aldrig på bordet, fordi spørgsmålene fokuserede på, at det er synd for de små forlag og for den smalle litteratur. Men det er faktisk ikke dem, der lider mest lige nu. Det er de mellemstore forlag og de mellemstore forfattere. Og det er tilmed dem, der er flest af. Men alligevel var der ikke nogen, der snakkede om dem,« sagde en tydeligt irriteret Lotte Garbers.
Kort før middag i går - umiddelbart efter samrådets afslutning - udsendte Boghandlerforeningen en opsigtsvækkende pressemeddelelse. Boghandlerforeningens bestyrelse vurderer, at det ikke længere er realistisk at få genetableret faste bogpriser i Danmark, og vil nu i stedet »fokusere på andre aktiviteter for at styrke boghandlens placering i den digitale tidsalder,« lyder det.
Beslutningen er dog ikke enstemmigt vedtaget. Et enkelt medlem af bestyrelsen, Peter Thinghøj, har erklæret sig uenig i flertallets vurdering.


