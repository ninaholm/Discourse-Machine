En hed nat i Putins seng
Escortpigen Patrizia D'Addario, som har tilbragt en nat med Silvio Berlusconi, bliver i aften hyldet på et diskotek i Paris
Silvio Berlusconi holdt ikke sine løfter til escortpigen Patrizia D'Addario, det fortryder han  nok i dag.


 ROM - Italiens svar på Jeanne d'Arc, escortpigen Patrizia D'Addario, bliver i aften fejret i Paris. D'Addario havde en båndoptager i tasken, da hun i november 2008 tilbragte en nat med ministerpræsident Silvio Berlusconi. Ugemagasinet L'espresso har offentliggjort optagelserne:
»Jeg tager også et bad. Vent på mig i den store seng, hvis du bliver først færdig.«
»Hvilken seng? Putins?«
»Putins seng.«
»Hvor sødt! Himmelsengen.«
Dagen efter ringer Berlusconi til D'Addario, som igen er klar med båndoptageren:
»Her til morgen indviede jeg en udstilling. Jeg holdt en smuk tale, folk klappede, og jeg virkede slet ikke træt.«
»Ligesom mig. Jeg er ikke træt, selv om jeg ikke har sovet. Men jeg har mistet stemmen.«
»Hvorfor det? Vi råbte jo ikke.«
»Selv om jeg ikke skreg, er stemmen forsvundet. Ved du hvorfor? Jeg tog 10 brusebade med iskoldt vand, fordi jeg havde det varmt.«
Optagelserne indeholder også oplysninger, som Bagsiden af hensyn til yngre læsere ikke kan viderebringe. Men Berlusconi har glemt at honorere D'Addario for hendes præstationer, selvom hun blev stillet både en byggetilladelse og et kandidatur til Europa-Parlamentet i udsigt. Det har udløst et hævntogt, der vækker større opsigt i udlandet end i Italien, hvor ministerpræsidenten som bekendt har en vis indflydelse i mediebranchen.
Fortrydelse og fest
Man siger, at et italiensk ægteskab er som et bordel, og det vakte latter, da Berlusconi i talen dagen efter sin nat med D'Addario gentog denne kliché.
Men hans kone, Veronica Lario, synes ikke, at der er noget at grine af, og vil skilles. Berlusconi har anglet efter italienernes tilgivelse med en bemærkning om, at han »ikke er en helgen«, og efter kritik fra Vatikanet og den katolske presse har han meddelt, at han snart vil besøge den folkekære helgen Padre Pios grav i Apulien.
Mens »slutbrugeren«, som Berlusconis advokat kom til at kalde sin klient, tilsyneladende fortryder, lader »slutproduktet« sig fejre. Den parisiske natklub Le Globo afholder i aften et I Love Silvio Party All'Italiana til ære for Patrizia D'Addario:
»Historien om Berlusconi og D'Addario gjorde os nysgerrige, så vi kontaktede hende, og hun sagde straks ja til at komme. Det bliver hendes første offentlige optræden siden skandalen,« siger natklubbens ejer, Benjamin Patou, til avisen La Stampa.
Le Globo, som oprindelig var et brasserie, åbnede på Boulevard de Strasbourg i 1895 og dannede i starten af 1900-tallet ramme om de franske socialisters møder. Stedet vil til lejligheden være udsmykket med den italienske trikolore, og personalet vil være iført spilletrøjer fra Berlusconis fodboldklub, AC Milan. Gæsterne får udleveret en Berlusconi-maske, så den angrende kavaler kan i al ubemærkethed selv deltage i festen.


