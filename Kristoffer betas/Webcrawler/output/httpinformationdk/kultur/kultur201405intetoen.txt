’Jeg har intet ønske om at trave igennem livet alene’
Det var tungt at skrive fjerde bind i bøgerne om Camilla og selskabet, fortæller Christina Hesselholdt. Men hun er blevet bedre til at udholde mørket, for kunsten frelser én fra at drukne i virkeligheden
Christina Hesselholdt kalder selv sin fjerde bog om Camilla for en lille udviklingsroman, der bevæger sig fra mørke mod lys.


 
	Det er første gang, jeg har tænkt på at holde op med at skrive,« erklærer Christina Hesselholdt. »Det var så tungt at være i det stof omkring min familie. Det føltes som et overbud af ulykke. Det var som at stå i en tunnel.«

	»Det tog et halvt år at skrive det første stykke i bogen – som er det sorte stykke,« tilføjer hun.

	Det tunge stof, der ligger til grund for bogen, er ud over morens død og livet alene efter afskeden med Charles i forrige bind, morfarens depression samt farmorens selvmordsforsøg og forsøg på at tage livet af sin datter engang i fortiden. Depression, tab og menneskelig ulykke hober sig op, men er det ikke netop skriften, der kan skabe iagttagelse og distance, spørger jeg.

	»Det er den fordel, man har som forfatter,« bekræfter Christina Hesselholdt, »at man kan skabe distance til sit personlige stof ved at skrive om det.«

Agterudsejlet er den fjerde og foreløbig sidste roman i Hesselholdts serie om Camilla og hendes venner. Her beskæftiger forfatteren sig i romanens form med et åbenlyst selvbiografisk stof, hvor hun bearbejder et nok så smertefuldt materiale som sygdom, smerte, skilsmisse og opbrud med et stort sprogligt overskud. De tre første romaner i serien beskrev en udviklingsproces, hvor Charles og Camillas mor, var de vigtigste personer.

	Den transformationsproces, som det er at skrive på et delvis selvbiografisk stof, er vel én, man skal leve sig igennem? Har det været en erfaringsproces at skrive Agterudsejlet, spørger jeg.

	»Jeg er måske bedre blevet i stand til at udholde det sorte stof, jeg her har skrevet om. ’Kunsten findes for at man ikke skal forgå i sandheden,’ siger Nietzsche. Kunst udgør en slags parallelverden, som frelser en fra at drukne i virkelighed,« svarer Christina Hesselholdt, »og det gælder både i forhold til at skabe og opleve kunst. For eksempel bruger jeg citater fra Thomas Bernhards Årsagen, der handler om selvmord, som ekkoer i min egen tekst om selvmord. Jeg peger på kunsten som erkendelses- eller forståelsesramme.«

	»Det er vigtigt at holde sig transformationen og forandringen af erindringen til skrift for øje. Til sidst har det, der står, ikke længere ret meget med de virkelige hændelser at gøre,« understreger Christina Hesselholdt. »Man kan næsten sige, at der ikke er noget tilbage af, hvordan de var,« siger hun og citerer den rumænske forfatter, Herta Müller:

	»Når jeg sætter noget levet ind i sætningerne, begynder der en spøgelsesagtig flytning. Kendsgerningernes indvolde pakkes ind i ord, de lærer at gå og flytter et sted hen der endnu ikke er kendt ved flytningen. For at blive i flyttebilledet, når jeg skriver, er det som om sengen stiller sig ud i en skov, stolen ind i et æble, gaden løber ind i en finger ...«.

– Det er den ene side af sagen, men den anden er jo, at det ikke ville være interessant at læse, hvis affekten, hvordan de erindrede begivenheder føltes, ikke var formidlet?

	»Men det skal ske i en genskabt form. Der skal meget hård form og tilskæring til.«

– Har det så ikke også på en måde været frelsende at være forfatter?

	»Jeg kan ikke vide hvordan det ellers ville have været, men det er en glæde og triumf at skabe form.«

	Alene, som på en øde ø

	Romanen begynder med Camilla i frivilligt eksil i det sommerhus, som hun har arvet fra sin mor. Moren er død, og livet med Charles er fortid. Tingenes tilstand ridses op på første side:

	»’Når man er alene, risikerer man ingenting’.

	’Men er det helt sandt?’

	(Jeg talte med mig selv).

	Agterudsejlet. Marooned – o’erne som en skylle af vand over rælingen på skibet man nu kun aner i horisonten.

	’Det er også noget værre noget, de har svigtet dig alle sammen’, sagde naboen, lige uden for min store have, hvor vi var mødtes, hvor jeg stod og græd.

	’Min mor kan jo ikke gøre for, at hun er død,’ sagde jeg, ’og Charles – det er som det skal være, vi kunne ikke holde hinanden ud.’

	’Nå, så var det jo godt det samme’.«

	Men alt er ikke godt det samme, livet fortsætter, det skal stadig leves.

	»Oven på et travlt liv som pårørende til moren og Charles, som begge var syge, er det en stor kontrast at være alene,« forklarer Christina Hesselholdt, der karakteristisk nok hele tiden veksler mellem at tale om Camilla og tale som Christina.

	»Agterudsejlet betyder at blive ladt tilbage,« siger hun og henviser til et af romanens citater: et ordbogsoplag, der eksemplificerer ’agterudsejlet’, ’marooned’ således: »Det var den overvældende ensomhed i den agterudsejlede sømands liv som medførte hans vanvid.«

	»Men Camilla bliver ikke vanvittig, hun giver sig til at nedfælde begivenhederne fra fortiden i sin notesbog, som hun kalder ’Dokument sort’. Bogen handler også om at lære at glæde sig over ting alene, om ikke at have nogen at dele glæden med, om på en måde at skulle opfinde sit forhold til verden på ny, det er også det, det indebærer at være agterudsejlet. Det bliver et eksistentielt projekt at lære at glæde sig over verden alene,« siger Christina Hesselholdt, »Skrivningen af denne bog har imidlertid betydet, at jeg har fået en enorm vished om, at jeg har brug for andre mennesker. Jeg har intet ønske om at trave gennem livet alene.«

	Fra mørke til lys

	»For mig har det været vigtigt at få bogen til at blive en lille udviklingsroman, der bevæger sig fra mørke mod lys, og samtidig rejser spørgsmålet om, hvad det er, der danner en.«

– Et sted skriver du afstandtagende om mennesker ’der i årtier rejser i bestemte historier om sig selv’?

	»Det er ofte mænd, tror jeg! Men det er jo ikke til at vide, hvad der har dannet en. Jeg skriver også, at ’jeg kan være den jeg er, som resultat af det-og-det-og-det i stedet for af det-og-det, det er selvsagt rent gætteri hvad der har dannet en’.«

	Camilla kommer videre efter tabene ved at købe en hest og arve vennen Edwards hund. Senere er hun atter klar til at vende sig mod andre mennesker, hun forelsker sig og bliver endda gravid!

– Den havde jeg ikke sét komme, udbryder jeg.

	»Der kan du se, jeg kan også finde på,« smiler Christina Hesselholdt.

	»Forelskelsen er en glædesbringende kraft, og det er sådan den skal forstås. Der kommer møder, som bringer glæde, Camilla ’kommer op på hesten igen.’ Og når hun bliver gravid, har hun jo oven i købet en at følges med et stykke tid.«

	Selskabet, Edward, Kristian, Alwilda og Alma, som har spillet væsentlige roller i de foregående bøger, dukker mere sporadisk op i denne sidste. Men Alma, som er forfatter, viser sig til slut at være den, der har skrevet alle fire Camilla-bøger – »hun tager hele projektet på sig som forfatter, hun signerer så at sige værket,« forklarer Christina Hesselholdt.

– Så dette er det sidste bind?

	»Kommer der flere, bliver det med en anden hovedperson. Men jeg er enormt glad for de fire bøger, det er her mit forfatterskab begynder, her hvor jeg har fundet en let og direkte måde at komme fra det ene til det andet, fra virkelighed til skrift.«

