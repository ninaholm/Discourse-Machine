Det gode liv: Eini Carina Grønvold
Sammenhængskraften er vigtig at insistere på, siger Eini Carina Grønvold. For hvis ikke vi har tillid til hinanden, er kun angsten tilbage
 Eini Carina Grønvold, debattør og manuskriptforfatter


 – Hvad er det gode liv for dig?
»Det gode liv er et liv uden angst. Og det er friheden til at bevæge mig og roen til en god nats søvn.«
– Hvilke barrierer er der, for at vi kan leve et godt liv?
»At angsten bliver sværere og sværere at ryste af os. Jeg kender angsten fra mit eget liv som en hyletone, der kan glide i baggrunden på de gode dage, men som aldrig forsvinder. Angsten fodrer alle andre dårlige følelser: vrede, had, misundelse og smålighed, og den stjæler sin energi fra overskuddet til at møde det fremmede med åbenhed. Jeg har prøvet at ligge i sengen i dagevis, fordi jeg var så bange for, hvad der kunne ske, hvis jeg forlod den. Angsten frarøver os et ’nu’, og på den måde kan den frarøve os selve livet.«
– Hvordan kan vi nærme os det gode liv i 2016?
»Den største udfordring er, at vi måske er ved at miste den sammenhængskraft, vi har lært at tage for givet. Man kan også – i højtidens ånd – kalde det næstekærlighed. Den bliver vi nødt til at passe på. Jeg er født i Israel, men jeg er vokset op i Danmark og har altid set Israel som noget meget fremmed. Hvordan kan man have et samfund, hvor det bliver hverdag at tilsidesætte andre menneskers smerte? Det uhyggelige er, at jeg forstod det bedre efter Paris. Fordi jeg blev bange. Derfor er det vigtigt at insistere på sammenhængskraften. Hvis ikke der er tillid, er der kun angsten tilbage.«

