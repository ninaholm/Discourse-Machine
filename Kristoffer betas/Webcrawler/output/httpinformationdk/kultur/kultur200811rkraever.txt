R kræver redegørelse om Charlottenborg
Kulturministeriet var dybt involveret i Charlottenborg-skandalen. De radikale kræver nu en grundig redegørelse


Siden afsløringen af et millionunderskud på 3,2 mio. kr. hos Kunsthal Charlottenborg, er direktør Bo Nilsson blevet fyret, og bestyrelsen har været udsat for hård kritik.Men de radikales kulturordfører, Johs Poulsen, retter nu søgelyset mod Kulturministeriet, som han mener har spillet en afgørende rolle i sagens udvikling:"Ansvaret for skandalen ligger i højere grad hos ministeriet end hos bestyrelsen for Charlottenborg," siger Johs Poulsen.Ministeriet har nemlig udpeget direktøren og har siden foråret været bekendt med Charlottenborgs økonomiske uføre. Det tyder på, at ministeriets ansvar i sagen er større end først antaget, mener Johs Poulsen:"Ministeriet har længe været inde over, og det er meget usædvanligt, at man har stillet lån og ageret bank for Charlottenborg. Det tegner et billede af, at der er nogen, som har haft fingrene dybt nede i den her sag," siger han og antyder, at Charlottenborg i virkeligheden var et politisk projekt fra starten af:"Man har udpeget en direktør uden om bestyrelsen, og den tidligere kulturminister (Brian Mikkelsen, red.) har stået i spidsen for den konstruktion, der nu er endt i total fiasko. Efterfølgende har man blandet sig i driften af Charlottenborg, så noget tyder på, at kunsthallen var drevet af ministeriet," siger han.I et brev til kulturminister Carina Christensen (K) kræver Johs Poulsen nu en grundig redegørelse for ministeriets rolle i sagen:"Det er en meget alvorlig sag, og derfor mener jeg, at ministeren må redegøre for, hvad der er foregået," siger han. Redegørelsen kan få store konsekvenser, mener han:"Viser det sig, at man længe haft viden om det her, så bliver det en meget alvorlig sag både for ministeren og embedsværket," siger han.Det har ikke været muligt for Information at få en kommentar fra kulturministeren.
