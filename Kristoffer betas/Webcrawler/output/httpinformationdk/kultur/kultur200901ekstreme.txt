Ekstremernes mand



 Den 30-årige amerikanske skuespiller James Franco, der spiller Sean Penns elsker i Milk, er kendt for at gå til ekstremer, når han forbereder sig, som f.eks. da han for nogle år siden skulle spille James Dean i en tv-film.
"Jeg fik den idé, at jeg var nødt til at isolere mig selv, og derfor fortalte jeg min daværende kæreste, at jeg ikke ville tale med hende i fire måneder," siger han til Guardian i forbindelse med Milk, der også har dansk premiere i dag.
"Det tog hun ikke pænt. Vi indgik et kompromis, hvor jeg talte i telefon med hende i en time om ugen (...) At spille skuespil er meget udfordrende, og jeg har været nødt til at acceptere, at film er instruktørens medium. Det accepterede jeg ikke, da jeg begyndte."
"Jeg plejede at arbejde virkelig hårdt uden at overgive mig til instruktørens vision. Nu laver jeg kun film i sommerferien, og jeg arbejder kun sammen med instruktører, jeg helt og holdent stoler på," siger altså Franco, der læser på universitetet. "Det gavner mit forhold til skuespillet, at jeg studerer, fordi det letter presset; jeg har noget andet i mit liv."

