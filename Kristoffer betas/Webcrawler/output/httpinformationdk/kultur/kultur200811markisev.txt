Markise von 0 (1976)



 Den franske instruktør Eric Rohmer, 88 år, har efter eget udsagn nok lavet sin sidste film i 2007. Over en snes er det blevet til ialt, stilfuldt underfundige moralske fortællinger fulde af psykologisk indsigt og koncist fortælletalent. 
En af hans mindre kendte film er hans første forsøg i kostumedramaet, Markise von O. Den bygger på en novelle fra 1811 af Heinrich von Kleist – en tekst, som angiveligt følges nøje. Alligevel minder den klare opbygning, rolige rytme og det diskret ironiserende tonefald meget om stilen i de moderne spidsfindige film, Rohmer har lavet efter eget manuskript. Titlens markise er en ung enke, der reddes ud af krigs- og voldtægtsfare af en ung oberstløjtnant. Ikke desto mindre bliver hun kort efter gravid. Hvordan kan det gå til? 
Mesteren Nestor Almendros har fotograferet funktionelt i elegante totalbilledforløb. Og en af moderne films store tyske skuespillere, Bruno Ganz, brillerer med udsøgt underspil som den tapre oberstløjtnant, der måske ikke er helt så fin i kanten, som han lader ane. Der er god grund til at søge tilbage til forfinede film som denne, for noget lignende ses sjældent i dag. Nu skal der i reglen kraftigere, men ikke nødvendigvis mere velsmagende boller på suppen.

