’Alle må holde for – også kulturområdet’
»Vil man prioritere flere penge til museer eller til mere politi og et bedre sundhedsvæsen? Regeringen har valgt det sidste«
Britt Bager
 Kulturordfører for Venstre


 I 2006 fjernede VK-regeringen entreen på Nationalmuseet og Statens Museum for Kunst med den begrundelse, at den danske kulturarv bør være tilgængelig for alle. Men nu beder de to museer kulturminister Bertel Haarder (V) om lov til at genindføre entreen, da regeringen har udsat museerne for millionbesparelser.
Men hvor vigtigt er det, at kulturarven er for alle? Kulturordfører fra Venstre Britt Bager giver svar på tiltale.
– Hvad mener du om, at Statens Museum for Kunst og Nationalmuseet vil genindføre entré?
»Det er et forslag, der kommer fra dem selv. Vi skal lytte til museerne, og i Venstre er vi – ligesom i Dansk Folkeparti – åbne for at diskutere alle forslag, der kan sikre, at vi får de bedste museer inden for de økonomiske rammer, som er udstukket.«
– Museerne føler sig presset til det på grund af massive besparelser, hvad er din holdning til det?
»Statskassen er tom, og alle områder må holde for – det gælder også kulturområdet. Vi har indført et omprioriteringsbidrag på kulturområdet, der betyder, at de fremover skal leve op til nøjagtig de samme effektiviseringskrav, som har været på alle andre områder i staten. Jeg er med på, at de hellere ville være foruden, men det er et spørgsmål om prioritering: Vil man prioritere flere penge til museer eller til mere politi og et bedre sundhedsvæsen? Regeringen har valgt det sidste.«
– Man kan forestille sig, at det er borgere med få midler, som vil vælge museumsbesøg fra. Skaber det ikke en skævvridning, hvis kultur og kunst kun er for dem med overskud?
»Vi støtter kulturen med knap syv mia. kr. om året, fordi det er regeringens ambition, at der skal være et rigt og varieret kulturudbud til befolkningen i hele landet. Danskerne skal have nem adgang til kunsttilbud og dansk kulturarv. Det skal selvfølgelig ikke kun være for de velhavende, men det er ikke mit indtryk, at den ambition kun opfyldes med gratis entré på to museer.«
– Det var daværende kulturminister Brian Mikkelsen (K), der indførte gratis entré på museerne, fordi kulturarven skulle være tilgængelig for alle. Svigter I som tidligere forligsparter det nu?
»Jeg vil gerne understrege, at det her forslag ikke er groet i Venstres baghave. Det er museerne selv, der er kommet med det, og vi behandler deres henvendelse og er åbne over for at diskutere det med de andre partier.«

