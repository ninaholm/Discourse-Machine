Slap af, vær glad
Bobby McFerrin, der bliver 60 år, i dag, behersker mange musikgenrer og er sluppet godt fra at skrive en tekst, der bare lyder 'blah blah blah'
Bobby McFerrin i vante omgivelser på scenen, denne gang uden publikums hjælp.


 Kunstnere knokler og knokler, og de får måske gode anmeldelser, men enkelte af dem oplever, at det en skønne dag pludselig og overraskende siger bingo og jackpot for et enkelt værk eller nummer, så det kan høres i den ganske verden. Er der nogen, der har oplevet det i ekstrem grad, så er det den amerikanske sanger og musiker Bobby McFerrin.
Det skete med en sang, hvis tekst kalder sig selv for en lille sang, men som sidst i 1980'erne snart viste sig at blive en stor sang akkurat som 'ællingen', der blev en svane. Det skyldes især dens hookline, Don't Worry, Be Happy, i kombination med den glade tekst i øvrigt og den dovent slentrende melodi.
Netop sådan en sang, der hænger i ørerne, når man slentrer af sted i byen med en isvaffel i hånden på en varm sommerdag. »In every life we have some trouble/when you worry you make it double«, lyder det advarende, opmuntrende og enkle budskab. Der skal såmænd ikke så meget til. »The landlord say your rent is late/He may have to litigate/Don't worry, be happy.«
Et eventyr
Bobby McFerrin havde annammet essensen af den reggae, som hans navnebror Bob Marley havde gjort kendt og elsket. Da han nåede frem til den station, havde han både opera og jazz med i rygsækken. Hans far var den første afroamerikaner, der sang fast på Metropolitan i New York, og moderen var operasangerinde.
McFerrin har arbejdet sammen med store jazzmusikere som Dizzy Gillespie, Herbie Hancock og Chick Corea, men mest af alt er han en multikunstner udi det musikalske, som både behersker det klassiske og det umiddelbart improvisatoriske, som på stedet skaber en god, rar og varm atmosfære.
Multikunstner
Han kan spille på bas, klaver og klarinet, og da han for fem år siden besøgte København, var han midtpunkt i en workshop, hvor han minsandten også spillede på publikum! Pigekoret var også med i den musikalske legestue, som det på en måde var. Da havde han et nummer med i bagagen som til ære for danskerne var komponeret over et eventyr af H.C. Andersen, Hvad man kan hitte paa, om en ung mand, der gerne vil være digter før påske.
Bobby McFerrin er i øvrigt sluppet godt fra at skrive sangtekster til en kortfilm, som udelukkende rummede ordene blah blah blah. Onde tunger vil nok påstå, at de ikke er meget forskellige fra dem, han skrev i 'Don't Worry', men så kunne han jo til gengæld grine hele vejen hen til banken.

