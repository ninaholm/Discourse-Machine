Ny forlagsdirektør vil vinde forfatterne tilbage
Lindhardt og Ringhof skal igen være en seriøs spiller på det skønlitterære område, siger forlagets nyudnævnte direktør Lars Boesgaard. Hovedopgaven bliver at vende en årelang underskudsforretning til en succes og skabe fornyet selvtillid blandt medarbejderne


 Blot 14 dage skulle Lindhardt og Ringhof bruge for at finde en afløser for den fyrede topchef Anette Wad. Ny administrerende direktør i Danmarks næststørste forlag bliver Lars Boesgaard, der kommer fra en stilling som fakta-redaktør på Gyldendal. Den 44-årige forlæggers første og største opgave bliver at skabe fornyet selvtillid på det hæderkronede forlag, som de senere år har været igennem en tumultarisk periode med fusioner, finanskrise og røde tal på bundlinjen.
»Vi skal have visket tavlen ren og givet medarbejderne en ny start,« siger Lars Boesgaard.
»Jeg ønsker at skabe et sted, hvor medarbejderne har den dynamik og kreativitet, der skal til for at få et forlag til at løbe rundt. Hvis man ikke har selvtillid, er det meget svært at være kreativ. Men når et forlag i lang tid har været underskudsgivende, skaber det utryghed hos medarbejderne. Og det går ikke, for bogbranchen er svær nok i forvejen,« siger han.
Lindhardt og Ringhof beskæftiger i omegnen af 200 medarbejdere og udgiver godt 700 bøger årligt inden for samtlige litterære genrer. De senere år har Gyldendal dog trukket gevaldigt fra på det skønlitterære område, hvor forlagskoncernen i dag nærmest har monopollignende status. En optælling, som Jyllands-Posten har foretaget, viser, at ud af 168 aktuelle skønlitterære danske forfattere udkommer de 142 i Gyldendal-koncernen. De resterende 26 forfattere udkommer på andre af bogbranchens store og mellemstore forlag. Kun syv forfattere udkommer på Lindhardt og Ringhof men dén fordeling skal der nu laves om på, siger Lars Boesgaard.
»Jeg vil gerne være med til at skabe et forlag, hvor andelen af skønlitteratur er betydeligt større, end den er i dag. Vi kan jo se, at fiktion for tiden er et meget væsentligt udgivelsesområde. De bøger, der bliver bestsellere, er meget ofte skønlitterære bøger, så selvfølgelig bør Lindhardt og Ringhof også være en regulær spiller på det område,« siger Boesgaard.
Glem alt om Gyldendal
Hvad er din ambition for skønlitteraturen på Lindhardt og Ringhof?
»Jeg har ikke nogen ambition om, at vi allerede i morgen skal kunne konkurrere med Johannes Riis på Gyldendal. Men med tiden håber jeg, det vil blive et naturligt valg for forfatterne at gå til Lindhardt og Ringhof. Det, at der er en tung spiller som Gyldendal, der sidder og er flaskehals på dette område, det er grundlæggende et problem for alle parter også for Gyldendal. Der skal være en bred vifte af folk, der vurderer manuskripterne. Kun på den måde får vi udviklet tilstrækkelig meget ny dansk skønlitteratur.«
Lindhardt og Ringhof har været kritiseret for at være for optaget af kvantitativ vækst og regne med, at rollen som kulturinstitution bare fulgte med i købet. Vil der med dig bag roret blive mere fokus på at gøre L&R til et kulturelt institutionelt modspil til Gyldendal?
»Jeg ønsker at lave et attraktivt forlag, der kan være med på alle de udgivelsesområder, vi repræsenterer i dag. Jeg kunne godt tænke mig, at forlaget fyldte mere i det skønlitterære landskab, ja. Men at konkurrere med Gyldendal? Glem det. Jeg kender Gyldendal, jeg har været der i 11 år, og jeg ved, hvor let de løber med den gratis presse, med alle fondspengene og med alle priserne. Folk går på halen, så snart de kommer ind i de gamle lokaler.«
»Ambitionen skal være at skabe et andet forlag med en selvstændig identitet, som vil være attraktivt for forfattere at komme på. At være forfatter nummer 75 på Gyldendal er måske ikke lige så sjovt som at være en højtrangerende forfatter på et mellemstort forlag. Den omsorg, store forlag kan give forfattere, er naturligvis begrænset, og derfor er der her en rolle at spille for Lindhardt og Ringhof. Det gælder for såvel faglitteraturen som skønlitteraturen.«
Du kommer fra et job som faktadirektør på Gyldendal. Er du den rigtige mand til at gøre L&R til en stærkere spiller på det skønlitterære område?
»Punkt 1: Det skal nogle andre svare på. Punkt 2: Det er vigtigt for mig, at det her ikke alene kommer til at handle om at forbedre det skønlitterære område. Det, der interesserer mig, er den brede forlagsdrift. Skønlitteraturen er sjov, fordi den får al medieomtalen, men når Gyldendal er den supertanker, den er i dag, skyldes det først og fremmest forlagets undervisningsforlag. Min ambition er ikke bare at søge derhen, hvor projektørerne er. Det væsentligste er, at det nye Lindhardt og Ringhof kan favne bredt.«
Lindhardt og Ringhof har foruden Lars Boesgaard ansat Cliff Hansen, 43, som direktør for forretningsudvikling. Han kommer fra en stilling som digital direktør for Gyldendal. Han har tidligere været både forlagschef i Gyldendal Digital samt redaktionschef for Den Store Danske Encyklopædi.
 

