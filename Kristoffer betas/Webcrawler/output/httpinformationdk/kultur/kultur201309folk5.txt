Folk



 
	Onanister

	En svensk domstol har netop frikendt en 65-årig mand, som onanerede på en strand i Stockholm. Manden blev kendt uskyldig, fordi tilfredsstillelsen ikke var rettet mod en bestemt person, skriver Daily Edge. Hey, ho! Forbudssverige er fortid.

	Finansministre

	Venstres finansministre har været som sunket i jorden efter finanskriseundersøgelsen. Hverken Thor, Lars eller Claus har haft tid til at deltage i debatten. Der er jo et par bestyrelsesposter og jordbesiddelser, der skal passes.

	Strikkefolk

	Danmarks største strikke-festival bliver holdt på Fanø i weekenden. Livstilsekspert Christine Feldthaus mener, at strikning er god nervemedicin. 10.000 damer i farvestrålende strik–det lyder, som om øboerne får brug for noget beroligende.

	Abortmodstandere

	Foreningen Retten til Liv vil i dag omdanne en mark i Jylland til en kirkegård med 16.000 hvidmalede kors, der skal symbolisere antallet af aborter i år. Eventen finder sted ved motorvej E45, så man lige kan suse forbi med 110 km/t.

