'Kierkegaard ændrede min kurs i livet'
Information har spurgt deltagerne på Testrup Højskoles litteraturseminar 'Tag og Læs!' om gode læseoplevelser og om, hvem de synes, der bør modtage Montanas Litteraturpris, der uddeles på højskolen


 Lene Rask Jepsen, gymnasielærer
- Hvilken bog er den bedste, du har læst det seneste år?
Siri Hustvedts Det jeg elskede. Det er en stor, god fortælling, man virkelig bliver opslugt af. Det er i øvrigt den slags fortællinger, man godt kan savne blandt de nominerede i år. 
- Hvilken bog har haft den største betydning i dit liv?
Hvis jeg skal vælge en enkelt bog ud, kunne det være Myter af Johannes V. Jensen. 
- Hvilken bog bør efter din mening modtage Montanas Litteraturpris?
Det skal Suverænen. Det er et helstøbt litterært værk, og der er nogle fantastiske beskrivelser af sansninger og oplevelser i USA.
Gertrud Holst, pensioneret bibliotekar
- Hvilken bog er den bedste, du har læst det seneste år?
Suverænen er den bog, der har gjort det dybeste indtryk på mig og har moret mig mest. Den er også blevet diskuteret meget her på Testrup, og det ærgrer mig, at man ikke har fokuseret mere på dens behandling af USA.
- Hvilken bog har haft den største betydning i dit liv?
Chicago af Alaa Al Aswany om en flok egyptiske ph.d.-studerende, der kommer til USA. Den beskriver kultursammenstødet, der opstår, da de møder det amerikanske.
- Hvilken bog bør efter din mening modtage Montanas Litteraturpris?
Das Beckwerks Suverænen, selv om jeg desværre ikke er sikker på, at juryen deler min begejstring.
Elsebeth Thing, læser litteraturvidenskab
- Hvilken bog er den bedste, du har læst det seneste år?
Theodor Fontanes Effi Briest. Jeg kan godt lide det historiske perspektiv. Jeg har savnet det store epos, hvor man har god tid til at identificere sig med personerne.
- Hvilken bog har haft den største betydning i dit liv?
Søren Kierkegaards Enten - Eller ændrede min kurs i livet på en dramatisk måde, da jeg var en 18-19 år, og den gav mig et nyt forhold til litteraturen.
- Hvilken bog bør efter din mening modtage Montanas Litteraturpris?
Jeg håber, det bliver Hesselholdt med Camilla and the Horse på grund af sproget og hendes skæve synsvinkler.


