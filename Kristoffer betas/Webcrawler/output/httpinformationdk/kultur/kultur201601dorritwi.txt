Dorrit Willumsen får Montanas Litteraturpris
Den 75-årige forfatter modtager prisen og de 100.000 kroner for romanen ’Nær og fjern’


 Montanas Litteraturpris 2015 går til forfatteren, digteren og essayisten Dorrit Willumsen. Fredag aften blev hun hyldet i en tætpakket festsal på Testrup Højskole på den sidste dag for ugekurset Tag og læs!, der arrangeres i samarbejde med Dagbladet Information.
Dorrit Willumsen får prisen for Nær og fjern (2015) – en roman, der i et sanseligt og overrumplende sprog skildrer længslen efter kærlighed og nærhed blandt mennesker, der forsøger at nå hinanden, men aldrig rigtig lykkes med det.
I sin motiveringstekst skriver dommerkomiteen, at forfatteren »med boblende humor, stilistisk suverænitet og kompositorisk originalitet gennemskriver en mærkeliggjort modernitet befolket af mennesker styret af deres umiddelbare indskydelser og sanselige impulser«.
Læs også portræt af Dorrit Willumsen: En rejsende gennem psykiske landskaber
Skrevet i over 50 årDorrit Willumsen er født i 1940 og debuterede i 1965 med novellesamlingen Knagen. Hendes forfatterskab strækker sig over mere end 50 år og rummer knap 30 romaner, noveller og digtsamlinger foruden en række skuespil, essays og tv- og radiospil. Hun har tidligere modtaget både Nordisk Råds Litteraturpris (1997) for romanen Bang, De Gyldne Laurbær (1984) for romanen Marie og Det Danske Akademis Store Pris (1981) for romanen Manden som påskud.
Montanas Litteraturpris er indstiftet af Dagbladet Information og Testrup Højskole og gives hvert år til »en forfatter af aktuel dansk litteratur, som inden for sin genre er fornyende, eller som formår at fremstille virkeligheden på en ny og overraskende måde«.Prisen er sponseret af Montana Møbler A/S og er på 100.000 kroner.
Dommerkomiteen bestod i år af litteraterne Erik Skyum-Nielsen, Tue Andersen Nexø, Solveig Daugaard og Anne-Marie Mai samt forfatteren Anders Abildgaard.Årets øvrige prisnominerede forfattere var Ursula Scavenius, Kim Leine, Kirsten Hammann, Hanne Højgaard Viemose og Jonas Rolsted.

