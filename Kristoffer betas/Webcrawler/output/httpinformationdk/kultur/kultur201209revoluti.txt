Revolutioner ødelægger forfattere
Hisham Matar har været nødt til at distancere sig fra de politiske realiteter i Libyen for at kunne leve videre som forfatter. ’Jeg har det, som om jeg har været ude for et biluheld’
Hisham Matar.


 I det første års tid efter oprøret blussede op i Libyen, lod Hisham Matar sig rive med af begivenhederne: Han skrev essays og kommentarer til udviklingen i landet, og han stillede op til interviews. Men han har måttet lære af den undtagelsestilstand, som en revolution er:
»Revolutionen er som en tsunami – den river dig med. Det gælder om at holde afstand til larmen og bevægelsen og prøve at lytte til dig selv. Jeg tror, at mange af os – særligt forfattere – glemmer at fokusere på det autentiske. Man kommer til at fokusere på forpligtigelserne i stedet,« siger Hisham Matar.
»Med tiden vender ens egen stemme tilbage – men hvis man undlader at lytte til den tilstrækkeligt længe, kan den forsvinde. Og det er dét, revolutioner kan: De kan ødelægge forfattere.«
Problemet med revolutioner er, at de gør ens forhold til ord bogstaveligt, forklarer Hisham Matar: »Når tingene virkelig kører som forfatter, er alting besjælet – der er muligheder i alt. Man ved ikke, hvad det vil ende med, og det er præcis dét, som er spændende! Revolutioner har med en anden form for muligheder at gøre. Muligheder, som er meget bogstavelige og klare. De fremprovokerer så meget passion og selvopofrelse og smerte og død, at man ikke søger efter den dér mystiske ting, der altid giver liv til tilværelsen.«
»Et andet problem er, at man som forfatter ikke skriver on demand. Det at skrive handler mere om at overgive sig selv til ting, man ikke kender til, og som ikke har et klart mål. Man bliver fascineret af en eller anden detalje, og man begynder at skrive, og så skaber den forbindelse til en anden detalje, som man også har været fascineret af. Revolutionens sindstilstand og skrivningens sindstilstand kunne ikke være mere forskellige,« siger han.
»Forleden tænkte jeg på, at revolutionen finder de fortabte – de vågner pludselig, fordi de finder et formål – men den ødelægger også ’de fundne’; dem, der véd, hvad de vil. Det forekommer mig, at revolutionen handler om lost and found, og den verden er meget fjern fra min – både min private og min litterære verden. Revolutionen var på sin vis frugtbar, fordi der var nogle øjeblikke i den, der var utroligt smukke, men i det store hele var den utålmodig og voldelig. Jeg er ikke en insisterende person og revolutionen er fuld af insisteren.«
Barndommen i Libyen
Hisham Matar og jeg sidder på en bænk ned mod vandet på Louisiana, og bag os spilles der Patti Smith. Han spørger til min familie. Jeg fortæller lidt om mine forældre og mine søskende. »Det må være en dejlig familie at være vokset op i,« siger han. Jeg medgiver, at det var det, og vender spørgsmålet om.
– Hvordan var det at vokse op i din familie?
»Jeg voksede også op i en familie, der bekymrede sig om, hvad der foregik, ikke i verden, men i landet. Det kan være berigende at arbejde med nogle af de alvorlige problemer, som denne verden står over for, men jeg tror, at det er meget opslidende at forsøge at ændre et meget ekstremt regime, som min far gjorde det.«
Hisham Matar har ikke set sin far i over 20 år. Jaballa Matar var en aktiv politisk stemme mod Gaddafis styre i Libyen, hvilket betød, at han sammen med sin familie måtte drage i eksil i Egypten i 1979, da Hisham var 9 år gammel. I 1990 blev Jaballa Matar anholdt af egyptiske sikkerhedsstyrker, som overdrog ham til de libyske myndigheder, og siden har familien ikke hørt fra ham – ud over nogle få meget, meget tætskrevne breve, som det er lykkedes ham at få smuglet ud af fængslet.
»Jeg voksede op og var vidne til, hvordan min far og de folk, han arbejdede med, balancerede på en knivsæg. Deres arbejde var farligt og krævede mange ofre. »Men,« understreger Hisham Matar, »det var også en dejlig opvækst og en varm og interessant familie. De gjorde meget for at beskytte mig og min bror fra den politiske virkelighed i Libyen. Jeg vidste faktisk ikke, hvad der foregik i Libyen, før efter vi flyttede fra landet. Jeg vidste nogle få ting, som min forældre ikke kunne skjule for mig. Men de virkeligt frygtelige ting, dem vidste jeg ikke noget om. Så jeg følte mig meget fri. Jeg voksede op ved havet ... Jeg havde en god barndom.«
– Var det et stort chok for dig at opdage, hvor alvorlig situationen i Libyen var?
»Ja, det chokerede og bekymrede mig. Jeg var meget bange for, hvad der ville ske med min far – og det viste sig jo, at den bekymring var berettiget.«
Jeg havde en hemmelighed
Som 16-årig flyttede Hisham Matar fra Kairo til London, hvor han siden uddannede sig til arkitekt. Men efterhånden blev forfatterkaldet, som havde luret i ham, siden han var barn, stærkere:
»Som barn følte jeg, at jeg havde en hemmelighed! At jeg havde en stemme. Jeg tror, vi alle sammen føler sådan som børn, men for mig blev det ved. Da jeg var 27, tænkte jeg: ’Jeg er forfatter’. Det havde nærmest været så tæt på i min opvækst, at jeg ikke så det. Det var egentlig det åbenlyse valg, for jeg gik meget op i sprog, og jeg skrev, men jeg havde bare ikke overvejet, at det var en reel mulighed at blive forfatter.«
»Jeg voksede op blandt en masse mennesker, der ikke var interesserede i litteratur, hvilket var sundt, tror jeg. Det var ikke altid behageligt, fordi jeg følte mig som en outsider, men det var alligevel godt,« fortæller han.
»Jeg kendte meget få forfattere, da jeg begyndte at skrive, men da jeg fik udgivet min første bog, lærte jeg en del at kende – og pludselig følte jeg mig ikke så alene. Der er andre, som er lige så skøre, som tænker på de samme ting som mig.«
»Jeg føler mig tæt på en global generation af forfattere, journalister, kunstnere og filmmagere, fordi vi er interesserede i de samme ting. Det er en meget underlig beskæftigelse at sidde hele dagen og skrive om ting og mennesker, der ikke eksisterer! Dette fællesskab giver mig en form for trøst og stabilitet. De er min stamme.«
Den nationale forfatter
Hisham Matar er ikke glad for at få kategoriseret sin litteratur, og det har været en særlig stor udfordring for ham at værne om sin uafhængighed: »Alle de her beskrivelser: ’dansk forfatter’, ’arabisk forfatter’, de giver ikke rigtig mening. Jeg ser i hvert fald ikke mig selv på den måde.«
»Der har sikkert altid eksisteret – og vil altid eksistere – forfattere, som har defineret sig selv ud fra et nationalt tilhørsforhold. Og der har altid eksisteret forfattere, der ikke så sig selv på den måde. Der er mange forfattere, som er 300 år gamle, og når man læser dem, véd man, at de ikke vågnede op om morgenen og tænkte: ’Yeah, jeg er italiener’,« griner Hisham Matar.
»Men jeg tror, at det er sværere at være uafhængig i den henseende, når man kommer fra et land, der har gennemgået så drastiske forandringer, som Libyen har. Og når ens familie er så tæt forbundet med disse forandringer, er det en kamp at holde sig på afstand af dem. Jeg ser det, som om mit liv står på spil,« fortæller han. »Hvis jeg giver efter for de krav, der bliver stillet til mig om at være ’den nationale forfatter’, så vil jeg blive ødelagt, så vil mine bøger tage skade,« siger han og bliver stille i et øjeblik.
»Jeg elsker den her sang,« udbryder han og synger lidt med på den Bob Dylan-sang, der kører i baggrunden.
Hisham Matar rejser sig for at spørge en tyrkisk pige, der står nogle meter fra os, om hun giver en cigaret. Hun siger, at det lige tager lidt tid, fordi hun lige skal rulle den først. Han siger, at hun har to år til at rulle den, hvilket han dog korrigerer til to minutter – af hensyn til interviewet ... Utålmodighed er noget af det værste, han ved, fortæller han – og det er én af grundene til, at han ikke egner sig til at have med politik at gøre.
– Hvordan føles det at være tilbage i litteraturens verden nu?
»Vidunderligt. Det føles, som om jeg er tilbage til mig selv. Det er, som om jeg har overlevet et uheld – jeg er en smule traumatiseret, men også meget lettet og tilfreds. Man når til et punkt som forfatter, hvor man giver sig selv et løfte om at skrive. Skrivningen bliver det centrale, og de andre ting i ens liv rykker ud i periferien. Det er det første løfte, og man tror, at det var dét, nu behøver jeg ikke at afgive det løfte igen! Men så begynder alle de her andre ting at forstyrre dig. Det er, som om, livet siger: ’Nå, du tror, at du har afgivet dit løfte? Vent, så skal jeg vise dig!,’ siger Hisham Matar med en antydning af New Jersey-gangster i stemmen.
»Revolutionen var én af den slags situationer: ’Nå, du tror, du bare kan være kunstner – hvad gør du så nu?’«

