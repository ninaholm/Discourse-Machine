Fordomme har frit spil i filmbranchen
Det er ikke et enkeltstående eksempel, når Filminstituttet i et afslag på støtte henviser til skuespillernes hudfarve. Diskrimination er en del af hverdagen i filmbranchen, lyder det fra flere farvede skuespillere. ’Eneste forskel er, at vi nu har det på tryk’, siger de
Forestillingen om, at farvede skuespillere ikke kan lokke folk i biografen, er sejlivet, mener Hassan Preisler, medlem af bestyrelsen i Dansk Skuespillerforbund. Men så længe, kulturindustrien har dét syn på verden, får de farvede skuespillere næppe nemmere ved at få hovedroller.


 »Jeg betragter det som en smutter.« Sådan sagde områdedirektør i Filminstituttet Claus Ladegaard, efter Information i går kunne dokumentere, at filmen MGP Missionen har fået afvisning på filmstøtte med direkte henvisning til skuespillernes hudfarve.
Men det er ikke en smutter – det er et generelt problem, lyder det nu fra flere skuespillere med anden etnisk baggrund end dansk. De fortæller alle, hvordan de har svært ved at få roller i film, tv-serier og skuespil, fordi instruktører, producenter og støtteudvalg er bange for, at filmene ikke vil nå bredt nok ud.
»Jeg tror ikke, der findes en eneste farvet dansker i kulturlivet, som ikke har oplevet, at branchen er meget selektiv – både når det kommer til de historier, der kan fortælles og til de mennesker, der kan fortælle dem. Så afslaget kommer ikke bag på nogen af os, men det er alligevel rystende at læse det på tryk,« siger skuespiller, foredragsholder og medlem af bestyrelsen i Dansk Skuespillerforbund Hassan Preisler.
»Afslaget udtrykker bare det, mange i vores branche i forvejen tænker,« siger også Sandra Yi Sencindiver, som er skuespiller og kunstnerisk leder på DanskDansk – et teaterprojekt, der har til formål at »påvirke og inspirere det danske samfund og kulturliv til inklusion og mangfoldighed«.
»Når sagen bliver så stor, er det, fordi der er nogle, der er blevet fanget i det. De har skrevet det, så nu kan de ikke løbe fra det. Men det er jo ikke fordi, at der er nogen, der er overraskede over, at man tænker på den måde. Det usædvanlige er, at vi nu har det sort på hvidt,« siger hun.
Også skuespilleren Wagma Katthak kender til flere sager, der minder om forløbet med MGP Missionen.
»Der går mange rygter i branchen om, at Filminstituttet ikke støtter op om de mørke skuespillere, og nu ser vi desværre, at rygterne taler sandt. Jeg har været ked af det hele dagen. Over at vi nu ved, at man rent faktisk går og tænker sådan derinde,« siger Wagma Katthak.
Modstand fra filmselskaber
Det er ikke første gang, der sættes kritisk fokus på filmbranchens evne til at rumme skuespillere med anden etnisk baggrund end dansk.
Tidligere i år fortalte ligestillingsminister Manu Sareen (R) således, hvordan han havde mødt modstand fra filmselskaber, da han i 2007 forsøgte at sælge rettighederne til sine populære børnebøger om drengen Iqbal Farooq. Problemet var, at hovedpersonerne ikke var hvide, lød forklaringen.
»Man mente ikke, at hovedrollerne kunne bære filmen alene, så man var nødsaget til, at de andre karakterer var nogle etnisk danske skuespillere, som kunne løfte filmen,« sagde Manu Sareen til Ekstra Bladet og tilføjede:
»Man var bekymret for, om Danmark var klar til en ’brun’ film.« Samme bekymring er skuespiller Hassan Preisler blevet konfronteret med adskillige gange i sin karriere – og problemet er stadig lige nærværende, siger han. »En chef på DR Drama sagde på et tidspunkt til mig, at sådan en som mig ikke kunne spille rollen som dansker i en dansk tv-serie, fordi det ville være utroværdigt. Og Det Kongelige Teater har i gennem snart mange år og med skiftende skuespilchefer sagt til mig, at publikum ikke er klar til, at der står farvede skuespillere på scenerne i Danmark. Vi hører det hele tiden. Historierne er mangfoldige – som snart sagt det eneste i kulturlivet.«
’Hvis ikke man hedder Jan ...’
I afslaget på MGP Missionen, som Information har fået aktindsigt i, skriver redaktionen bag støtteordningen, at »film med et cast med anden etnisk baggrund ikke har vist sig at være specielt salgbare i provinsen.«
Filminstituttet har siden beklaget formuleringerne og understreget, at det ikke forholder sig sådan. Men formanden for Danske Biografer er af en anden opfattelse.
»Det er et følsomt emne … Men hvis man ser på historikken for film, som er filmet under kernedanske forhold, men som forekommer fremmedartede, så påvirker det helt klart indtjeningen,« sagde han i går til Politiken uden dog at fremlægge direkte dokumentation for sin påstand.
For Hassan Preisler lyder det først og fremmest som begyndelsen på en selvopfyldende profeti.
»Jeg har aldrig set nogen tal, der dokumenterer, at provinsfolk holder sig væk, hvis der er brune skuespillere med i film. Men jeg ved, at så længe vores kulturindustri har dét syn på verden, så vil skuespillere, der ser ud, som jeg gør, ikke være relevante for den brede befolkning,« siger Preisler.
Han mener, branchen hænger fast i et nationalromantisk og bedaget billede af danskheden.
»Hvis man ikke hedder Jan, er lyshåret og har blå øjne, kan man tilsyneladende ikke fortælle almenmenneskelige og almengyldige historier til den brede befolkning. Hedder man Hassan, er mørkhåret og har brune øjne, kan man kun spille indvandrer og fortælle historier om indvandrerproblemer.«
Dét har flere skuespillere måttet lære på den hårde måde, heriblandt Roger Matthisen, der har ghanesiske rødder og er vokset op i Gellerupparken i Aarhus.
Utallige gange har han prøvet at blive castet på grund af sin mørke hudfarve og i enkelte tilfælde også måttet sige ja til en rolle, som han selv mente var med til at fastholde et stereotypt billede af mørke mennesker:
»Vil du spille negerslave? Vil du spille psykopatudlænding? Vil du spille kriminel? Der hersker desværre i vores branche og i Danmark generelt et noget gammeldags syn på mørke mennesker,« siger han.

