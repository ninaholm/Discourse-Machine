Promenade
En vinteraften ved havnefronten i København får en beruset kvinde ved kajen ens tanker til at tænke som romanfiguren i Camus’ ’Faldet’. Skal man resolut agere helt eller leve resten af livet som kujon, der ikke reddede liv


 Aftenturen med hunden går ad den nyanlagte promenade i Havnegade, hvor kanten ud mod bassinet er markeret af et lysende spor, så man ikke i mørket uforvarende kommer på gale veje.
I øvrigt er der oplagte muligheder for at træde galt, idet en bred midterbane består af blødt grus som en direkte invitation til trængende hunde. Mange af deres ejere synes åbenbart, at det er en fin idé, mens andre protesterer ved at plante små dannebrogsflag i lortene.
Således byder havnekajen på flere slags advarselssignaler. Måske ikke altid tilstrækkelige.
Camus’ helt eller kujon
Thi en sen aften observerede vi på afstand en tynd, ung kvindeskikkelse, som stod og svajede ud over bolværket, optaget af at betragte det sorte vand.
Det var ganske blæsende og koldt, og vi påskyndede vores skridt, råbte advarende og tænkte på at tilføje nogle gode ord om livets positive sider. Hun negligerede advarslen, så vi begyndte at overveje situationen, hvis hun nu kastede sig i bølgerne eller bare skvattede i.
Unge helte eller heltinden styrter sig ufortøvet i iskolde bølger, dykker og bjerger den druknende og modtager en fin Carnegie-medalje for bedriften.
Skulle man nu afføre sig frakke og fodtøj og trodse kuldechokket i et hovedspring? Eller befale hunden at springe ud og bide sig fast i pigen, mens man ringer 112?
Heldigvis kom der nu en elegant kvinde ilende ud fra restaurant Custom House og greb fat i pigen, som dinglende fandt sig i at blive ført tilbage til festen og de rigelige våde ting inden døre.
Men dilemmaet blev uden for hos de vandrende. Heldet havde befriet os for indgriben i en hypotetisk hændelse. Og et moralsk fald, hvis man havde undladt. Sådan som i advokat Jean-Baptiste Clamence, fortælleren i Albert Camus’ roman Faldet.
En sen aften går han over Pont Royal med retning mod venstre Seine-bred. Der falder en stille regn, og der er langt mellem fodgængerne.
»På broen passerede jeg bag om en skikkelse, der stod lænet ud over gelænderet og syntes at se ned på floden. Da jeg kom nærmere, kunne jeg skelne en tynd ung kvinde i sort tøj.«
Han går videre efter at have tøvet lidt, følger kajerne i retning mod Saint-Michel og hører så gennem den stille nat den usandsynligt høje lyd af et legeme, der rammer vandet. Han standser, men vender sig ikke om.
»Næsten samtidig hørte jeg et skrig, der blev gentaget flere gange, mens det fulgte strømmen og så pludselig holdt op«.
Han vil løbe, men mærker en ubetvingelig svaghed brede sig i kroppen og rører sig ikke. For sent. Han fjerner sig. Alarmerer ikke nogen.
Plages evigt af fejheden
Skriget forfølger naturligvis Clamence. Og han begynder nu at høre latter bag sig. Gang på gang, højere og højere.
I en lang monolog over for en fremmed på sin stamcafé i Amsterdam søger han at dæmpe sin selvforagt gennem bodfærdighed. Men det er en falsk manøvre, fordi han med drevne prokuratorkneb overfører sin skyldfølelse på tilhøreren. Skriget forfølger ham. Han vil med alle midler komme latteren i forkøbet.
Vi trisser hjem langs Nyhavn, drejer af ved broen og kan ikke afholde os fra at lytte til dem, der går bagved og taler højt. Ler de også? Hunden skider.
Flere gange i tiden, før mødet med den berusede pige i havnen, er jeg gået over Pont Royal i Paris, og ligesom Clamence, men i dagslys har jeg betragtet piger og kvinder og turister lænet ud over rækværket i betragtning af livet på floden og den dovne strøm, men ikke tænkt i baner af redningsaktion, tværtimod vandret i selvtilfreds ro ad den videre vej langs bogkajerne hen mod Place Saint-Michel til et yndlingsværtshus og kun med en litterær tanke til Albert Camus og hans eksistentielt dårlige samvittighed. Der er megen naturlig latter i bistroen.
Vistnok også i Havnegade.
 

