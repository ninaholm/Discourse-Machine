’Vi giver brugerne mulighed for at tage kontrol tilbage’
Adblock Plus gør det let for almindelige mennesker at undgå reklamer på internettet, men svært for blandt andet internetmedier at tjene penge på annoncemarkedet. Talsmanden for Adblock Plus forsvarer brugernes ret til at undgå reklamer


 De seneste måneder har Adblock Plus været udsat for massiv kritik. Som den mest populære adblocker med flere end 50 millioner bruger på verdensplan har den af flere medier fået en stor del af skylden for, at en voksende del af annoncekronerne hvert år forsvinder.
Kritikken er ikke blevet mindre af, at virksomheden bag Adblock Plus tjener millioner på at lade reklamer fra blandt andre Google og Amazon slippe igennem deres filter.
Information har talt med talsmand for Adblock Plus, Benjamin Williams.
– I tjener penge på at blokere for annoncer og dermed på at blokere for andre virksomheders indtægter. Hvorfor har I valgt den forretningsmodel?
»Vi har siden 2006 lavet et produkt, som skal gøre internettet bedre for alle. Det produkt gør det ikke bare muligt at blokere reklamer, men også at undgå malware og programmer, der gemmer oplysninger om dig og sælger dem videre. På den måde har vi givet brugerne en mulighed for at tage kontrol tilbage. I 2011 indførte vi acceptable ads, hvor vi accepterer nogle reklamer, men de overholder nogle standarder, vi har lavet sammen med vores brugere.«
– Det er medierne, som ejer hjemmesiderne med artikler og annoncerne. Burde det ikke være dem, som besluttede, hvilke reklamer der er acceptable?
»Jo, men det bør være brugeren, som bestemmer, hvad der bliver vist på hans eller hendes skærm.«
– Hvorfor?
