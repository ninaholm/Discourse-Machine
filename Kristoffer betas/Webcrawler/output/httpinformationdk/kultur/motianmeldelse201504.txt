Højt skum: Gravøl for en kulturpave
Skål og hvil i fred, kulturradikale kæmpe. Hvad vil jeg kunne servere for dig, hvis du kunne nå en sidste omgang? Lad mig bladre i mit bagkatalog


 Selv dage efter mandens bortgang er det stadig umuligt at drukne sorgen over, at Store Klaus ikke længere er hos os. Nok var frisindets ridder en også arrogant og provokatorisk kulturpave af dimensioner. Men Klaus Rifbjergs kvalitetssans var så høj som hans tålmod var lav over for de alt for mange, der ikke kunne skelne lort fra lagkage – især når de gjorde en dyd af det! Hvem skal nu forsvare os mod pøbelvælde og selvtilstrækkelighed?
Skål og hvil i fred, kulturradikale kæmpe. Hvad vil jeg kunne servere for dig, hvis du kunne nå en sidste omgang? Lad mig bladre i mit bagkatalog.
Skal vi begynde fra bunden, ville det – os elitære smagsdommere imellem – kunne more mig at skænke en Danish Pride op for dig, kære Rif. Bare for at se dig rimpe munden sammen og rynke på næsen over Danmarks billigst guldøl. Måske ville du kunne tilslutte dig dette mit skudsmål fra 2009:
»Lad os søge over på nationalisternes bænk og lukke op for en flaske Danish Pride. Min mistanke om, at aftappet galde fra Pia Kjærsgaard og Mogens Camre kan indgå som ingredienser i kompositionen, viser sig ikke ubeføjet: Vammelsød aroma svinger mellem æggemad og majs. Overkarboneret og fyldt med gas virker det, som om den er eftergæret på årtiers hengemt forurettelse og gammelt nag. Mundfølelsen er pinligt tynd. Skummet blusser først vildt op, men svinder så ind til det komplet ordinære. Helhedsindtrykket er et sprittet, døvende præg.«.
Egtvedpigens øl
Men hov, Rif! Du var ikke kun fædrelands-basher. Du var også Danmarks førsteelsker alene ved din sikre sans for modersmålets mildeste klange. Jeg vil byde dig på en ægte gravøl – Hinsides hedder den, hvilket spiller på de tidligste spor af ølbrygning i Norden: De 3.400-årige rester af et bryg lavet af hvede, honning, tyttebær og porse, som fandtes i et birkebæger i en gravhøj ved foden af Egtvedpigen. Kunne dette være den nektar, som den 16-årige Egtved-pige nyder i sit mulige efterliv? Rødgyldent glimtende besnærer Hinsides med sin kraftfulde vinøse aroma og duft af tyttebær, iblandet noter af hvidvin, cider, fersken og strejf af eg.
Syrlighed er her i rigt mål, men den er ikke aggressiv, og holder man glasset op mod sollyset, er det, som man kan skimte en purung blond pige, der danser på en eng.
Jeg har en sidste øl, du skal smage, Rif. Den stammer fra krypten under Carlsberg. Kun det bedste er godt nok, og Vintage III er en af de bedste, jeg har smagt. Ædel råddenskab indgår i dens dna, og i raffinement overgår den selv de fineste dessertvine på Muscat-druen som Sauternes, Beaumes de Venise, de ungarske Tokaier eller den Chatêau d’Yquem, du selv satte så megen pris på. Lagring i Bourgogne-fade fra Côte d’Or, spiller alkymistiske sonater i denne gyldne og brusende tour de force af eg, vanilje og nøddearomaer, som er skabt med fransk overgær fra Kronenbourg og humle fra Alsace. Alt dette udmunder i vellystig fedme og sødme – at nippe til den er som at befinde sig i selskab med en yppig glædespige af grænseløst givende generøsitet.
Nyt ølcentrum i kødbyen
Nu ikke mere, Rif, tilbage til nutiden. Når denne klumme udkommer, har vi endnu levende livsnydere fået et nyt øltrug at mæske os med, og det er spektakulært! Warpigs hedder stedet, Kødbyen hedder lokaliteten. Bagmanden er den evigt entreprenante Mikkel Borg Bjergsø, kendt som Mikkeller, der nu er trådt i kompagniskab med det amerikanske kultbryggeri Three Floyds. Åbningsfesten finder sted i lige præcis denne aprilweekend, og bliver et sandt karneval med heavy metal, gratis øl i stride strømme, Vesterbro-feeling og Twin Peaks-dinerstil. Skål og tak for denne gang, det kan være vi ses igen.

