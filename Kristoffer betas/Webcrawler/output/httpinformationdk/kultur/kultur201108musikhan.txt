'Min musik handler ikke om bar hud og forhold'
På Janelle Monáes konceptalbum gør sangerindens alter ego, androiden Cindi Mayweather, oprør mod et rigidt slavesamfund. I vores verden ønsker den lovpriste musiker Janelle Monáe at gøre det samme. Information har mødt hende, og I kan godt berede jer på revolutionen  musikalsk som politisk
'Jeg har hele mit liv oplevet, at mine nærmeste har måttet kæmpe for at få ordentligt tøj på kroppen og tag over hovedet,' siger Janelle Monáe.


 Forrest på scenen står et spinkelt væsen ulasteligt iklædt smoking. Vi er omtrent fem numre henne i søndagens koncert til Princes NPG-festival på Amager, da Janelle Monáes guitarist slår tonerne an til Charlie Chap- lins »Smile«. Med en svag vibrato lyder den 25-årige Janelle Monáes stemme i sig selv som en ode til tidligere tiders croonere. Og med sit androgyne udseende, bobbede 60'er-frisure og kappe fremstår Janelle Monáe som en hybrid mellem en sort bartender fra 20'ernes smugkroer, en feministisk actionfigur og James Browns gakkede kusine.
I sit hoved er hun nok et andet sted. Oftest befinder hun sig nemlig i en verden af androider i den futuristiske politistat, som hendes konceptalbums univers drejer sig omkring. Her er androiderne de såkaldte others slaver, og menneskene er undertrykkere. Og selv om hele hendes indre univers foregår i byen Metropolis i år 2719, er historien ifølge Janelle Monáe evigt aktuel:
»Fortællingen om Metropolis er historien om vores fremtid, nutid og fortid. Med mit album har jeg rejst så langt ud i tiden, men sørgeligt måttet erkende, at vi endnu kæmper mod de samme uretfærdigheder,« siger Janelle Monáe fra backstageområdet.
Som afroamerikaner ved hun, hvad det vil sige at være en af the others:
»Jeg har oplevet undertrykkelsen helt tæt på. Og Metropolis og Cindi May-weather er en gave til alle dem, der hører til minoriteten, om den så er seksuel, kønsbetinget eller race- bestemt. Her er noget, vi kan spejle os i.«
Arbejderklassebarn
Sidste år udkom Janelle Monáes debutalbum, The Arch- android (suites II and III). I en stor kollektiv orgasme begejstredes verdens musik- anmeldere over sangerindens konceptuelle fortælling om androiden Cindi May- weather, der imod systemets love forelsker sig i et menneske og derfor dømmes til destruktion. Androiden tager flugten, og i hendes fravær opnår hun messiasstatus blandt resten af de slavebundne androider. Men denne status er ikke forbeholdt fantasiens udgave af Janelle Monáe, sangerinden har selv fået lignende prædikater klistret på sig.
»Noget så uvant som en helt ny lyd,« skrev en anmelder. »En faktisk androide sat på Jorden for at teste musik- journalisternes evner,« skrev en anden om hendes genrebrydende lyd. Janelle Monáe er elsket af Prince, udgivet på Sean 'Diddy' Combs pladeselskab og hænger ud i slænget omkring den anmelderpriste rapperduo OutKast. Janelle Monáe er kommet langt, særligt set i lyset af, at hun kommer fra ingenting, siger hun. Opvokset i et fattigt arbejderklassekvarter i Kansas, USA, brødfødte Janelle Monáe sin familie fra de præmier, hun vandt i sang- og talentkonkurrencer.
»Mine forældre arbejdede hårdt og forsøgte at kæmpe sig ud af det ingenting, de kom fra. Min bedstemor arbejdede i fængslet, min stedfar arbejder stadig på postkontoret. Jeg har hele mit liv oplevet, at mine nærmeste har måttet kæmpe for at få ordentligt tøj på kroppen og tag over hovedet.«
Næsten hver eneste gang, Janelle Monáe optræder i offentlige sammenhænge, bærer hun en skræddersyet smoking. Og det, der er blevet hendes signaturuniform, er i realiteten en stiltiende hædersbevisning til de uniformerede arbejdere, der hjælper samfundets svage, har Monáe tidligere erklæret.
Politisk projekt
På hendes første EP synger hun sådan for os:
»Hey Mr. President. Can we talk about the education of our children? The book is worth more than a bomb any day ... We need healthcare, no matter who we are.« Og på albummet beskrives den hvide mands undertrykkende samfund:
»Locked inside a land called Foolish Pride/ Where the man is always right/ He hates to talk but loves to fight/ Is that alright?«
Hun nikker og kigger op.
»Selvfølgelig er det hele politisk,« siger hun og fortsætter:
»Jeg skal ikke vælges af folket og kan derfor som en af de få fortælle den vedvarende sandhed om undertrykkelse i det amerikanske samfund.«
Det politiske styre er ikke det eneste, Janelle Monáe vil gøre op med. Stereotypen omkring den sorte sangerinde nager hende. Alle er de letpåklædte kønne, storøjede sukkerpiger, der synger om distancerede mænd og knuste hjerter.
»Der hersker en gennemsyrende fordom omkring afroamerikanske kvinders måde at lave musik på, og der er en pointe i, at der ikke er så stor en diversitet blandt unge afroamerikanske musikere. Derfor har jeg kæmpet for at komme igennem med mit perspektiv, der ikke handler om bar hud og forhold. På den måde håber jeg, at de unge piger kan se, at de har et valg.«
Janelle Monáe ser sig selv som en leder i en bevægelse, der ikke alene skal så frø af politiske tanker i lytternes hoveder, men også gentænke den måde, musikindustrien er bygget op på.
Skab din egen kladde
Da Janelle Monáe var barn, ønskede hun sig højest at blive sangerinde og danser på Broadway. Da drømmen syntes inde for rækkevidde, og Janelle Monáe gik på musicalskole, var stilen alligevel for konform. Hun længtes efter frihed, og i et oprør mod normerne forlod Monáe, hvad der lignede en lys fremtid på Broadway.
Hun slog sig ned i Atlanta, Georgia, hvor hun sammen med to ligesindede og ligeledes uafhængige musikere startede kunstnerkollektivet Wondaland Arts Society, der i sit manifest fastslår følgende: »We believe songs are spaceships. We believe music is the weapon of the future.«
»Vores kunstnerkollektiv er en opfordring til alle musikere. Skab jeres egen kladde og husk på, at ikke alle skal følge de samme koordinater for at ende i mål.«
På scenen slår Monáe sin højre arm ud i en stor gestus som var det en konferenciers præsentation af sit cirkuslignende og 17 mand store orkester. Mens hun bevæger sig ud på den tange af scenen, der skiller publikumsmassen i to, går hittet »Tightrope« i gang. Midt i sangen kommer Prince pludselig ud på scenen. Publikum hviner, og med et snuptag fæstner han en sort kappe til Janelle Monáes skjorteflip, inden han forsvinder ud af scenen igen. Med den simple gestus giver han faklen videre, kan man ikke undlade at tænke. Værsgo, Janelle nu er du den.

