Klassisk sommer
Eller appel til Lars von Trier: Tag og filmatiser Goethes roman 'Valgslægtskaber'


 Måske begik jeg i sommer en fejl, som jeg hele efteråret kommer til at bøde for. Jeg har skulket fra den danske samtidslitteratur og den sædvanlige sommer-bestræbelse på at komme på højde med årets danske udgivelser. De andre bøger, jeg har læst, var ganske enkelt for gode. Som følge heraf vil jeg sikkert hele efteråret blive straffet med middelmådighed.
Bortset fra Karl Ove Knausgårds nutidige klassiker Min kamp har jeg hele sommeren kun læst klassikere. Sproglige mestre som Thomas Mann, Heinrich von Kleist og Johann Wolfgang Goethe har stået på programmet. Har fortabt mig i Manns syntaktiske ekvilibrisme, jublet over Kleists omstændelige amok-prosa. Men den helt store fryd har været genlæsningen af Goethes roman Valgslægtskaber. Selv om man selvfølgelig bør læse Goethe på tysk, så er man alligevel godt stillet med en frisk dansk oversættelse fra 1999 af Niels Brunse. Goethes roman fra 1809 om parforhold, ægteskab og lidenskaber i en skæbnesvanger natur af fordærvelse og død er, så vidt jeg ved, endnu ikke blevet overgået af nogen nutidig forfatter.
Romanen taler både ind i adelsverdenen på Goethes tid og direkte ind i vores. Sprogligt og tematisk kan man næsten ikke mærke de 200 år, romanen har på bagen. Den er skrevet med en klarhed og et dobbeltsyn på passionens natur, som får nutidige arvtagere til at blegne.
Den roman gad jeg godt se filmatiseret af Lars von Trier. Bliver helt rundtosset af at forestille mig, hvad han ville kunne få ud af romanens vanvittige og dobbeltbundne scener af undergang og mulig genopstandelse, af død og genfødsel.
Klassikerne skaber ydmyghed
Der er her i landet heldigvis stadig godt gang i oversættelser, nyoversættelser eller genudgivelser af de uundværlige klassikere. Inden for de senere år har vi fået Dostojevskij, Flaubert, Proust, Thomas og Klaus Mann, Joseph Roth og mange andre. Og i dag genudgiver Gyldendal Hjalmar Söderbergs Doktor Glas fra 1905, samtidig med at Kerstin Ekmans nye roman Mordets praksis, der knytter an til Söderbergs klassiker, også udkommer på dansk (anmeldt her i sektionen).
De oversættergerninger kan ikke undervurderes. De klassiske værker skal ind og virke i nutiden og påvirke samtidslitteraturen. Alt andet vil være i strid med selve litteraturens væsen, der er at ernære sig af og blive til i kraft af en masse andre.
En national litteratur uden stadig påvirkning fra udenlandsk litteratur og fra klassikerne er en døende litteratur, iltfattig og uden chance for at forny sig.
Klassikerne skaber større ydmyghed. Ofte, når jeg læser en ny dansk bog, kan jeg helt grundlæggende undre mig over forfatternes ufattelige vovemod.
Hvem pokker tør bilde sig ind, at han eller hun på baggrund af flere tusinde års fantastisk litteratur har noget at tilbyde eller tilføje, som ikke allerede er gjort meget bedre af andre?
Chancen for at nå forgængerne bare til knæhaserne er minimale. Jeg undrer mig over den blindhed og mangel på selvbesindelse, ydmyghed i forhold til det fundament, man hviler på. På den anden side er det heldigvis ikke noget, der afskrækker forfatterne. Jo, nogle (for ikke at sige en hel del) burde uden tvivl udvise større ydmyghed, men der er da en håndfuld bøger fra det forgangne forår, som jeg nødig ville være foruden.


