Hippie-liberalister
Ifølge en af de liberale hovedtænkere har de liberale meget til fælles med  hippierne. Meget mere,  end man lige går og tror
Happening. Kærlighedens sommer i Kongens Have i 1967, hvor blandt andet  Steppeulvene spillede gratis koncerter, såkaldte Loveins.


 De borgerligt-liberale tænketanke knopskyder lystigt i disse år. Cepos, Trykkefrihedsselskabet, Fri Debat, og hvad de nu alle hedder, som først og fremmest slår sig op på at kæmpe for den ubetingede frihed og ytringsfrihed. Der tænkes nye tanker, professionelle kommunikationsmedarbejdere spytter pressemeddelelser ud om alskens emner. Fælles for den mangfoldighed er, at de har lukket sig inde i et hjørne af verden, hvorfra alt betragtes. På sin egen måde er det lige så sekterisk som i 1970erne og 80erne, med den radikale venstrefløj med alle sine fraktioner og idiosynkratiske måder at se verden på. Vil du have en forudsigelig holdning, så vend dig trygt mod en af tænketankene.
I den sammenhæng har jeg lige fået en ny udgivelse i hånden, nemlig Friheden flyver  en debatbog om mangfoldighed, redigeret af Dennis Nørmark med bidrag af en lang række borgerlige tænkere. I den del af bogen, der hedder »Free your mind«, har Martin Ågerup, direktør i tænketanken Cepos, skrevet et lystigt bidrag med en såkaldt liberal tekstfortolkning af The Beatles  og af ungdomsoprøret.
Ågerups tese, som jeg i udgangspunktet har sympati for, er grundlæggende at skelne mellem et 67- og et 68-oprør. For de fleste hænger de to årstal tæt sammen, men for Ågerup er der en verden til forskel. Mens 67-oprøret var et individualistisk orienteret oprør af hippier, der var stærkt antiautoritært i sit væsen, så var 68-oprøret en venstreorienteret, kollektivistisk bevægelse med stærke autoritære og voldelige tendenser.
Individ kontra statsmagt
Ifølge Ågerup var The Beatles ikke kollektivistiske og totalitære 68ere, men individualistiske 67ere. Gennem lemfældige tekstanalyser af en række markante Beatles-sange finder han frem til, at deres univers slet ikke er venstreorienteret, men borgerligt-liberalt. For Ågerup ligger vi under for en logik som følger: De liberale går i jakkesæt, Beatles gik ikke i jakkesæt  ergo var The Beatles ikke liberale, men venstreorienterede. Og på lignende vis er de liberale omgivet af mange fordomme. Hippierne og de liberale har meget mere til fælles, end man lige tror, og begge kæmper for ytringsfrihed, kunstnerisk frihed, seksuel frihed og økonomisk frihed. Ågerups gennemgang af The Beatles rummer selvfølgelig også sangen Taxman, som ifølge ham primært er en protest mod den meget høje marginalskat på høje indtægter. Det fører Ågerup til en lang ekskurs om det voldsomme overgreb på borgernes frihed af statsmagten.
Med andre ord: når den liberale åbner jakkesættet, blottes dybest set et hippie-hjerte, men når det kommer til spørgsmålet om skat, så knappes jakkesættet lige så hurtigt til igen, og ryggen rettes, for ingen skal komme og tage pengene fra mig, i hvert fald ikke statsmagten.
Denne konflikt mellem individ og statsmagt fik mig til at tænke på hovedpersonen i Kleists mest kendte fortælling Michael Kohlhaas. Kohlhaas er i den forstand arketypen på den borgerlige frihedskæmper mod den grundlæggende uretfærdige stat. På grund af en lille konflikt med den brandenburgiske stat og følelse af personligt overgreb ender Kohlhaas som en af litteraturhistoriens mest kendte terrorister. Måske skulle man ligefrem forslå, at navnet på den næste liberale tænketank bliver Kohlhaas. Så vidt jeg ved, er navnet ledigt.


