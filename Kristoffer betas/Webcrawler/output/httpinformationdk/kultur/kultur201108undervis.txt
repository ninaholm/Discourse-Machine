Undervisning i 'drive'?
Amerikanske filmskoler oplever massiv søgning, mens branchen igen diskuterer, om man kan lære at lave film i en skole


 Det skabte overskrifter, da branchebladet Hollywood Reporter i juli for første gang lancerede en liste over verdens 25 bedste filmskoler. Som en udfordring af den danske selvfølelse var vores nationale skole ikke blandt de udvalgte.
Også i USA satte listen gang i debatter. Studerende ved University of Southern California (USC), verdens rigeste filmskole med afgangselever som George Lucas, var f.eks. forargede over, at American Film Institute (AFI) i Los Angeles indtog førstepladsen foran dem.
Nogle studerende fra USC svarede igen ved at lægge en video på Youtube med titlen »Hitler finds out about new Hollywood Reporter ranking for film schools«, hvor undertekster til en scene fra filmen Der Untergang lader et raseriudbrud handle om de prætentiøse, uudholdelige film fra AFI, hvor studerende ifølge Hitler med garanti er i gang med at lave en flere timer lang metafysisk opera om Stalin på dødslejet (scenen fra Der Untergang bruges flittigt til at tematisere andre ting i det, der tilsyneladende er blevet en egen 'Hitler opdager'-subgenre; man kan således også se, hvordan Hitler reagerer på ikke at være blevet optaget på Hogwarts, skolen for troldmænd i Harry Potter-universet).
Kamp om pladserne
Hollywood Reporters filmskole-hierarkisering har pustet til rivalisering mellem de amerikanske filmskolers studerende, hvor der i forvejen er hård kamp om at finde plads i branchen efter endt uddannelse. The New York Times beskrev i juli, hvordan University of Southern California havde 4.800 ansøgere til 300 pladser i efteråret, hvor der sidste år var 2.800 ansøgere. De trange kår i branchen får flere til at søge sig til uddannelserne, og der bliver tilsyneladende stadig flere tilbud. Ifølge samme artikel søgte 136 amerikanske institutioner i 2009 om at deltage i kampen om en Oscar for bedste filmskolefilm mod 102 året inden.
De mange ansøgere har også fået gang i debatten om, hvorvidt filmskoler er pengene værd. Et års undervisning på USC koster cirka 42.000 dollar. Som en artikel i Variety om »filmskolers effektivitet« tematiserede forrige uge, fører de dyre filmskoler ikke automatisk arbejde med sig, og spørgsmålet er, hvordan man bliver bedst rustet til at klare sig i filmverdenen. Som det diskuteres i artiklen, er filmbranchen en life skills business, hvor centrale kompetencer er drive og udholdenhed. Kan man undervise i det?
Listedebat
I Norge har Rushprint.no den seneste tid haft gang i diskussioner af filmskoleundervisning med fokus på spændingen mellem teori og praksis. Sidste uge lagde skolens danske dekan, Thomas Stenderup, op til diskussion af undervisningen i forhold til det ny medielandskab. Skolen planlægger bl.a. en ny bacheloruddannelse i digital billedbehandling, og Stenderup argumenterer for, at ikke mindst efteruddannelse er central med de mange forandringer, filmbranchen gennemgår i øjeblikket.
Man kan mene, at filmblades lister over verdens bedste filmskoler er en spøjs affære og kriterierne bag listen kan bestemt diskuteres men det får gang i debatten, når nogen kontant melder ranglister ud, og det er ikke skidt.

