The Voice og Nova FM kritiseres for lovbrud
The Voice og NOVA FM kritiseres af jurister for at sende et kinesisk kulturprogram, som de får penge for at bringe. Udover at det ulovligt, udstiller sagen radiostationernes problematiske forhold til kildekritik, lyder det fra eksperter


 Hver søndag kan danskerne stille radioen ind på The Voice eller NOVA FM og høre programmet ’Kina Ekspressen’ om kinesisk kultur. Ud over at blive klogere på emner som kinesernes fjernsynsvaner kan de lytte til kinesisk popmusik og høre historier om helt almindelige kinesere.Men som Information kunne afsløre i onsdags, er programmet produceret af en finskbaseret medieorganisation, som kontrolleres af den statsejede kinesiske radiostation China Radio International, der betaler de danske radiostationer for at bringe det.De danske radiostationer oplyser imidlertid på intet tidspunkt deres lyttere om, at programmet er sponseret – og det er ulovligt, bekræfter flere jurister over for Information. Mediejurist Oluf Jørgensen, forskningschef ved Danmarks Medie- og Journalisthøjskole, kalder praksissen en »klokkeklar overtrædelse« af radio- og tv-loven.»Loven kræver, at det udførligt skal fremgå – enten før eller efter udsendelsen – at der er tale om en sponseret udsendelse, samt hvilken organisation eller virksomhed, der har sponseret,« siger mediejuristen med henvisning til radio- og tv-lovens reklamebekendtgørelse paragraf 27.»Det er helt normalt, at et program er produceret og lavet af et produktionsselskab, men det er ikke det samme som en sponsering. SBS Media har modtaget betaling for programmet, og alene af den grund kan der være grund til at klage til radio- og tv-nævnet,« siger han.Da den nye præsident for Riget i Midten, Xi Jinping, blev indsat i november lød det sådan her på Kina Ekspressen på de danske radiostationer, NOVA og the Voice (klip)Påvirker ikke redaktionen linjeProfessor i medieret ved Copenhagen Business School Søren Sandfeld Jakobsen er enig i, at SBS overtræder loven. Han peger endvidere på, at tv- og radioloven forbyder, at sponsoreringer må påvirke mediers redaktionelle linje.Onsdag sagde Jesper Jürgensen, informationschef ved SBS Media, til Information, at Gbtimes, som producerer det omtalte program, ikke påvirker radiostationernes redaktionelle linje. Han sagde samtidig, at SBS på daværende tidspunkt ikke var klar over, at produktionsselskabet er ejet af kineserne. En udmelding, Søren Sandfeld Jakobsen finder bekymrende.»Det virker mærkeligt, at de ikke har gjort sig den ulejlighed at undersøge, hvem der egentlig står bag. Hvis der kom et finsk firma, som tilbød mig penge for at bringe et kinesisk program, ville jeg spørge mig selv: ’Hvad lever de så af? Hvad er deres forretningsmodel?’. Det er måske bagklogskab, men det burde være rimeligt at undersøge,« hævder han og sætter spørgsmålstegn ved, om SBS også handler i strid med denne bekendtgørelse.Advokat Vibeke Borberg, ekstern lektor i medieret ved SDU, udtrykker ligeledes tvivl om, hvorvidt SBS har foretaget den fornødne kildekritik.»Det er klart, at udsendelserne skal udsættes for almindelig kildekritik, og at der skal oplyses om, at SBS får penge for at sende programmerne,« siger hun, men understreger samtidig, at der ikke er noget odiøst i, at kineserne gerne vil fremstille Kina positivt i visse lande, og at danske turistbureauer gør det samme i andre lande for at gøre Danmark attraktivt som turistmål.NOVA FM får støtte fra Public Service-puljen og er således omfattet af en række public service-krav.Oluf Jørgensen forklarer, at hvis radio- og tv-nævnet vurderer, at det sponserede program falder ind under NOVA FM’s public service-forpligtelser, er det slet ikke lovligt at bringe det.Nævnet skal føre tilsynRadio- og tv-nævnet kan tage sager op til behandling på grundlag af ansøgninger, klager eller på eget initiativ.Søren Sandfeld Jakobsen bemærker, at nævnet har pligt til at føre tilsyn med virksomheder, der – ligesom SBS – er underlagt radio- og tv-loven, hvis der er indikationer på, at nogle regler er blevet overtrådt.Fuldmægtig i Radio- og tv-nævnet Ulrike Clade Christensen skriver i en mail til Information:»I en sag som den foreliggende, hvor der indtil videre ikke er modtaget en klage, afhænger det af, om nævnet beslutter selv at rejse sag. En sådan beslutning er ikke truffet på nuværende tidspunkt.«I går fortalte Radio- og tv-nævnets formand, Mads Bryde Andersen, imidlertid til nyhedshjemmesiden Mediawatch, at han vil gøre opmærksom på sagen ved næste møde den 25. januar. Konsekvensen af en sag i Radio og tv-nævnet vil typisk være en påtale, og der kan i særligt grove tilfælde blive tale om inddragelse af sendetilladelser.  
