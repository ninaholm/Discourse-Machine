TV Avisen på besøg
Jeg ville gerne spørge Kim Bildsøe Lassen, hvad han egentlig mener med, at TV Avisen vil blive ’endnu skarpere’? Var den skarp før, da? Og  behøver han hele tiden at be’ Steffen Gram om at ’beskrive stemningen blandt amerikanerne’, og hvad han ’selv føler’. Det er sgu noget underligt kulørt noget


 Teknikken gør det allerede nu muligt at se tv-udsendelser, når det passer én. Det er som i de gamle, analoge og lavteknologiske tider, da folk begyndte at få båndoptagere, først spole- så kassette, der var indbygget i radioapparaterne. Optimisterne troede, at folk så ville optage radioudsendelser på bånd, hvis de blev sendt, samtidig med at der var noget der interesserede i fjernsynet. Det var der altid, folk så alt, hvad tv sendte, om så bare for at have noget at brokke sig over. Men optimisterne fik ikke ret, folk brugte især båndoptagerne til musik. Der blev ikke optaget særlig mange uddybende, udfordrende og farlige radioudsendelser. Dvs. den slags udsendelser, der ophidsede Erhard Jacobsen og hans aktive lyttere og seere. Den venstreorienterede propaganda, som DR udspyede i et helt utilbørlig omfang, ifølge de aktive lyttere, gjorde ikke ret meget skade på danskernes jævnt ligeglade sind. De gad ikke høre det, hverken når de blev sendt eller senere på bånd.
Sådan er det efterhånden også blevet med fjernsynet. Vi er flere og flere der drysser ud af stuen, når der bliver sendt Deadline. Eller går i seng. Vi gider ikke høre på alle de debatpopstjerner mere. Politikere, der skal have en mening om alting, journalister, der interviewer journalister – og så er det da helt utroligt så mange ph.d.er, der er. Folk, der er så unge, at de vel nærmest er teenagere, der er eksperter i alt fra sikkerhedssituationen i Afghanistan til bevægelser i den danske vælgerbefolkning. Og som øser af deres uendelige visdom til mandlige studieværter, hvis skånelapper på ærmerne bliver større og større. Det gælder især Martin Breum – han har snart skånelapper på størrelse med selve jakken. Man spørger sig selv: Er det en måde at slutte sin dag på? At se Deadline, DR2’s aftenservice for begavede seere? Jeg foretrækker næsten at gå i seng som almindelig, uoplyst idiot end som et indbildsk fjols, der føler sig oplyst, bare fordi han har hørt på en af lumrepotterne fra højrefløjen snakke om dovne arbejdsløse.
Var TV Avisen skarp før?
Folkene, der laver fjernsyn, ved skam godt selv, at de er ved at have et problem. Derfor har de besluttet sig for at sende Kim Bildsøe Lassen ud i byen for at fortælle helt almindelige, sagesløse mennesker, at TV Avisen – fortidens familiealter – dels skal flyttes en halv time, dels fra nu af vil være ’endnu skarpere’ end før. Det er et budskab, som danskerne på de villaveje, hr. Lassen har besøgt, har taget vældig godt imod. Deres reaktion har været i stil med: Er det rigtigt? Nej, hvor godt! Det glæder jeg mig til! Vi ses, siger den populære nyhedsoplæser så smilende.
Det kan selvfølgelig være en fejl, men han har altså ikke besøgt os her i Nykøbing F.’s eastend. Vi havde ellers gerne serveret et stykke med tysk spegepølse fra færgen (rørende billigt og helt uden fedtafgifter til den danske stat) og et stykke med gammelost og løgringe, sennep og hele svineriet efter god, landlig opskrift. Og en Harboe Pils til at skylle ned med. Men så ville jeg godt nok også have benyttet mig af lejligheden til at spørge ham, den flinke mand, hvad han egentlig mener med, at TV Avisen vil blive ’endnu skarpere’? Var den skarp før, da? Det synes jeg ikke. Jeg synes heller ikke, den er blevet skarpere nu, hvor ændringerne til det bedre skulle være trådt i kraft. Bevares, det er TV Avisen, den kan da godt bruges. Men hvem har lyst til at se den hver eneste aften? Det er fortid, Kim, ville jeg sige til ham. Ligesom spolebåndoptageren. Og på det mere personlige plan, kunne jeg godt tænke mig at gå lidt til ham. Kan du ikke lade være med at råbe, når det er dig, der er studievært? Du råber til Steffen Gram ovre i Amerika! Der er selvfølgelig langt, men moderne teknik er vel opfundet? Og behøver du hele tiden at be’ ham om at ’beskrive stemningen blandt amerikanerne’ og hvad han ’selv føler’. Det der med at beskrive stemninger og fortælle, hvad en udenrigskorrespondent personligt føler, det er sgu da noget underligt kulørt noget. Kan du virkelig ikke selv se det, Kim? Steffen Gram virker da som en fornuftig mand. Jeg er sikker på, at han ved en masse. Hvad med at give ham lov til at fortælle om det? Og nu kan du godt smutte igen, Kim, jeg skal se Fiskemagasinet på DK4. Tak for besøget, men jeg kan ikke love dig, at vi ses foreløbig. Jeg har jo trods alt også andet at lave end at se fjernsyn, det håber jeg, du forstår? Lige en sidste ting: Jeg er så gammel, at jeg kan huske den allerførste TV Avis, der blev sendt. Dengang gik nyhedsoplæsere ikke rundt på gade og vej, de holdt sig inden døre i studiet. De kaldte os heller ikke ’danskerne’, de kaldte os befolkningen eller borgerne. ’Danskerne’ – det lyder som en særlig stamme af tocifrede intelligenser, der ikke har andre fritidsinteresser end fjernsynet. Oplæseren dengang hed Eric Danielsen. Og den allerførste nyhed, han læste op, i den allerførste TV Avis som sagt, var, at Mikhail Sjolokhov, forfatteren til Stille flyder John, nej Don, havde fået Nobelprisen i litteratur. I dag skal en nobelpristager være heldig, hvis han skal have den tillægsgevinst også at blive nævnt i en dansk TV Avis.
Hvordan ligger det med kulturstoffet i den nye, skarpere TV Avis, I vil lave? Får vi noget af det? Det kan du ikke love? Du er ikke sikker på, at det er noget, der interesserer danskerne? Næe, såmænd –.

