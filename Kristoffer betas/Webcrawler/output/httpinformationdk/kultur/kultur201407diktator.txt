Diktatoren mod geniet
Slutrundens snedigste træner skal dyste mod verdens bedste spiller i semifinalen mellem Holland og Argentina i aften
Den hollandske landstræner Louis van Gaal (t.h.) taler til Robin van Persie før en straffespark.


 At Hollands landstræner Louis van Gaal ikke savner selvfølelse blev allerede demonstreret tidligt i hans karriere, da han som ung mand i 1991 modtog beskeden fra Ajax Amsterdams bestyrelse om, at de havde besluttet at hyre ham som træner for storklubben.
»Tillykke med at I har fået verdens bedste træner,« lød reaktionen fra van Gaal.
Skulle nogen tro, at bemærkningen var ironisk ment og blev afsagt med et glimt i øjet, kan det afvises. Manden ejer ikke humoristisk sans.
Fodboldforstand har han dog i rigt mål. Det har han demonstreret gennem hele sin succesrige karriere som klubtræner. Og det beviser han atter i disse uger i Brasilien, hvor han indtil videre har navigeret sit mandskab frem til VM-semifinalen; en præstation, der bliver så meget desto mere imponerende af, at den finder sted på ryggen af en fodboldtaktisk feberredning.
Oprindelig var det van Gaals plan at ankomme til VM med et hollandsk mandskab opsat i en faststøbt og klassisk 4-3-3 formation med angrebsivrige kanter og en solid ankermand på den centrale midtbane.
Strootmans drøm døde
Denne plan blev dog kuldkastet en forårsaften i marts, da Romas midtbanegeneral Kevin Strootman grædende blev kørt fra banen på en lille golfvogn efter at have overrevet korsbåndet i venstre knæ i en ligakamp mellem Roma og Napoli på Stadio San Paolo.
Strootman, der frem til sin skade havde været en af hovedkomponenterne bag Romas flotte sæson i Serie A, var netop den mand, van Gaal havde bygget hele sin VM-strategi op omkring. Det var Strootman, der skulle skærme forsvaret, støde med frem i de dybe ryk og sætte kantspillerne i scene.
Og nu var han ukampdygtig i et større antal måneder.
»Hans drøm er død,« udtalte Hollands landstræner bagefter.
Og det samme var van Gaals 4-3-3 drøm. Strootmans bortfald fik hele systemet til at styrte sammen. Men det blev samtidig starten på noget andet: Den iltre hollænders stjernestund som landstræner.
Uden sin midtbanegeneral har van Gaal under slutrunden været tvunget til at navigere efter forholdene som en skipper, der styrer et fartøj med knækket ror gennem oprørte have. Og det har han gjort fremragende.
Ved hver eneste kamp har han ændret sin strategi og opstilling, så den har taget højde for modstandernes særlige styrker og svagheder. Mod spanierne i åbningskampen skubbede han forsvarskæden højt op på banen for at minimere det rum, de pasningsdygtige spanierne kunne spille rundt i. Mens han mod Chile og Mexico trak sine tropper længere tilbage for ikke at give rum til de to landes kontrastærke angribere.
Men det mest imponerende arbejde har han leveret i forhold til forsvarskæden, der på forhånd var udråbt til at være holdets svageste led.
Genial ny formation
Hollands defensiv består hovedsagligt af yngre folk uden den store landsholdserfaring, og berøvet Strootmans skærmende tilstedeværelse så den yderst skrøbelig ud.
Van Gaal har imidlertid kompenseret for sine forsvarsspilleres individuelle svagheder ved at ændre forsvarsformationen fra en fire-back kæde til et fladt tre-mands forsvar, der garderes på kanterne af tilbagetrukne wingbacks i en formation, der i sit defensive udgangspunkt må betegnes som en 5-3-2 opstilling. Med det resultat at holdet kun har lukket fire mål ind i de hidtidige fem kampe.
Ved at guide Oranje frem til semifinalen har van Gaal mere end opfyldt forventningerne til et mandskab, som på forhånd ikke var vurderet til at have samme styrke som finalisterne fra 2010. Og han har samtidig rehabiliteret sig selv som landstræner.
Den eneste sorte plet på hans træner-CV finder man nemlig ud for hans varetagelse af jobbet som hollandsk teamchef fra 2000 – 2002.
»Jeg er ansat frem til 2006, så der er tid til at vinde VM to gange,« udtalte han ved sin ansættelse i år 2000. Men virkeligheden viste sig at blive en anden.
Holland spillede forfærdeligt i kvalifikationspuljen og kvalificerede sig slet ikke til VM i Sydkorea og Japan i 2002. Og van Gaal måtte trække sig i vanære efter fiaskoen.
Det nederlag har forfulgt ham siden. Men ved denne slutrunde har han mere end taget revanche.
Og i aften skal han altså forsøge at træde ind i det panthéon af hollandske landstrænere, der har ført den relativt lille nation fra ’lavlandene’ til en VM-finale.
Let bliver det ingenlunde, for på den anden side af kridtstregen finder man verdens bedste fodboldspiller i skikkelse af Lionel Messi.
Men hvis der er nogen, der er i stand til at nulstille den magiske argentiner, er det van Gaal.
Han kender Messis spillestil ind og ud og regner (naturligvis) sig selv for åndelig ophavsmand til det tiki-taka system, som Messi excellerer i til daglig på Camp Nou.
»Pep Guardiola følger van Gaals fodboldfilosofi,« har han således sagt om den spanske mestertræner, der førte Barcelona ind i en moderne guldalder med det pasningsbaserede spilsystem.
Man kan dog frygte, at van Gaals modtræk mod truslen fra Messi bliver en defensiv og afventende strategi. Hidtil i slutrunden har hollænderne trukket sig langt tilbage på banen og spillet på kontraangreb, når de er kommet op imod stærke og boldspillende nationer. Det kan meget vel også blive tilfældet i aften.
I givet fald bliver det op til Messi og resten af hans Albicelestes at skabe kampen. Det vil dog heller ikke gøre så meget, for selv om argentinerne efterhånden har lusket sig frem til semifinalen, så mangler de stadig at levere dén storslåede præstation, der overbeviser hele verden om deres format. Ligesom Messi også mangler at levere en kamp, hvor han løfter hele holdet og markerer, at han fortjener at blive regnet blandt VM-historiens store spillere.
Det kan passende ske i aften, hvor verdens bedste spiller skal møde slutrundens snedigste træner på Arena Corinthians i São Paolo.
En af dem må lade livet!

