Mere og bedre filmfestival i Venedig
Den smalle kunstneriske film får VIP-status, mens Hollywood-stjerner afvises ved døren. Filmfestivalen i Venedig åbner i dag med en ændret, skarp profil


Mere kvalitet og færre store stjerner: Den nye kunstneriske leder, Alberto Barbero, har givet Venedigs filmfestival et tiltrængt makeover.På det officielle foto optræder Barbero i et mørkeblåt jakkesæt, der fuldender hans grånende hår og brede, hvide smil. Men den retorik, Barbero har indtaget sin nye position med, vidner ikke om noget pleaser-gen hos den midaldrende italiener. Under devisen less is more har han nedskaleret antallet af film i hovedkonkurrencen om Guldløven til 18. Det samlede antal af verdenspremierer på Lidoen i år er reduceret til 50 til sammenligning med 65 sidste år. Usædvanligt få Hollywood-film og deres stjerner, deriblandt Ariel Vromans The Iceman med Winona Ryder, har i år fået adgang til den røde løber foran det nyligt restaurerede filmpalæ. Samtidig har indiske Mira Nairs The Reluctant Fundamentalist fået æren af at åbne festivalen uden for konkurrence.»Venedig er ved at skifte ham og om to-tre år vil vi se en smuk, genfødt festival. En festival skal kunne stå som garant for sit repertoire og ikke bare acceptere filmtitler i hobetal,« har Alberto Barbero udtalt til italienske medier, efter han overtog jobbet.Eller det vil sige genbesatte, for Barbero var festivalchef fra 1998 til 2001, men blev afsat af Berlusconi.»Jeg tager ansvaret for, at det vi præsenterer er det bedst mulige udvalg af film. Det skal være et miks af mange ting, men først og fremmest et sted for nye opdagelser, og hvor den ægte filmkunst kan få en reel promovering,« har han sagt til branchebladet Variety.I bestræbelserne på at give Venedig det, han kalder et »mere sobert« og »et bedre brand«, ser Alberto Barbero det tilsyneladende også som led i festivalens nye kommunikationsstrategi at fornærme konkurrenterne i Cannes, Berlin og Toronto, som efter hans mening ikke længere kan garantere kvaliteten af deres egne repertoirer.»Bare se på Cannes og Berlin. Ingen festival i dag er immun over for den usunde bulimitendens, der går ud på at samle så mange film som overhovedet muligt,« siger han til Variety, hvor han også bemærker, at festivalen i Berlin »vel nærmest finder på en ny sidekonkurrence hvert år« og »ligesom Toronto« præsenterer hundredvis af film. Toronto åbner dørene for alt for mange Hollywoodpremierer, mener han, fordi de er i komfortabel flyafstand fra Beverly Hills og så slipper de i øvrigt for mange af de europæiske og asiatiske anmeldere i Toronto, provokerer festivaldirektøren.Danske film på LidoenVenedigs nye festivaldirektør kan vise sig at gøre en reel forskel for filminteresserede i Danmark. Efter Marco Müllers demonstrative fravalg af danske film igennem sine otte år som leder (ifølge rygter fordi Lars von Trier foretrak Cannes), er to danske titler med i år. Susanne Bier er inviteret til at afholde verdenspremiere på sin komedie Den skaldede frisør med Trine Dyrholm og Pierce Brosnan. Og manuskriptforfatteren og instruktøren Tobias Lindholm, der stod bag det Bodil-belønnede fængselsdrama R er udvalgt til at deltage i sidekonkurrencen Orizzonti.En ting har dog ikke ændret sig i Venedig, hvor der er udsigt til endnu et år, hvor amerikanske independent-instruktører fører på filmkvaliteten. Sofia Coppola og Darren Aronofsky har for nylig fået Guldløven, og igen i 2012 topper forventninger til de amerikanske filmkunstnere. Efter den monumentale There Will Be Blood fra 2007 er Paul Thomas Anderson aktuel med filmen The Master med Philip Seymour Hoffman som en mand, der stifter et Scientology-lignende selskab. Blandt Guldløve-favoritterne er også Terence Malicks To the Wonder om et ægtepar i krise efter en pilgrimsrejse til Italien og iransk-amerikanske Rahmin Bahranis At Any Price med Zac Efron og Dennis Quaid. Bahranis tidligere film Chop Shop og Goodbye Solo har vundet flere festivalpriser. En mulig vinder kunne også være sydkoreanske Kim Ki-duks film om lånehajer med titlen Pietá, som han selv kalder sin første kommercielle film i flere år om.Spændingen udløses lørdag den 9. september. I mellemtiden skal Venedigs nye brand stå sin prøve og gøre dommedagsprofetierne til skamme.
