’Det er sjovt at gøre noget, som alle synes virker helt forkert’
’Jeg er en moderne H.C. Andersen,’ siger Nicolas Winding Refn til Information. Og hans seneste film, ’Only God Forgives’, der i dag har verdenspremiere på filmfestivalen i Cannes, er et voldsomt eventyr optaget i en magisk by
 
	’Jeg har lavet to film i England og én i Los Angeles, og jeg kunne ikke have lavet de film nogen andre steder, fordi jeg bruger de byer, jeg er i, som en karakter. Jeg kunne ikke have lavet ’Drive’ andre steder end i Los Angeles. Så ville det ikke være blevet den samme film. Det samme med ’Only God Forgives’,’ siger Nicolas Winding Refn. Foto: AFP/Scanpix


 
	»Helst ikke – så har I jo ikke noget at lave.« Nicolas Winding Refn ser på mig med et lidt drilsk smil, da jeg beder ham om at beskrive sin nye og niende spillefilm, Only God Forgives, der er med i hovedkonkurrencen i Cannes i år og er en af festivalens mest imødesete titler.

	Det er tirsdag, dagen før den første officielle visning, og sammen med en norsk radiojournalist har jeg fået lov til at tale med den danske filminstruktør, uden at nogen af os dog har fået lov til at se filmen først.

	Det kunne være endt som en noget aparte oplevelse, men efter den lidt akavede begyndelse fortæller 42-årige Refn glad og gerne om sin måde at arbejde på, om Ryan Gosling og Kristin Scott Thomas, der spiller hovedrollerne i Only God Forgives, og om Bangkok, den thailandske hovedstad, hvor filmen er optaget.

	Ekstrem intensitet

Only God Forgives handler om Julian (Ryan Gosling), en amerikaner, der bor i Bangkok, smugler stoffer og driver en thaibokseklub. Hans lillebror bliver dræbt af en berygtet, korrupt politimand, og brødrenes mor (Kristin Scott Thomas) kommer til byen for at bede – beordre – Julian til at hævne broren.

	Filmens trailer og de klip, man kan se på nettet, lover en voldsom og stiliseret film i stil med flere af Refns tidligere genre-refererende værker, Fear X, Bronson, Valhalla Rising og ikke mindst Drive, der også havde Gosling i hovedrollen – og som indbragte Refn en instruktørpris i Cannes og gav ham et betydeligt, internationalt gennembrud.

– Hvorfor valgte du at optage ’Only God Forgives’ i Bangkok?

	»Hver eneste gang, jeg har besøgt Bangkok, er jeg blevet mere fascineret af og vild med den by og dens tossethed og ekstreme intensitet. Den er ikke skræmmende, mere bizar og underlig. Der bor 12 millioner mennesker, og der er alt fra billardærer til mennesker, som lever af ingenting, og så har de den der buddhistiske tradition, som gør, at der er en slags aura og glæde og accept af deres forskellige sociale vilkår og måder at leve på. Jeg tænkte, at det kunne være sjovt at lave en film i den her konstruktion. Og så må jeg tilføje, at meget af det legetøj, jeg samler på, kan man købe i Bangkok – og meget billigere end i Tokyo, hvor det kommer fra. Det trak i mig.«

	En magisk by

– Nogle film fortæller universelle historier og kan så at sige optages hvor som helst. Sådan er det ikke med ’Only God Forgives’, fornemmer jeg.

	»Det, der er interessant ved Thailand og hele Asien, er, at accepten af den såkaldte biologiske virkelighed og accepten af den spirituelle verden går hånd i hånd. Det ene er ikke vigtigere end det andet, og det betyder, at det hele bliver lidt magisk.«

– Så byen har været med til at skabe filmen?

	»Selvfølgelig. Specielt, da jeg besluttede mig for at skyde hele filmen om natten, gav det rigtig meget. Jeg havde aldrig oplevet Bangkok om natten, og man er jo vant til, at en by sover om natten, men jeg opdagede, at der i Bangkok findes mennesker, som kun lever om natten, fordi sker noget i byen 24 timer i døgnet.«

	»Jeg kan godt lide at rejse ud for at lave film. Den tid, man opholder sig et bestemt sted, er meget intens. Det er, som om man er i en lille boble. Når jeg nu er en moderne H.C. Andersen, så sagde han selv, ’at rejse er at leve.’ Jeg har lavet to film i England og én i Los Angeles, og jeg kunne ikke have lavet de film nogen andre steder, fordi jeg bruger de byer, jeg er i, som en karakter. Jeg kunne ikke have lavet Drive andre steder end i Los Angeles. Så ville det ikke være blevet den samme film. Det samme med Only God Forgives. Når man er en alien et fremmed sted, ser man automatisk verden på en anden måde.«

	Eventyrfortælleren

– Du nævner H.C. Andersen – er ’Only God Forgives’ et eventyr?

	»Ja, helt klart. Han søgte jo mange forskellige veje, før han opdagede eventyrets form og styrke. Eventyr er moderne myter. Det er en oprindelig måde at fortælle historier på, fra før man havde noget, der hed et kamera eller maling.«

– Hvad er det eventyret kan?

	»Det har en underholdningsværdi, der tiltrækker publikum. Eventyr er meget enkle i deres form, hvorfor de er tilgængelige, og derfor fanger de alle slags mennesker. Desuden har alting en tvetydig mening i et eventyr. Der er aldrig kun ét rigtigt svar. Det handler om, hvordan man forholder sig til eventyret. Det er et meget fascinerende og tilfredsstillende sprog at arbejde i.«

– Der var altid budskaber i H.C. Andersens eventyr ...

	»Det, tror jeg, er der i alle eventyr, fordi alle eventyr bygger på de samme grundspørgsmål om menneskets væsen, og hvordan man skal opføre sig.«

– Er der så også budskaber i dine eventyr?

	»Jeg vil sige, at der mere er en accept af konsekvensen af de ting, man gør. At alt, hvad man gør, har en konsekvens, og det vil sige, at mennesket befinder sig i et evigt moralsk dilemma om, hvad der er rigtigt og forkert. Det er det, der giver os en sjæl.«

	Imod strømmen

– I ’Only God Forgives’ arbejder du for anden gang sammen med Ryan Gosling. Hvad er det, I har sammen?

	»Vi har det godt sammen. Kristin Scott Thomas var ikke det oplagte valg til rollen i Only God Forgives, men netop derfor er hun det rigtige valg. Det samme med Albert Brooks i Drive. Man tænker heller ikke Ryan, når man siger actionfilm, men han viste sig så at være den største actionstjerne i de seneste 30 år. Og det er det, der gør det interessant. Når man går imod de forventninger, der skabes. Fordi skuespillere er så eksponerede, bliver de meget hurtigt sat i bås. Nogle prøver at komme ud, men kan ikke, andre kan godt og overrasker. Jeg synes, det er sjovt at gøre noget, som alle synes virker helt forkert, fordi det skaber en ny indgangsvinkel.«

	»Ren skuespilmæssigt har jeg været ekstremt heldig, at jeg har arbejdet sammen med de tre bedste skuespillere i verden: Mads Mikkelsen, Tom Hardy og Ryan Gosling. Der er så få, der er så fantastiske, og når man finder nogen, der fungerer, vil man gerne blive ved med at bruge dem. Jo mere man arbejder sammen, jo mere stoler man på hinanden. Det bliver meget intimt, og man kommer meget tæt på hinanden. Det betyder også nogle gange, at man har behov for at trække sig for at kunne mødes igen.«

	Flere kvinder

– Kristin Scott Thomas synes at være et rigtigt moderdyr, et bæst, i ’Only God Forgives’, hvilket gør hende til en noget anden kvindefigur end i andre af dine film, som i det hele taget er meget maskuline.

	»Jeg skulle finde ondskaben selv. Med mænd bliver det hurtigt noget fysisk, intimiderende på en lidt banal måde. Men hele den der Lady Macbeth-figur, hun er, er ekstremt fascinerende. I dyrenes verden er det kvindelige og moderlige meget mere aggressivt og dominerende end i menneskenes verden. På den måde ville jeg finde frem til ondskaben selv som et slags insekt, der forgriber sig på alt. Jeg ville have en feminin antagonist, og så var det selvfølgelig interessant, at hun er hovedpersonens mor, fordi forholdet mellem mænd og deres mødre er så fremtrædende i vores kultur, så komplekst og dramatisk og universelt. Desuden havde jeg besluttet mig for, at nu var det slut med alle de mænd. Nu har jeg taget et skridt hen i mod det kvindelige. Det betyder så også, at jeg må have nogle flere kvinder med i den næste film.«

– ’Drive’ blev en kæmpesucces. Har du følt et pres for at blive endnu mere kommerciel?

	»Med Drive fik jeg et meget større publikum, end jeg er vant til at have til den slags film, jeg lavede før i tiden. Men man skal jo aldrig lade sig låse fast af det. Hvis alle tror, at man går til højre næste gang, så skal man gøre en dyd ud af at gå til venstre. Det farlige ved succes er, at det bliver for sikkert for én selv. Man er meget forfængelig og angst og nervøs, når folk bagefter skal vurdere det, man har lavet, og så er det lettere at gøre noget, der er sikkert. Men det er også lige præcis det, der gør det forkert. Fjenden af al god kunst er den gode smag blandet sammen med sikkerhed.«

– ’Only God Forgives’ er en af de film, man i Cannes ser mest frem til. Er det så godt eller skidt?

	»Det er altid godt, at folk ser frem til at se noget – så håber man bare, at de ikke sønderriver én bagefter.«

Only God Forgives har verdenspremiere i Cannes i dag og dansk biografpremiere torsdag den 30. maj. Mere fra Cannes på information.dk og Twitter:@monggaard

