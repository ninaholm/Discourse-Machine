Folk



 Islam Slimani
Algeriets fodboldlandshold gav Tyskland kamp til stregen og spillede sig ind i manges hjerter. Ifølge talsmand og stjerneangriber vil holdet nu donere alle sine VM-bonuspenge – 49 mio. kr. – til Gazas indbyggere. Fin gestus.
HMS Queen Elizabeth
Den stolte flådemagt Storbritannien har længe måttet nøjes med tre, men i Skotland i dag søsættes et fjerde hangarskib, HMS Queen Elizabeth, når en ældre dame af samme navn knalder en flaske maltwhisky i stævnen.
Bjarne Hastrup
Ældresagsformanden gør angiveligt ophævelser, fordi Roskilde Festival kun giver gratis billetter til de over 60-årige om søndagen. For hvad skal det tjene til, når alle friske oldsagers yndlinge, Rolling Stones, spillede i går?
Eva Marie Saint
En superdiva blev hun aldrig – hun var for kølig. Men hurra alligevel for den snarrådige, intelligente blondine fra Hitchcocks ’Menneskejagt’, der i dag fylder 90. Cary Grant-bedåreren er endda stadig aktiv som filmskuespiller.

