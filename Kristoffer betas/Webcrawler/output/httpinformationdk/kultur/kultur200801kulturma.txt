Kulturmagasinet Lettre Internationale lukker



 Det sidste nummer af den danske udgave af Lettre Internationale er udkommet. Det europæiske kulturmagasin, der udkom første gang på dansk i 2003, stopper nu, 17 numre senere, lyder det i en pressemeddelelse fra Lettre Internationale.
Dagbladet Information, den hidtidige udgiver, har besluttet at indstille samarbejdet, og Lettre har ikke kunnet finde en ny udgiver med kapacitet og vilje til at drive magasinet videre. "Det er ærgerligt, at en international publikation som Lettre Internationale ikke længere skal udkomme på dansk, fordi vi mener at have bidraget med noget til en dansk offentlighed og rent faktisk kunne balancere økonomisk. Samtidig må vi også erkende, at gennemslagskraften ikke har været så stor, som man kunne forvente sig af sådan en publikation," siger Lettres ansvarshavende redaktør, Andreas Harbsmeier.
Igennem de sidste godt fire år har Lettre i samarbejde med Lettres øvrige redaktioner i Berlin, Bukarest, Budapest, Madrid og Rom præsenteret europæiske og internationale tænkere og forfattere igennem reportager, essays og billedkunst. Blandt andre Samuel P. Huntington, Amartya Sen, Ian Buruma, Stefan Jonsson, Nuruddin Farah, Jurij Andrukhovytj, Eliot Weinberger, Linda Polman og Loretta Napoleoni blev præsenteret for første gang på dansk i Lettre.

