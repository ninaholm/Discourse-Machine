Godt begyndt ...
Enhver bog afslører sig selv allerede i de første sætninger. Gratis tip til travle litteraturlæsere


 Jeg kan fra mit første år på litteraturstudiet huske en underviser, der forfægtede den tanke, at ethvert værk kunne bedømmes på dens første side. Hvis den ikke har litterær værdi, så kan man roligt stoppe med at læse og kaste bogen bort. Det kalder man også initial læsning. Sandheden ligger i detaljen. Hvis forfatteren ikke skriver godt, eller hvis værkets komposition ikke er fuldendt, afsløres det med det samme.
Tanken er forjættende og konsekvent. De mere tolerante siger, at man skal læse 20 sider af en bog, før man kan vurdere. Men hvorfor vente så længe, når langt de fleste bøger afslører sig selv i selve anslaget. Med årene mister man tålmodighed ikke kun med det dårlige, men også det middelmådige.
Nu kunne man gå et skridt videre og påstå, at man allerede kan vurdere en bog på de første linjer eller ligefrem den allerførste sætning. Lad mig derfor afprøve påstanden ved at kaste et blik på de nye bøger, der helt tilfældigt ligger foran mig på bordet.
Jeg kan begynde med at tilstå, at ved min højre hånd ligger Klaus Rifbjergs nyeste bog Skiftespor, som begynder således: »Støvet september. Det var interessant, at kornet på markerne flere steder stod endnu.« Slet ikke dårligt, vidner om en stilistisk sikker og episk mættet fortælling med små overraskelser, som fremgår af ordet 'interessant'. Eller Harald Voetmanns Vågen: »Det er mig det samme, hvor jeg begynder, for jeg skal atter komme tilbage dertil. Jeg skal atter komme tilbage hertil, hvorfra jeg begyndte«. Her fornemmer man stor skriftbevidsthed og sans for variation i gentagelsen. Filosofisk i sit anslag, men med stor sproglig sikkerhed.
Klodset
Noget mere klodset kommer vi fra start i den tredje bog foran mig, nemlig Nikolaj Zeuthens nye bog Verdensmestre: »Det var ikke sådan, at der skulle have været frihed. Friheden var. Og alle steder, det unge par så hen, syntes den at blive enten fejret eller omsat til handling«. Selvom jeg ikke har læst bogen, er jeg helt sikker på, at bogen er dårlig.
Lad mig udvide forsøget og slå ned på et par gode bøger fra sidste år og se om de klarer testen: Først Pia Juuls Mordet på Halland: »Aftenen før havde vi siddet i stuen. Jeg drak kaffe, han drak øl«. Lovende åbning, fræk og lakonisk. Dernæst Helle Helles lille mesterværk Ned til hundene: »Jeg leder efter et godt sted at græde. Det er slet ikke let at finde sådan et sted«. Man kan mærke, at den sætning har været længe undervejs og åbner et fantastisk univers. Og endelig Karl Ove Knausgårds store romanværk Min kamp: »For hjertet er livet enkelt: det slår så længe det kan. Så stopper det«. Tak for den, en hel poetik!
Nu bliver jeg nysgerrig og må bevæge mig ind til reolerne og plukke et par bøger, som betyder noget særligt. Først min yndlingsbog, Dostojevskijs Idioten: »Det var ved ni-tiden om morgenen, i slutningen af november og med tø i luften, da ekspressen Warszawa for fuld damp nærmede sig Petersborg«. Og Joyces Ulysses lyder således: »Statelige, trinde Buck Mulligan trådte op fra det øverste af trappen; han bar en skål med sæbeskum, på hvilken et spejl og en barberkniv lå over kors. Uomgjordet bares en gul slåbrok blidt bag ham af den milde morgenluft«. Puha, de består begge testen.
Og så er der de helt korte: Proust i På sporet efter den tabte tid: »I lange tider gik jeg tidligt til ro«. Han overgås af Imre Kertész Kaddish for et ufødt barn, der ganske enkelt åbner i et »Nej!« Genialt og helt præcist.
Jeg må slutte med en af de bedste danske romaner fra forrige århundred, nemlig Poul Vads Kattens anatomi. Se lige den her begyndelse: »Den dag, Elias Lønn havde besluttet at rejse til Hammerum, vågnede hans kone med et lille skrig om morgenen fordi hun havde drømt at hun var en flue, der spadserede rundt på et lig«. Hvem får ikke lyst til at læse den roman?


