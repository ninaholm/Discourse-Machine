Løkke om kulturminister: Jelved kan bygge bro
Venstres formand, Lars Løkke Rasmussen, sender hyldest til nyudnævnt minister: Du kan samle og bygge bro.


 Der bliver sendt rosende ord fra Venstres formand, Lars Løkke Rasmussen, til den nyudnævnte kulturminister, Marianne Jelved (R), som torsdag afløste partikammeraten Uffe Elbæk på posten.
- Politik handler først og fremmest om holdninger. Og de kan samle og skille. Men det handler også om mennesker. Og nogle mennesker kan - på trods af holdningsforskelle - samle og bygge bro.
- En af dem er Marianne Jelved, som jeg personligt sætter meget højt, skriver Lars Løkke Rasmussen på Facebook.
Oppositionslederen husker særligt et eksempel på den nyudnævnte ministers evner.
- Da vi i sin tid moderniserede kommunestyret med nedlæggelse af amterne, flere opgaver til kommunerne, færre og større kommuner og en mere robust udligning, var Marianne en af dem, der holdt sig til via med- og konstruktivt modspil, selvom den daværende opposition ikke var meget for at tage det fulde medansvar.
- Det vil jeg aldrig glemme. Kære Marianne: STORT tillykke med din nye ministerpost, skriver Lars Løkke Rasmussen.
Den radikale veteran Marianne Jelved lagde ved sin udnævnelse torsdag ikke skjul på, at hun har fået et "ønskejob" .

 Jelved er blevet kulturminister efter mange år med økonomi i regeringens maskinrum som økonomiminister under Nyrups S-regeringer i 1990'erne og senest som formand for finansudvalget.
