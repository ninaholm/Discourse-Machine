Startskud for friske urter
Friske krydderurter skal bruges med generøs hånd. Også midt i storbyen kan man holde sig selvforsynende med friske urter


 Sorry sir, the pesto's off. Huge hailstones ruin the Genoa basil crop

Bare rolig, denne skræmmende overskrift er gammel, The Guardian august 2006. Men det kan ske igen, og det er nu, man skal handle, hvis man som italienerne hele sommeren vil være forsynet med friske, aromatiske og billige krydderurter og senere have mulighed for at lave sin egen pesto.

Jeg får hvert forår, efter en lang og mørk vinter, trang til mad med rigelige mængder friske krydderurter. Det leder jeg så naivt efter, og det ender med, at jeg må tage sagen i egen hånd. Det virker måske som en desperat handling, men jeg plejer at investere i to små potter med næsten duftfri supermarkedsbasilikum. De kan med lidt omsorg dække hele sommerens forbrug og komme til at smage godt.

Desværre er kvaliteten af de potter, man kan købe, fortvivlende ringe, og der er langt imellem friske bundter af krydderurter med smag og aroma. Udover det er der så oven i købet i Danmark også en tendens til, at man underdoserer, så man tager med fingerspidserne i stedet for i generøse håndfulde. 

Selv har jeg i mange år midt i København fra vindueskarme og en lille fransk altan holdt mig mere eller mindre selvforsynende med urter. Generelt tilsætter jeg nogle urter undervejs i tilberedningen for at give retten en grundkrydring, og så et skud allersidst, så den friske aroma og farven bevares. 

Basilikum

Prøv at finde de største, så kommer man hurtigere fra start. Jeg plejer at dele hver potte i 4-6 små klumper og fordele dem i 3 store potter. De skal stå det varmeste og mest solrige sted i huset. Når de efter et par uger er kommet godt i vækst, kan man forsigtigt begynde at nippe af dem, kun få blade fra hver plante, og lad være med at nippe hovedstammen over. Tit er der enkelte, der vokser meget hurtigt, pluk de nederste blade, så de små også får lys. Det er i bladene planterne danner den energi de skal bruge til at vokse med, så plukker man for hårdt, går den i stå eller dør. 

Purløg

Her er kvaliteten på det man kan købe normalt helt i orden, men planter man en potte fra supermarkedet i et hjørne af en altankasse, løber man aldrig tør.
Timian
Fås ofte i bundter af god kvalitet, de meget spæde lysegrønne i potter smager derimod ofte ikke af meget. Jeg foretrækker almindelig timian, da den har en bredere anvendelse.

Rosmarin

Vokser let og tåler frost forbløffende godt, blomstrer på de mest overraskende tider af året med kønne lyseblå blomster.

Bredbladet persille

Bredbladet persille gror glimrende i det danske klima, eneste problem er at huske at så nu, da det tager ca. fem uger, fra man sår til den kommer op. Som med de andre urter er det vigtigt ikke at høste for hårdt i begyndelsen. 
Salvie 
Salvie kan blive meget gammel og trives fint, trods let frost og tørke. Den har meget smukke store blomster tidligt på sommeren, så selv om man måske ikke bruger den meget, burde blomsterne være rigelig grund til at have en plante. 
Mynte
Der er mange slags mynte og nogle egner sig bedst til desserter, jeg foretrækker den, jeg køber i bundter hos min halalslagter på Fælledvej, Nørrebro. Den kommer fra Jordan og er tilsyneladende samme sort som den, der vokser vildt på Sardinien. Bundterne er smukt bundet med et blad fra et siv og alene det, at det ikke er en plastiksnor, er en stor fornøjelse. Aromaen er helt i top, og den bliver ikke bedre af, at man dyrker den selv, men kommer man de overskydende kviste i vand, begynder de at sætte nye rødder.
Udover frisk mynte, kan man hos gode grønthandlere, ofte fra lande, hvor befolkningen endnu ikke har mistet forbindelsen til jorden og årstiderne, hele året få store friske bundter bredbladet persille. 
Her er en klassisk meget hurtig pastaopskrift, der kan varme de fleste, mens vi venter på foråret og sommerens friske urter:
Spaghetti aglio, olio e peperoncino - 4 personer
-	3 fed hvidløg
-	2-3 små stærke chilier
-	1 håndfulde hakket bredbladet persille
-	3-4 spsk. god ekstra jomfru olivenolie, helst vinterens friske høst
-	500 g spaghetti 
Sæt vand over til pastaen, 1 dl vand og 10 g salt pr. 100g pasta. Mens du venter på, at vandet koger, hakkes persille, hvidløg og chili. Hæld olien på en stegepande og tilsæt hvidløg og chili, og tænd for blusset. Når olien begynder at syde lidt, tilsættes den hakkede persille. For at sænke varmen, så det ikke branker, tilsættes nu lidt af kogevandet fra pastaen og der slukkes under panden - på den måde bliver sovsen også mindre fed. Når pastaen er kogt, vendes den på panden, evt. med lidt mere af kogevandet, så retten ikke bliver tør. Tilsæt evt. rigelige mængder reven pecorino eller parmesan.

Andreas Harder er kogebogsforfatter og p.t. bosat på Sardinien. Han vil skrive på denne plads hver anden fredag, mens Katrine Klinken har orlov

