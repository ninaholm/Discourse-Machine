Den røde og den blå knap
Sådan kan man hurtigt nå frem til en forståelse af, hvor meget og hvordan staten skal blande sig i og regulere medieudbuddet, og hvilken adgang vi som lyttere, seere, læsere og netbrugere skal have til det
Den eneste hage ved markedsudbuddet er, at det ikke til fulde tilgodeser behovet for programmer og tjenester med dansk baggrund og indhold.


 Trofaste læsere af denne spalte og andre observante medieinteresserede vil vide, at der for tiden slides trapper og bonede gulve på Christiansborg. Dygtige varetagere af alskens interesser i medieverdenen gøder jorden for at kunne høste frugterne af det kommende medieforlig - eller prøver med en omgang politisk Roundup at holde konkurrenternes interesser nede. I løbet af det kommende år skal der tages politisk stilling til, hvor meget og hvordan staten skal blande sig i og regulere medie- udbuddet, og hvilken adgang vi som lyttere, seere, læsere og netbrugere skal have til det.
Som en af de mange, der ikke har legitim adgang til denne lobbyvirksomhed, overvejer nærværende klummeskriver at lægge sine gode, gratis råd ud på nettet i en skræddersyet webtjeneste til rådløse mediepolitikere. Her kan man først angive sit grundlæggende politiske ståsted ved at klikke på henholdsvis en rød og en blå knap. Straks ledes man frem til en række fundamentale greb i den mediepolitiske værktøjskasse. Jeg vil her give et allerførste bud på noget af indholdet i denne enestående nye guide.
Under politisk kontrol
Et klik på den røde knap fører frem til gode råd til dem, som mener, at vi ikke kan overlade det vigtige medieområde alene til markedskræfterne. Samfundet, dvs. staten, må have mere styr på, hvad der produceres af programmer og tjenester i markedet, og hvad der stilles til rådighed for borgerne. Medier er meningsdannende. I en fremtid, hvor kampen står om værdier, må medierne naturligvis underkastes politisk kontrol. Det kan man gøre ved at give sendemuligheder og penge og ved at knytte betingelser til dem. I generationer gjorde man det ved at give det hele til DR. Den tid er for længst forbi. Det lugter langt væk af monopol og statskontrol. Derfor må der findes nye og mere subtile måder at fastholde den statslige kontrol og indflydelse på. Det kan ske ved, at radio- og tv-kanaler med dertil hørende offentlige støttemidler deles ud til en bred vifte af (hidtil) uafhængige private medievirksomheder, som uden tvivl taknemmeligt vil tage imod dem.
Nu er mediepolitik jo ikke en gavebod. »Noget for noget«, som en tidligere statsminister så klogt formulerede det. Derfor kan man sikre kontrollen ved at knytte specifikke vilkår til denne offentlige støtte. Kald det »public service-krav«. Ingen ved længere rigtig, hvad det betyder, men det lyder så tilforladeligt. Staten må så have nogen til løbende at kontrollere, om de statslige public service-krav efterleves. Derfor placeres ansvaret for fordeling af kanaler og penge med tilhørende kontrolmyndighed hos diverse statslige råd og nævn, hvis medlemmer naturligvis udpeges af staten, dvs. af folketing og regering. Sådanne 'smagsdommere' og eksperter kom ganske vist for nogle år siden i miskredit, men ret beset har det jo altid drejet sig om, i hvilken lejr disse tjenende ånder hører til, og hvis interesser de tilgodeser.
Dette røde scenario lyder måske i nogle øren som hørende til i tiden, før muren faldt. Det gør det ganske rigtigt også. Men det kan - som ovenfor skitseret - med snilde pakkes ind i nye gevandter, som vil kunne få det hele til at glide ned i brede kredse. Hvis det ikke desto mindre smager af for meget statsliggørelse, kan man prøve den anden knap i den nye webtjeneste.
Mere overskueligt
Klikker man på den blå knap, kommer man ind i et rådgivningsunivers, hvis mediepolitiske grundholdning er, at statslig indflydelse og kontrol i bund og grund er en uting - især på meningsdannende og kulturformende områder som medier. Dette udgangspunkt gør det hele meget lettere og mere overskueligt. Markedet har for længst vist sin evne til at forsyne de fem millioner danskere med en overflod af radio- og tv-kanaler samt et grænseløst udbud af nettjenester. Det behøver staten slet ikke blande sig i. Den eneste hage ved dette markedsudbud er, at det ikke til fulde tilgodeser behovet for programmer og tjenester med dansk baggrund og indhold. I globaliseringens tidsalder er der brug for et særligt dansk kvalitetsudbud inden for nyheder, aktualitet, kultur og underholdning, som de udenlandsk kontrollerede medier ikke tilbyder.
Derfor er der - med 'blå grundholdning' - god mening i at opretholde en enkelt dansk, offentligt ejet og finansieret medieinstitution med denne særlige opgave. Det indebærer naturligvis også her en principielt betænkelig statslig indflydelse og kontrol. Men det er til at leve med, fordi det meget synligt og åbent bliver samlet et enkelt sted, mens den helt overvejende del af det samlede medieudbud til danskerne forbliver friholdt for mere eller mindre  gedulgt statsstyring.
Et særligt problem (især for dem af rød observans) ved denne koncentration af reguleringsopgaven til en enkelt offentlig institution er, at der herved bliver meget mindre at regulere. Det kan være betænkeligt i disse krisetider, hvor arbejdsløsheden takket være en stadig mere finmasket EU-regulering også kan ramme Folketingets mediepolitikere. Men der må være andre vigtige samfundsområder, hvor reguleringslysten kan få lov til at udfolde sig - borgernes påklædning i det offentlige rum f.eks.
Så enkelt kan det stilles op. Vælg rød eller blå knap. Del jer efter anskuelser.


