Først fik vi Warhols overflade, så fik vi Gagas dybde
Lady Gaga har erklæret, at hun vil lave en ’omvendt Warhol’ og bringe avantgardekunsten ind i poppen. Nogle ser hendes visuelle referencer til kunst og mode og sit eget billedflimrende bagkatalog som en gave til akademia. Andre mener, at hun svigter poppens formål, når hun så ivrigt peger på egen kunstnerisk dybde. For var det ikke forskellen på dybde og pop, som Warhol ville skide på?


Hun er nøgen, uden make-up og ligger og krammer en kæmpekrystal, og hun står i en regndryppende skovsø, og hun går langsomt nøgen rundt med bind for øjnene og hænderne over hovedet, tittebøh, og hun skuer op mod himlen iført gul maske med spidse kræmmerhuse på øjnene, og så ligger hun ned, helt lille, på ryggen i en løs, hvid heldragt og synger »æææææææææææææææh«. Den 27-årige superstjerne Lady Gaga vil anerkendes som popkunstner. Med stort P. Men nu med endnu større K.Ovenstående er ikke en musikvideo, men Gagas demonstration af den serbiske performancepionér Marina Abramovics metoder udviklet til dennes nye performanceinstitut for en ny generation af kunstnere. Det satiriske nyhedssite The Global Edition bragte efter videoens offentliggørelse en »officiel« udmelding om, at Abramovic faktisk havde taget tykt pis på Gaga ved at få hende til at gøre »crazy shit«. Den »nyhed« var en joke, men joken griber ind i den seneste diskussion om Gaga, for nu synger Gaga om kunsten på sin første single i to år, »Applause«:»Pop culture was in art / Now art’s in pop culture / In me!,« lyder en bid af teksten. Og på Facebook har superstjernen som optakt til det kommende album,Popart, ytret ønske om at bringe »kunstens kultur ind i pop på en omvendt warholsk ekspedition«. På den måde pirrer en af århundredets mest indflydelsesrige, og akademisk granskede, popkunstnere spørgsmålet om, hvad pop er og skal, og får popfanatiske intellektuelle til enten at juble eller rynke panden.Artpop-mytenLady Gaga har længe bygget bro mellem mainstream-kulturen og intellektualismens højborg. Hendes popunivers er en symbolmaskine. Der er flere kunstreferencer i en Lady Gaga-musikvideo, end der er i et mindre kunstmuseum i provinsen, og i seneste udspil refereres der til alt fra den tyske ekspressionistiske filminstruktør Fritz Lang over renæssancemaleren Botticelli til Gagas eget billedflimrende bagkatalog – lagt oven på et Madonna-inspireret, ret ordinært og virkelig dansabelt dancepopnummer. Kritikeren Larry Womack fra Huffington Post har med henvisning til det sociale billedmedie kaldt Gaga »en menneskelig Tumblr-konto,« der »genbruger – men sjældent bringer nyt formål til – alt hvad hun falder over«. Han finder deklarationen af hendes nye form for popkunst lattervækkende: »Tag den, alle musikere i menneskehedens historie! Især jer, The Beatles! Hvad I lavede var ikke kunst. Musik blev først en kunstform, da Lady Gaga fortalte det til folket i en kontekst af en middelmådig dance sang om, hvor højt hun elsker at være berømt,« skriver han.Men i virkeligheden udstiller Gaga med sin selverklæring som popkunstner selve myten om, at kunst og pop er to adskilte sfærer, mener Erik Steinskog, lektor i Musikvidenskab ved Institut for Kunst og Kulturvidenskab på Københavns Universitet:»Noget af det, Gaga udstiller, er enold schoolhegemonisk måde at tænke på, som er ekskluderende og eksklusiv. Hun er dybt seriøs, men hun joker også med det publikum, der mener, at pop befinder sig i en separat sfære fra kunstfeltet. Kunsten og poppen har bevæget sig inden for det samme felt, ud og ind mellem hinanden, i så mange år nu, at det næsten er utroligt, at man kan blive provokeret af det,« siger Steinskog.Det at vi overhovedet lader os provokere af hendes udsagn, mener han, viser, at dikotomien mellem det, vi plejer at kalde ’pop’, og ’kunst’ stadig eksisterer i vores bevidsthed. Og for ham placerer Gaga sig kløgtigt et sted midt imellem de to med sit samleværk, der er en »dybt intellektuel leg, et spil og en recirkulering af europæisk og amerikansk kunst- og kultur- og musikhistorie.«Omvendt WarholÉn ting er den intellektuelle leg med kulturhistorien, men det kvalificerer hende ikke i sig selv som en spændende popkunster, set fra et æstetisk perspektiv, mener Lasse Posborg Michelsen, cand.mag. i Filosofi fra Københavns Universitet og skribent på musikbloggen Regnsky. Han stiller sig på den baggrund skeptisk over for Gagas erklærede mål om at lave en »omvendt Warhol«:»Pop art-ikonet Andy Warhols strategi gik ud på at tage poppens og popkulturens udtryk ind i kunsten og give dem kunstens langsomme form. Lady Gaga prøver omvendt at tage kunstens symboler ind i poppen og give dem poppens hurtige format og gør dem til en hastig symbolisme,« siger han.For ham mister Gaga dermed poppens evne til at afsløre, hvad der umiddelbart virker på os, dens »realisme«.Ifølge Posborg Michelsen interesserer pop sig nemlig kun for én ting: Dit begær:»I begæret besidder poppen en stærkt realistisk tilgang til os mennesker, dens elskere. Warhols formål var at vise os den realisme. Når jeg ser »Applause«, så tænker jeg i virkeligheden, at Gaga ikke tror på poppens realisme, men tværtimod prøver at forvandle pop til en slags actionsymbolisme: Hun bader sig i symboler fra kunstens verden, og det er deres tiltrækningskraft, hun gerne vil bruge. Hun sætter altså sin lid til metaovervejelser om en postmoderne collagekultur proppet med referencer – men hvor er den ægte attraktion?,« spørger Posborg Michelsen.Akademisk leflenFor musikforsker Erik Steinskog ligger attraktionen netop i mødet med det visuelle. Musikvideoerne og hendes liveperformances står i forlængelse af en tradition fra operaen og de store multimediale projekter, og det er her, at Gaga kommer til sin ret, mener han:»Mit syn på Gagasgesamtkunstwerkgenerelt er, at hvis man bare hører musikken og teksten, så virker det som mainstream popmusik. Men da hun kom frem med »Bad Romance«, begyndte musikvideoen som medie for mig at få noget af den samme dimension, som Michael Jacksons havde haft i 80’erne og i starten af 90’erne. Mange videoer, synes jeg, blev kedelige og promoverende soundtrack-ting indtil årtusindskiftet, men Gaga har formået at få det til at blive et, jeg vil helst ikke sige kunstnerisk, men i hvert fald et medium med betydning igen.«Lige med »Applause« mener mange online-kritikere dog ikke, at Gaga medbringer nyt til bordet. Nogle synes sågar, at hendes overdrevne udklædninger tenderer en selvparodi, som hun ikke selv har helt styr på. Og så har singlen ikke, trods hidsig promovering og fortidens mange kæmpehits, bragt hende på hitlisternes nr. 1.»Lad være med at fokusere på nogen form for kritik fra bloggere,« skrev hun til sine fans, de såkaldte’little monsters’, »Jeg har været producer/sangskriver/musiker i over 10 år. Stol på kunstneren, bloggere er ikke kritikere.«Den slags finder Posborg Michelsen komisk:»Det sjove er, at Gaga går meget op i, at man ikke skal lytte til kritikerne, men hun kommer samtidig selv til at lefle for dem. Hun gør det let at lave en analyse af hende, for det er nemt at liste 20 referencer op og få dem til at hænge sammen i et udsagn om en postmoderne, flydende medieidentitet.«På den måde er »Applause« en gave til en bestemt form for akademia, mener Posborg Michelsen. Men tilgangen er også meget langt fra en realistisk forståelse af pop:»Det er i poppens faktiske virkning på vores begær, og netop ikke i dens symboler, at den giver et realistisk udsagn om os, idet den afslører vores håb, idealer og selvindbildskhed. Gaga har derimod mistet sin tiltro til poppens virkelighed og mener derfor, at den har brug for et ekstra, symbolsk lag. Af den grund tyer hun til kunstens symbolik og ’dybde’ som attraktion. Og dermed kommer hun til at bekræfte modsætningen mellem dybde og overflade, som egentlig er den modsætning, Warhol gerne vil skide på og modbevise. Det, der står tilbage hos Gaga, er mest af alt en masse referencer.«Hvis poppen virkerFor Erik Steinkog virker Gagas værk tværtimod både i nuet og i det intellektuelle efterspil:»For mig er det helt uproblematisk, at et værk, hvad enten det er popmusik, kompositionsmusik, film eller litteratur, bliver siddende, når vi har set eller læst eller hørt det, så vi kan reflektere over, hvad det mon betyder. Vi kan på den ene side ende i total hengivelse til hedonismen, når vi oplever et værk, og så opleve den dybe kontemplation på den anden side,« siger han.For nogle drukner poppen hos popKunstner Gaga i intellektualisme og »crazy shit«. For andre har den stadig effekt. J. Bryan Lowder fra Slates kulturblog, Browbeat, har med henvisning til en af sangerindens største hits nedtonet bloggernes kritik:»Hvis du er ved at få myrekryb af Gagas (muligvis falske) selvalvor, så lad være med at læse interviews –just dance.«Så kan man mærke efter selv. Hvis poppen virker for dig – så virker den.&nbsp;
