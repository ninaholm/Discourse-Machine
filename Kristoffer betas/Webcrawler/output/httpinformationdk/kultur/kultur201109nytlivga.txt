Nyt liv i gamle favoritter
Powell og Pressburgers 'De røde sko' og Martin Scorseses 'Taxi Driver' er blot to af tilbuddene på CinemaxX-biografernes 4K-filmfestival, der begynder i dag og giver mulighed for digitalt at opleve nye film og restaurerede versioner af gamle i meget høj opløsning
Det er fantastisk at se klassikere som 'De røde sko' i al deres Technicolor-skønhed, præcis som Powell og Pressburger havde forestillet sig, at den skulle se ud ved premieren for 63 år siden.


 For et par år siden så jeg på filmfestivalen i Cannes en restaureret udgave af Powell og Pressburgers inciterende balletfilm, De røde sko, der er baseret på et eventyr af H.C. Andersen og handler om perfektion og besættelse. I filmen spiller Moira Shearer ballerinaen Victoria Page, der er splittet mellem den russiske balletmester, Lermontov (Anton Walbrook), der vil have hende til at opgive alt for ballettens skyld, og sin kærlighed til komponisten Julian Craster (Marius Goring).
Det var en fantastisk oplevelse, hvor jeg havde fornemmelsen af at se De røde sko i al sin Technicolor-skønhed, præcis, som Powell og Pressburger havde forestillet sig, at den skulle se ud ved premieren for 63 år siden. Og oplevelsen blev ikke mindre af, at visningen blev introduceret af Martin Scorsese, der kendte Michael Powell, og som har gjort en stor indsats for at skabe opmærksomhed omkring bevaring og restaurering af ikke blot Powell og Pressburgers udødelige film, men også andre filmklassikere og verdensfilm, som ellers har levet en lidt overset tilværelse.
Scorsese er en utrættelig forkæmper for filmkunsten gennem organisationerne The Film Foundation og The World Film Foundation, og hans engagement er smittende i al sin cinefile begejstring.
Afslørende opløsning
De røde skovar ved Martin Scorseses mellemkomst blevet digitalt restaureret og blev vist i det digitale HD-format 4K, hvor opløsningen er hele fire gange større end opløsningen ved en normal digital filmforevisning. Nu er det ikke teknikken, der er vigtig i denne sammenhæng, men hvad den bruges til, og det er der mulighed for at få et indblik i i løbet af den næste uges tid, hvor landets tre CinemaxX-biografer i Aarhus, Odense og København inviterer til 4K-filmfestival med både klassikere og nyere film. En af filmene er netop De røde sko, som er et strålende eksempel på, hvordan moderne teknologi kan få gamle filmstrimler fremstå som nye. Den legendariske filmfotograf Jack Cardiffs farvemættede billeder er klare og skarpe, og har man tidligere kun stiftet bekendtskab med den besættende film på video, dvd eller en ridset og slidt 35 mm-kopi, er det lidt af en åbenbaring at se den restaurerede version. Man får øje på detaljer i ansigter, kostumer og kulisser, som man ikke har bemærket før, hvilket kun er med til at forstærke det følelses- og sansebombardement, De røde sko i forvejen er.
De store spørgsmål
Denne detaljegrad, der faktisk kan afsløre ting, som det ikke var meningen, at publikum skulle have set Martin Balsams makeup i Alfred Hitchcocks Psycho (1960) f.eks. er en af grundene til, at digital restaurering og fremvisning af filmklassikere diskuteres heftigt i ekspert- og fankredse. En anden grund er, at man i restaureringsprocessen kan vælge i en computer at udviske de korn i det oprindelige filmmateriale, som man takket være den digitale fremvisning nu pludselig kan se meget tydeligt. Forbedrer eller ødelægger det filmen?
Martin Scorsese deltager naturligvis ivrigt i denne diskussion, og for nylig skrev han på The Film Foundations hjemmeside om sin oplevelse med at se en HD-udgave af Michael Curtiz' Technicolor-udgave af Robin Hood fra 1938 på Blu-ray.
»Jeg blev slået af filmens rene og skære skønhed,« skrev Scorsese.
»På nuværende tidspunkt er det med den digitale restaureringsteknologi muligt at genskabe det oprindelige Technicolor-udseende, især farveværdierne, eller i hvert fald komme så tæt på, at man er nødt til at have et meget veltrænet øje for at kunne se forskel (...) Men der var noget andet, jeg lagde mærke til, og det var fraværet af eller minimeringen af korn. Jeg kan godt lide korn, dets spil i billedet, vekselvirkningen. Det er jeg vokset op med, jeg er vant til det. Mange af os har det på den måde, de af os, der er født før, lad os sige, 1970.«
Men, spurgte Martin Scorsese så sig selv, hvis Robin Hoods fotografer havde haft adgang til de samme teknologier, som vi har i dag, ville de så ikke selv have forsøgt at minimere eller helt fjerne filmmaterialets korn? De korn, der giver billedet tekstur, men som f.eks. ikke er til stede, hvis man optager en film digitalt.
Gammelt og nyt
»Skal man forholde sig til filmmaterialets begrænsninger og gøre sit bedste for at genskabe det, som det var, eller skal man se mere kreativt på det og tænke, 'hvordan ville denne film ideelt se ud, hvis folkene bag havde adgang til maskiner, som kunne have givet dem mere kontrol over billedet? Der findes ikke noget endegyldigt svar. Men hver gang man restaurerer en film fra hvilken som helst æra, skal man foretage valg. Det skal være ansvarlige og fornuftige valg, og de skal foretages i overensstemmelse med filmens ånd.«
CinemaxX viser i alt ni film i 4K, og ud over De røde sko, som jeg altså kun varmt kan anbefale, drejer det sig om en af Martin Scorseses egne film, storbydramaet Taxi Driver (1976), der ligesom Powell og Pressburgers film fortæller en intens historie om besættelse og vanvid. Vælger man at løse billet til Taxi Driver, vil man også få et indtryk af, hvilke valg instruktøren selv har taget, når det kommer til digital restaurering og fremvisning. Det kan blive ret interessant.
Stanley Kubricks sort-hvide, sorthumoristiske dommedagssatire Dr. Strangelove (1964) vises også, og det er en af de film, hvor man nu virkelig kan se kornene i det filmmateriale, den notorisk perfektionistiske instruktør brugte. Det virker umiddelbart voldsomt, og spørgsmålet er, om Kubrick ville have ønsket det sådan. Filmen er dog stadig et morsomt og tankevækkende mesterværk om atomalderens indbyggede absurditet.
Visuelt er det farvefilm som Robert Wises storslåede musical The Sound of Music (1965), Hitchcocks Menneskejagt (1959), Howard Hawks Gentlemen foretrækker blondiner (1953) og David Leans Broen over floden Kwai (1957), som tager sig mest spektakulært ud i 4K og så lyder de i øvrigt fænomenalt alle sammen.
Der er også blevet plads to næsten nye film i 4K-festivalens program, nemlig Christopher Nolans intelligente heistfilm Inception (2010) og Coen-brødrenes barske og vittige western True Grit (2010), hvoraf den første delvist er optaget digitalt og ser endnu flottere ud, når den bliver vist i 4K.
Hvor 35 mm-kopier hurtigt bliver slidt, og underteksterne ofte ryster lidt og står uskarpt, lider digital fremvisning ikke af den slags følgesygdomme, og det er endnu en grund til, at man bør unde sig selv en tur til CinemaxX' 4K-filmfestival og se gamle favoritter få nyt liv.
Information og spilletider på www.cinemaxx.dk

