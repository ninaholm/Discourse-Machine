Norske cellister i oprør
Flyselskabet Norwegian har ændret bagageregler, der gør, at cellister ikke længere kan fragte deres instrumenter forsvarligt. En norsk stjernecellist truer med at forlade landet som følge af Norwegians beslutning


 Den verdensberømte norske cellist Truls Mørk plejer at købe et sæde til sin cello, når han rejser med Norwegian fra Oslo til koncerter i hele verden. Men det kan han ikke mere. Hans cello udgør pludselig en sikkerhedsrisiko.
»Vi ønsker et fælles regelsæt for genstande, som er større end tilladt håndbagage,« forklarer kommunikationsrådgiver i Norwegian Lasse Sandaker-Nielsen til NRK. Og han uddyber: »Der er en sikkerhedsrisiko forbundet med at have celloer i flyet. Celloer er tunge instrumenter, som i en eventuel nødsituation eller ved kraftig turbulens potentielt set kan påføre medpassagerer skade.« Han anbefaler i stedet, at man sender celloen som speciel bagage.
Store konsekvenser
Men Truls Mørk lader sig ikke sådan skille fra sit værdifulde instrument. Han forstår ikke, hvorfor en cello skulle udgøre en sikkerhedsrisiko.
»Det her er blevet vurderet mange gange, og der er ingen andre flyselskaber i Europa, som ikke accepterer celloer ombord. Det er bare at bruge ekstra sikkerhedsbælter. Instrumentmagere i vor tid kan ikke lave instrumenter af samme kvalitet som disse instrumenter. Disse instrumenter er uerstattelige — hvis et af dem blev ødelagt, var det tabt for altid. Det er ikke muligt at få det tilbage, som det var,« siger han til NRK.
Truls Mørk spiller på en Stradivarius og en Domenico Montagnana til en værdi af henholdsvis 25-30 og 15 millioner norske kroner.
Cellisten har skrevet til Norwegians administrerende direktør Bjørn Kjos for at bede om en forklaring. Han kan nemlig ikke bare bruge et andet selskab.
»Norwegian har gjort ting meget lettere for mig, for de har oprettet direkte ruter fra Oslo til mange byer i Europa, mens SAS har nedlagt sådanne ruter,« siger han.
Og det nye regelsæt kan faktisk få store konsekvenser for den klassiske scene i Norge.
»Denne ændring er utrolig frustrerende og uheldig for mig og vil gøre det meget mere besværligt og tidskrævende for mig at rejse. Hvis ikke det ændres, så vil jeg overveje at flytte til udlandet,« siger Truls Mørk til NRK.
Men så bliver han selvfølgelig nok nødt til at flyve med SAS.

