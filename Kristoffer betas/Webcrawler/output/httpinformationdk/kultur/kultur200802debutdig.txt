Debutdigte i Hvedekorn
Hvedekorn bringer debutantdigte, Litlive anmelder 5 nye bøger, Bogmarkedet spørger hvem der har magten over bogudgivelserne og det nye kunstmagasin SUM skriver om den danske billedkunstner Henriette Heis


 Velkommen til magasinresuméet
Hvedekorn
Der er masser af poesi i tidsskriftet Hvedekorn, poesi af både veteraner og debutanter. Af veteraner kan blandt andre nævnes Merete Pryds Helle, Jens Blendstrup og Pia Juul. Af debutanter er der for eksempel Simon Bjørkman med
Hele Byen er vores snebold
det sneede og jeg tænkte at man kunne sk
rive om al den is og de øde togskinner d
er skærer sig gennem klipperne. jeg hold
t fast på min hat så den ikke blæste af i vin
den og konduktøren fløjtede og toget for
tsatte gennem tunellerne og de barrikad
er af gammelt træ der skal holde sneen væk...
Læs mere i Hvedekorn.
Hvedekorn nr. 4 2007, Udkom: Februar 2008, Koster: 98 kr.
Litlive.dk
Det nordiske nettidskrift Litlive anmelder i februarnummeret fem bøger, blandt andet norske Hanne Ørstaviks nyeste udgivelse ”I morgen skal det være åpent for alle”. Udgivelsen er et læsestykke, og denne anderledes genre begejstrer anmelderen, som skriver:
”Læsestykket er en mellemgenre, en genre mellem prosa og drama, mellem verbalt og visuelt, mellem ord og krop. Og måske kan dette læsestykkes motiv kortest resumeres som netop spørgsmålet om, hvad der er mellem. Hvad er der mellem mand og kvinde, mellem ydre og indre, mellem det kendte og det ukendte? Mellemrummet eller grænsen optræder i forskellige skikkelser: først og fremmest som en væg (en væg i scenografien og en væg er tales om), men også som hud, tøj og æbleskræl.”
Anmeldelserne på Litlive giver et fint indblik i nyudgivelser af nordisk litteratur og det er interessant at læse norske og svenske anmelderes perspektiver på dansk litteratur og omvendt.
Litlive.dk, Udkom: Februar 2008, Koster: Er gratis
Bogmarkedet
Det lille tidsskrift Bogmarkedet bringer interessante historier om hvad der rører sig i bogmarkedets kulisser. Lars Ringhof fortæller om sit arbejde som litterær agent og efterlyser flere agenter til de danske forfattere.
Tidskriftet stiller spørgsmålet: Hvem bestemmer hvilke bøger der skal sælges – boghandlerkæderne eller forlagene? Artiklen fortæller om en lignende diskussion i Sverige, hvor der er bekymring for at det er boghandlerkædernes indkøbere, som i realiteten bestemmer, hvilke bøger forlagene udgiver.
Bogmarkedet nr. 4, Udkom: Februar 2008, Koster: 45 kr.
Fra glemmekassen: SUM
I december udkom det nye magasin for dansk og international samtidskunst, SUM. Eftersom det næste nummer først kommer til juni, er der stadig grund til anskaffe sig og læse det første.
Rektor Mikkel Bogh, som er ansvarshavende redaktør, skriver om den danske billed- og videokunstner Henriette Heis og om hvad begrebet intimitet betyder i hendes værker. Magasinet går desuden tæt på fænomenet lydkunst og bringer en artikel om fotografen Cindy Sherman. Artiklerne er dybdegående og akademiske og kræver god tid at læse. Til gengæld er der mange billeder på lækkert papir og en ekstra service til de udenlandske læsere er, at magasinet udgives på både dansk og engelsk.
SUM nr.1, 2007, Udkom: December 2007, Koster: For abonnement på to numre: 150 kr.

