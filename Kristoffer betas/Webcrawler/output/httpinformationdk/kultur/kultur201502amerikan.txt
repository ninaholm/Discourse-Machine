Amerikansk blogger myrdet på åben gade i Bangladesh
Den prominente ateist og forfatter Avijit Roy er blevet dræbt af ukendte gerningsmænd. Kort forinden havde han modtaget trusler fra islamiske grupper, fortæller familien. Flere bloggere er blevet dræbt eller arresteret de seneste år, efter de har kritiseret islam eller landets regering


 Avijit Roy så sig selv som en »beskytter af den frie tankes bevægelse«. Gennem sin blog Mukto-Mona –’Frie Tanker’ – kæmpede han for retten til at kritisere religion i Bangladesh, verdens fjerdestørste muslimske land, hvor over 90 pct. af indbyggerne identificerer sig selv som troende muslimer.
Torsdag kostede den kamp ham livet. Efter at have promoveret sin nye bog på Ekushe Bogmesse i Dhaka tog Avijit Roy og hans kone, Rafida Ahmed Banna, en åben rickshaw hjem. Ved hjørnet af Dhaka Universitet blev parret ved halv-ni-tiden overfaldet af ukendte gerningsmænd, hakket ned med macheter og efterladt livløse i gaden.
»Han døde på vej til hospitalet. Hans kone var også alvorligt såret. Hun har mistet en finger,« udtaler den lokale politichef Sirajul Islam ifølge The Guardian. Konens tilstand er nu stabil.
Avijit Roy blev født i Bangladesh, men havde amerikansk statsborgerskab og boede i Atlanta i Georgia. Inden sin død nåede Dr. Roy at skrive flere populære bøger, såsom Biswaser Virus (Troens Virus), Samakamita (Homoseksualitet) og Boiswasher Darshon (Ateisternes Filosofi).
Med sine kun 44 år overleves han af sin far, den kendte menneskerettighedsforkæmper Ajoy Roy. Det kritiske blik for religion samlede Avijit Roy op ved skrivebordslampens skær, hvor hans far oversatte bøger som Richard Dawkins Illusionen om Gud til bengali eller forberedte taler til det næste ytringsfrihedsrally. Ved siden af sit humanitære arbejde var Ajoy Roy i årevis fysikprofessor på Dhaka Universitet, hvor hans søns blodige krop blev fundet. Ajoy Roy siger til AFP, at hans søn inden angrebet havde modtaget dødstrusler fra flere islamiske grupper på internettet.
Ordets kamp
Det er i skrivende stund uvist, om drabet er religiøst motiveret, men den canadiske aktivist Tarek Fatah har fundet flere eksempler på Facebook og Twitter, hvor islamister i Bangladesh jubler over drabet. Avijit Roys død sender derimod chokbølger gennem landets sekulære kredse og blandt internationale menneskerettighedsorganisationer.
»Roy var en sand allieret, en modig og veltalende forsvarer for fornuft, videnskab og ytringsfrihed i et land, hvor de værdier er under hårdt angreb,« skriver den amerikanske ngo Center for Inquiry således på deres hjemmeside.
Ifølge den nyeste rapport fra Human Rights Watch er ateister, medier og frie tænkere i Bangladesh i stigende grad blevet udsat for trusler eller voldelige overfald fra islamiske grupperinger i landet, særligt omkring det seneste parlamentsvalg i 2014.
Forrige år blev ateistbloggeren Ahmed Rajib Haider også hakket ihjel med macheter af en militant gruppe med tilknytning til det islamiske parti Jamaat-e-Islami. Drabet førte til store demonstrationer i hele landet, hvilket igen fik islamiske grupper til at skærpe retorikken og kræve, at flere prominente ateistiske bloggere skulle hænges.
Den sekulære regering under premierminister Sheikh Hasina reagerede på optøjerne ved at arrestere en række ateistiske bloggere. Det fik Avijit Roy til at skrive et langt forsvar for ytringsfriheden på sin blog Mukto-Mona:
»Bloggerne er arresteret alene for at være erklærede ateister. Men selv om regeringen ønsker at formilde islamisterne for at vinde et valg, kunne vi fritænkere og aktivister aldrig drømme om at gøre det samme. Vi kæmper for en højst personlig sag,« lyder et uddrag.
På mukto-mona.com er den normale blog nu erstattet med en helt sort væg med smuk slynget skrift på bengali – og så på engelsk: ’Oversat: Vi sørger. Men vi er ikke besejrede’.

