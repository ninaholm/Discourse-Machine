I protest mod de seksuelle smagsdommere
’Jeg er jo lykkelig for, at jeg har levet midt i fremskridtstiden, jeg har aldrig skullet være flov over min lyst, min appetit på det der foregår i sengen,’ fortæller Maria Marcus, der er aktuel med bogen ‘Kom du? En mosaik om orgasme’, i første del af Informations nye serie om fremskridtstroen
Hele Maria Marcus’ projekt – små 20 bøger – er gået ud på at bevidstgøre sig selv og andre kvinder om deres roller i samfundet.


 Den 27. marts bliver forfatteren og sexologen Maria Marcus 90 år. I 2010 blev hun lam i benene efter en operationsulykke og sidder i dag i kørestol, men det har hverken standset hendes produktivitet, hendes arbejde som sexolog eller hendes kærlighedsliv. I sin seneste bog, Kom du? En mosaik om orgasme, interviewer hun 15 voksne kvinder i alderen fra 30 år og opefter om deres oplevelse af orgasme, men hun beretter samtidig om sine egne erfaringer og oplevelser med seksuallivet. »Der er en linje i alt, hvad jeg har skrevet,« forklarer hun, »det er en slags hovedrengøring af mit tanke- og følelsesliv. Ord kan hjælpe!«
»Jeg får fat i de ting, som har generet mig og som har belastet mit liv: Hvorfor tænkte jeg på den måde? Hvorfor oplevede jeg det som en fiasko, at jeg ikke kunne leve op til de og de krav? Hvilke præmisser styrede mig, uden at jeg var klar over det? Hvor idiotisk autoritetstro kan man være? Jeg troede ikke, at jeg var autoritetstro, men når jeg skriver, finder jeg frem til alle resterne af de hævede pegefingre, der stadigvæk rumsterer: ’Sådan skal du være, hvis du vil være en rigtig kvinde!’« Det er også ud fra denne filosofi, at Maria Marcus har skrevet sin seneste bog – for at se med kritiske øjne på de autoritære krav om at skulle præstere noget helt bestemt.
»Man ved alt om orgasmen, den er scannet og lokaliseret, vi ved hvilke belønningssystemer der udskiller hvad i hjernen under sex, endorfiner, oxytocin, dopamin eller andre former for intern dope. Men selve oplevelsen har man holdt for sig selv.«
»Man udskiller oxytocin, men hvorfor udskiller man oxytocin? Hvad er hønen, hvad er ægget? Der er tusind ting, vores hjerne ikke kan overskue, hjernen er stærkt overvurderet! Især i forbindelse med sex. Jeg har lavet bogen som en protest mod de seksuelle smagsdommere.«
Udgangspunktet var en sætning, som en kvinde engang sagde på ét af Maria Marcus’ seksualitetskurser:
»Hvis ikke man får orgasme, hvorfor skal man så overhovedet have sex?«
»Det er en utroligt oplevelseshæmmende indstilling til sex. Enten sker det efter bogen eller også er det ingenting. Men hvad sker der for den enkelte kvinde omkring det seksuelle højdepunkt – orgasme eller ikke-orgasme?«
Katalog over krav til kvinder
Hele Maria Marcus’ projekt – små 20 bøger – er gået ud på at bevidstgøre sig selv og andre kvinder om deres roller, at skelne mellem rollerne og ens egen autentiske oplevelse. Derfor er hendes bøger også i jeg-form: »Jeg skriver om det, jeg kender fra mig selv og slås med. Det vil jeg gerne dele med andre.«
Maria Marcus’ debutbog, Kvindespejlet fra 1964, er en satire over alle kvinderollerne, moren, husmoren og elskerinden. Den opstiller et komplet katalog over kravene til kvinder, siger hun, med nøgleordet: selvundertrykkelse.
»Hvis jeg holder op med at være mig selv og erstatter mig selv med en rolle, skabt af mandssamfundet, så har jeg opfyldt min bestemmelse’. Hvor er det bekvemt for mændene! Vi lever stadig med resterne af kravene. Og det vigtigste kriterium på kvindelighed er orgasmen, som jeg i Kvindespejlet kaldte ’at høre templets klokker ringe.’ Det opnår kvinden i det øjeblik, hvor hun har underkastet sig sin mand og stemt til et valg, som han syntes, hun skulle!« siger Maria Marcus og fortsætter:
»Da jeg skrev min første bog, havde jeg små børn, og det var dér, det gik op for mig, at der var noget, der ikke passede. På bekostning af mig selv skulle jeg leve op til en masse krav, som oven i købet var indbyrdes modstridende. Jeg havde arbejde, og jeg havde konstant dårlig samvittighed og tænkte: ’Du burde være hjemmegående!’ ’Du burde klare alt det praktiske!’ Og så videre. Jeg prøvede! For eksempel at bage brunkager med mine børn, men det syntes jeg ikke var spor sjovt! – Og hvorfor skulle jeg holde mig i baggrunden, når mænd snakkede politik? I det hele taget: Hvorfor kunne jeg ikke få lov til at være den, jeg er?«
Ældre kvinder og yngre mænd
Romanen »Lili-og-Jimi« fra 1991 skildrer en anden kompliceret side ved seksualiteten: Et forhold mellem en kvinde på 60 og en mand på 35. Maria Marcus har selv levet i forhold med en aldersforskel ’til den forkerte side’ det meste af sit liv og gør det stadig.
»Hvad må vi som kvinder over den kriminelle højalder,« spørger hun. »Vi er så bange for at gøre os til grin!«
»Lili-og-Jimi« er ikke en autentisk selvbiografi, men er selvfølgelig skrevet på baggrund af, hvad jeg selv har oplevet. Det var i den forbindelse, jeg fandt et navn til den instans i baghovedet, der sidder og censurerer: ’Alderspolitiet’. Alle ved, at kvinder over en vis alder ikke kan tillade sig at gå rundt med synlig kavalergang og havfruehår, eller gå i seng med yngre mænd – indtil barometret pludselig slår helt over, og vi får noget, der hedder cougars: Ældre kvinder der er ude på at score ungt kød.«
»Min første mand var fire år yngre end mig, men vi blev enige om, at det gik, hvis jeg altid gik med nogle gode bh’er.«
Siden er aldersforskellen ’til den forkerte side’ blevet større og større, fortæller hun.
»Men det er jo også, fordi mænd på min egen alder ikke gider mig. De vil da have yngre kvinder!«
»Lili-og-Jimi« handler om, hvad der godt kan lade sig gøre på trods af alderspolitiet – indtil det hører op. Det ligger i kortene, at han en dag har fundet en yngre kvinde. Så bliver man ulykkelig – indtil man finder på noget andet.«
Og noget af dette andet har været kontaktannoncer og siden dating-sites, »noget der ligeledes er fordomme om. ’Jeg ville aldrig nedværdige mig til at søge kærester på nettet,’ hører man den dag i dag kvinder sige!«
Så det har Maria Marcus også skrevet en bog om. Og før da skrev hun en om kontaktannoncer. Hun har de bedste erfaringer med begge dele, siger hun, og vil gerne bidrage til også at bekæmpe de fordomme. Helt på linje med dengang hun skrev sin mest kendte bog Den frygtelige sandhed om kvinder og masochisme og troede, at hun var noget helt specielt.
»Men så myldrede det frem med kvinder – og mænd! – der havde det ligesom jeg, fordi jeg begynder at snakke om det. En del af mine bøger, tror jeg har betydet noget, simpelthen fordi jeg har sagt: ’Sådan har jeg det’.«
Forældrene
Omgivelsernes vurdering omfatter vel også de første personer, man påvirkes af, så hvad har Maria Marcus’ egne forældre betydet for hende?
»Min far var meget omhyggelig med sin datters rygte, men han kom nok tværtimod til at påvirke min modsigelseslyst,« mener hun.
»Jeg hørte, hvad han sagde, men det kunne jeg ikke leve med. Så jeg holdt ting skjult, men flyttede hjemmefra som 20-årig. Fik tilbud om en klublejlighed der, hvor min daværende kæreste også boede. Min tysklærerinde, som ejede lejligheden, ringede til mine forældre for at høre, om det var i orden, at jeg flyttede ind sammen med kæresten!«
– Hvad svarede de?
»Det vidste de jo godt, de ikke kunne sige nej til! Men så var det, jeg opdagede, at jeg ikke fik orgasme. Og begyndte at gå i byen og bolle rundt for at finde ud af det. Og opdagede, hvor dejligt sex var – også selv om jeg ikke fik orgasme! Ikke før jeg var 40.«
– Det må have været ret avanceret dengang i 1940’erne?
»Vi var fire piger, der gik på værtshus. Det var i kunstner- og universitetsmiljøer, det var sjove, kreative mennesker, der havde en fri omgangsform. Man kunne sidde og drikke øl sammen og blive enige om at gå på natværtshuset Laurits Betjent og danse – og så gik man hjem med en eller anden.«
»Så var man forelsket! Man håbede altid, at ham her, han er den rigtige. Det var ikke bare for at score, som det hedder i dag, ikke for at få et one night stand. Man håbede altid på miraklet!«
»I dag kan de unges adfærd på det område virke mere cool set udefra, men lur mig, om der ikke stadig findes en drøm om den eneste ene bagved.«
– Men tror du ikke, de unge i dag er nået længere end din generations kvinder – vi har jo haft tresserne og halvfjerdserne?
»Jo, på mange måde er de mere frie. De er blevet bedre til at stå ved deres seksualitet. Jeg tror også, de er blevet bedre til at sige til deres kæreste eller partner, hvad de har brug for, for at få noget ud af det, som det hedder. At det ikke udelukkende er deres eget ansvar. Men jeg tror også, de stadig føler et krav om at bevise, at de er gode nok som kvinder: De skal gerne præstere en orgasme. Og hvad en orgasme, selve orgasmen, så er for noget – det snakker de ikke om. På den måde bliver myterne ved med at hænge i luften. Det er derfor jeg skriver om det, med basis i mine egne og andre kvinders autentiske oplevelser.«
– Synes du, det i din levetid er blevet bedre med kvinders lyst, deres mod på at udfolde den og respekten for den?
»Jeg er jo lykkelig for, at jeg har levet midt i fremskridtstiden, jeg har aldrig skullet være flov over min lyst, min appetit på det, der foregår i sengen. Men respekten for mig selv, på godt og ondt? For det jeg faktisk oplevede – fysisk, følelsesmæssigt? Hvis det fortsat skal gå den rigtige vej, må vi også kigge ind under sengen. Ind på bunken af nullermænd – alt det vi er blevet fyldt med af selvkritik, falsk beskedenhed og autoritetstro, ikke mindst med hensyn til orgasmen. Vi må have det frem i lyset, tale om det med andre kvinder, i stedet for at holde på det som verdens pinligste hemmeligheder. Det bliver det næste skridt frem mod at slippe de gamle firkantede forestillinger om, hvad vi må, og ikke må, og skal – og i stedet respektere vores egen oplevelse af det der foregår på madrassen.«
 

