Et teaterstykke skrevet på fire dage
Den svenske dramatiker Lucas Svensson har bosat sig i København. Han har skrevet 12 stykker til Dramaten i Stockholm, et af dem skrev han under opstanden i Paris


 Dramaten i Stockholm var Ingmar Bergmans hjemmebane og så anerkendt internationalt, at den amerikanske dramatiker, Eugene O'Neill, forærede det sit stykke, Lang dags rejse mod nat, som ejendom. Her fik det sin første opførelse.
Til Dramaten kom også den unge Lucas Svensson for otte år siden. Han var flyttet til Stockholm fra Skåne, hvor hans far var landskabsmaler. Han uddannede sig til dramatiker på Dramatiska Instituttet og ville arbejde i de frie grupper uden for institutionerne, men den daværende chef på Dramaten så hans øveforestilling på dramaskolen og ringede ham op: Om han kunne tænke sig at skrive et stykke til dem? Det kunne han godt. Han blev assistent for instruktøren Staffan Valdemar Holm, der havde den ide, at enhver forestilling er sin egen frie gruppe, også selvom det er i Dramatens regi. 
Han skrev så et stykke for børn, Fallna från månen, idet han besindede sig på, hvad særligt han kunne bidrage med. Han besluttede sig for, at det at komme ind fra provinsen var en fordel i stedet for at se sig som en, der ingenting er i storbyen. Det sted, man lever, er man havnet tilfældigt og på vej til eller fra. Således kom stykket til at handle om en rengøringskvinde, som bor i en kælder med sin lille datter.
De kommer fra et sted, de ikke kan elske, til et nyt sted, hvor de ikke føler sig hjemme. Temaerne altså: rodløshed og identitet. 
Stykket blev en stor succes, og derpå gik det slag i slag. Lucas blev ansat på fast løn som husdramatiker og skrev på seks år 12 stykker, hvoraf fire blev opført på Dramatens store scene. Han har også fået opført stykker i Göteborg, Malmø og København. 
Celine-citatet 
Alt det fortæller Lucas, mens vi sidder i en lejlighed i Kronprinsessegade i København, en gade, hvor den franske forfatter, Louis-Ferdinand Celine, engang boede i landflygtighed. Celine er en af tre forfattere, som han nævner som betydningsfulde for ham, og han citerer med fornøjelse en indledning til Celines roman, Mort a credit, der lyder nogenlunde sådan: "Så sidder vi her igen. Alt er så langsomt og tungt. Og snart er jeg gammel. Og så er det endelig forbi".
Egentlig burde alle romaner og stykker begynde sådan, siger han. Bogen handler netop om de anstrengelser, man gør sig for at finde et holdepunkt, et fast sted at være, og hvordan det løber ud mellem fingrene på en. 
De to andre, han nævner, er Brecht og Fassbinder. I Sverige har man en stærk naturalistisk, psykologisk tradition, som både Strindberg, Bergman og Lars Norén har dyrket på teatret. De har været optaget af familien. Brecht og Fassbinder derimod er også optaget af samfundet omkring deres personer. Altså: Der kommer en mand ind i rummet. Kvinden siger nej. Men det næste, man må spørge om, er: Hvordan hænger den historie sammen med det aktuelle samfund? Det må have et videre perspektiv. 
Kollektivt selvmord
Den tanke tænkte Lucas Svensson også, da Dramaten med dags varsel sendte ham til Paris i 2005 under opstanden, hvor der blev brændt biler af. Hans opgave var at skrive et stykke om det på fire dage, noget ganske andet end det, han lige havde skrevet på et historisk stof. Nu skulle han være journalistisk dramatiker. Den udfordring tog han på sig. 
I forstæderne snakkede han med folk om det, der skete. De fleste mente, at det var et kollektivt selvmord. Man brændte sin egen infrastruktur, egne skoler, egne biler i stedet for at gå ind til Paris. Men for at forstå følelserne bag måtte man gå helt tilbage til lige efter krigen, hvor indvandringen var stor fra de faldne kolonier.
 Han sendte så en slags essay med replikker, som kunne fordeles mellem skuespillerne, hjem, og efter fire dage var sidste punktum sat.
Skuespillerne øvede det dagen efter på fire timer og spillede så for fulde huse i to dage, hvorefter det blev opført på Mammutteatret i København, byen han nu er flyttet til, fordi han traf en dansk pige, dramaturgen Louise W. Hassing, som i en periode arbejdede på Dramaten. Ansættelsen som husdramatiker udløber i øvrigt med årets udgang.


