Gud er tilbage i dansk musik
Engang skulle han smides ud, men nu er Gud tilbage i dansk pop- og rockmusik. Det handler ikke om religiøs bekendelse, men om at det igen er blevet legitimt at bruge det religiøse sprog i søgen efter mening, lyder vurderingen
Mellem linjerne. Der er sjældent tale om eksplicit religiøsitet i nyere danske sangtekster, men snarere en lidt underspillet og typisk dansk markering af, at der er noget, der er større end os selv. Et eksempel på dette er Søren Huss’ album fra 2010 ’Troen & Ingen’, hvor han med en kristen farvning behandler fænomener som vrede, hævn, forsoning og sorg.


 Han er der på i Outlandish’ aktuelle single Warrior/Worrier. Med stort H. Og Han er der i Jonas H. Petersens sange, som udgives under navnet Hymns From Nineveh. Og minsandten om ikke Universal netop har skrevet kontrakt med den italienske franciskanermunk Alessandro Brustenghi. Gud er tilbage i centrum af pop- og rockmusik.
Religionens genkomst i populærmusikken handler ifølge Anders Kjærsig, som er sognepræst ved Nr. Søby & Heden Kirke på Fyn, ikke om at bekende sig til en bestemt tro, men om en søgning efter mening, som åbner sig mod det religiøse.
»I dag er Gud ikke længere én, man bekender sig direkte til. Snarere er han til stede som fravær. Som en mening med tilværelsen, den enkelte sangskriver leder efter, og som udtryk for en sårbarhed i det moderne menneske,« siger Anders Kjærsig.
Ham Gud
Det var Trille, som med den berømte strofe »Ham Gud, han er eddermame svær at få smidt ud« i Jesper Jensen-teksten »Øjet« blev symbol på 1970’ernes afvisning af den moraliserende, kristne Gud. En strofe, som siden viste sig også at være et profetisk udsagn om det religiøses genkomst, påpeger Anders Kjærsig.
For siden dengang har ikke mindst Murens fald og de store fortællingers død ifølge ham været med til at bane vejen for religionens genkomst i pop- og rockmusikken.
»Da den betonsocialistiske afvisning af religionen forsvinder, vender de store spørgsmål om livets mening og kærlighedens væsen tilbage. Herhjemme ses det tydeligst hos den generation af musikere, som er vokset op med skolesalmesang i 1950’erne, og som nu begynder at inddrage salmernes sprogbrug og religiøse billeddannelser i deres rockpoesi,«, siger Anders Kjærsig.
Han fremhæver især C.V. Jørgensen, som med sangen »Indian Summer« fra 1988 indvarsler en periode, hvor påvirkningen fra dansk salmetradition bliver stadigt mere tydelig i dansk pop- og rockmusik.
En påvirkning som ifølge Anders Kjærsig også kan spores hos Kim Larsen, Anne Linnet, Steffen Brandt og Lars H.U.G. Et nyere eksempel er Jokerens omskrivning af fadervor i sangen »Bøn fra en Player« fra 2003-albummet Alpha Han.
»Jokerens gendigtning er en suveræn skildring af meningsløsheden blandt de hjemløse på Havnen. I stedet for fadervors universale bøn, er den formet som en lokal bøn til Gud om at være til stede og beskytte de mennesker, som er lige der på dette sted,« siger Anders Kjærsig.
Også Henrik Marstal, der er musiker, producer og musikskribent, peger på C.V. Jørgensen som en nøglefigur til forståelsen af religionens rolle i dansk musik. Fra på sine tidlige plader at afvise religionen som hykleri, bliver han ifølge Marstal op gennem 1990’erne en af de tydeligste eksponenter for en sangskrivning, som kan udlægges religiøst.
Ny alvor
Han fremhæver desuden 11. september 2001 som en dato, der også er med til at bane vejen for en ny åbning mod det religiøse.
»11. september markerer afslutningen på 1990’ernes mere letbenede, ironiske omgang med religionen. I stedet ser vi en ny alvor, som også kan spores i musikken,« siger Henrik Marstal.
Den nye alvor i skyggen af 11. september føjer sig ifølge ham ind i en stærk dansk tradition for at beskæftige sig med eksistensens vanskelige spørgsmål. Da Henrik Marstal for nylig var med til at redigere en stor dansk sangantologi, blev det tydeligt for ham og resten af redaktionen, hvor stærk traditionen for eksistentielt tunge emner faktisk er i dansk musik.
»Der er sjældent tale om eksplicit religiøsitet, men snarere en lidt underspillet og typisk dansk markering af, at der er noget, der er større end os selv, uden at der er tale om bekendelse til en bestemt religion,« siger Henrik Marstal. Den udlægning er Anders Kjærsig enig i. Han nævner Saybia-forsangeren Søren Huss’ plade Troen & Ingen fra 2010 som et markant eksempel på den position i dansk musik. Pladen skrev Huss i sorgen efter tabet af sin kæreste i en tragisk trafikulykke, hvor også sangerens treårige datter nær var omkommet. På pladen, fortæller Kjærsig, gennemgår Huss alle sorgens facetter fra vrede og hævntørstig til den begyndende forsoning og glæde ved det, han fik.
»Huss er netop ikke bekendende kristen, men da han skal give udtryk for sin sorg, kan han ikke undgå at gøre brug af kristendommens motiver og sprog. Fortvivlelsen kan kun kanaliseres ud i en metafysik,« siger Anders Kjærsig.
Han mener, at det er på høje tid, at kirken begynder at gøre brug af de mange danske sange, hvis indhold egner sig til gudstjenesten. Og som i modsætning til Kingos og Brorsons salmer har en stærk, folkelig forankring.
»Der er en kæmpe styrke i rockpoesiens ’svage’ teologi, som henter skyts fra traditionen, men som samtidig udtrykker sig på en langt mere tilgængelig måde. Og vi behøver ikke engang en ny salmebog. Vi kan nøjes med en iPad, hvor sangene kan downloades,« siger Anders Kjærsig.

