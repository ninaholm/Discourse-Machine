Mali 1/Tuareg: Pionererne



 Tinariwen tilhører tuareg-folket fra det nordvestlige Afrika, fra Sahara, i områder, der er en del af Niger, Mali, Algeriet, Libyen, Burkina Faso. Altså et nomadisk folk, der er kommet i klemme, fordi de ikke har ønsket at tilhøre nogen stat.
Tinariwen blev dannet i begyndelsen af 80'erne i en af Gaddafis libyske fangelejre for tuareg-rebeller og siges at være det første tuareg-band, der brugte elguitarer. I dag er de verdensberømte, mens de fleste af deres sange fortsat handler om ønsket om uafhængighed.
Deres seneste album Aman Iman: Water Is Life er et helt forrygende støvet beskidt vibrerende stykke desert blues. De forsirede rustne guitarers delta blues, de fire vekslende forsangeres sprukne registre, de summende kor og sangenes dronende skønhed sætter sig under hjernebarken og sender rå strøm gennem kroppen. 
Guitarfigurerne er enkle, men besættende og ligger i lag på lag, og sangene får lov både at åbne sig og lukke sig om lytteren. Ørkenen er derude og derinde, og her er både plads til kontemplative forløb og hidsende omdrejninger på et fabelagtigt album. 		 rach
Tinariwen: Aman Iman: 'Water Is Life' (Independiente - Specialimport)

