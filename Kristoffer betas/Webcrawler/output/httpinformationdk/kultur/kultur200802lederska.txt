Hendes lederskab eller hans løfter
Det interessante ved den forgangne uges sejre til Obama var ikke, at han vandt. Det var, at han nedbrød klasseskellet mellem Clintons og hans egne vælgere
Hillary-tilhængere i El Paso. Det er blevet et klassespørgsmål, om man stemmer på Obama eller Clinton. Obamas tilhængere er ofte veluddannede,mens Clintons ofte tilhører arbejderklassen. Men i sidste uge nedbrød Obama klasseskellene.


 Håb og forandring. Man kunne tro, at det var politiske løfter, som appellerede til underklasserne. Man skulle tro, at de, som har mindst at tabe og mest at vinde, blev begejstrede af løfter om, at tingene ikke behøver blive ved med at være, som de er. Men det er ikke primært underklassevælgere, som er tiltrukket af den demokratiske præsidentkandidat Barack Obamas løfter om 'forandring' og opgør med 'spillet i Washington'. 
Obama har begejstret de unge, de højtuddannede og de afro-amerikanske vælgere. De synger med på det omkvæd, som blandt andre stjernerne John Legend og Scarlett Johannson har sunget ind over Barack Obamas taler og præsenteret som en valgvideo: "Ja, vi kan". 
De, der tror på, at 'de kan', er vant til omstilling og forandring. De er selv fleksible. Enten fordi de som studerende endnu ikke har positioneret sig definitivt i sociale hierarkier og stadig tror på, at de selv former deres tilværelse. Eller også fordi de som det segment, der let nedladende i USA kaldes 'latte liberale', er vant til at arbejde med projekter og i netværk, som de selv er med til at definere. Forandring er for dem et positivt begreb. De behersker forandringsprocesser og tror på, at forandringer bliver til det bedre. De skriver selv i jobansøgninger, at de er 'omstillingsparate' og 'gode til at navigere under fleksible omstændigheder'. For de afro-amerikanske vælgere gælder det omvendt, at valget af Obama som præsident i sig selv vil markere en symbolsk forandring. Obama taler til alle tre grupper, når han siger: "I er den bølge, som jeg rider på". 
Hillary Clinton derimod tiltrækker andre grupper blandt de demokratiske vælgere: Hun tiltrækker det såkaldte 'blue collar-segment', de amerikanske arbejdere, som ikke intuitivt forstår 'forandring' som noget positivt. De har gennem det seneste årti oplevet betydelige lønreduktioner, og deres stillinger synes stadigt mere udsatte i den 'globale konkurrence'. Hillary Clinton tiltrækker også stemmer fra kvindelige vælgere, dem med lavere uddannelse, og dem, der er over 50. Hendes vælgere er generelt mindre optimistiske. De er utilfredse med George W. Bush som præsident, men de sætter Clintons 'kompetence' og 'erfaring' over Obamas løfter om nyt håb for Amerika. De har en tendens til at se Obama som en drømmer for den liberale overklasse, og Clinton som en realist, der forstår sig på 'gamet'. Bill Clinton taler præcist til deres utryghed, når han forsøger at nedgøre Obamas løfter om 'forandring' som 'all smoke and mirrors', varm luft med andre ord. Obama taler optimistisk om en verden, som kan forandres. Hillary Clinton taler realistisk om en barsk verden, som det kræver 'lederskab' at regere. Hun siger, at hun har 'det, der skal til'. Som hun sagde i valgtale tirsdag: "Min modstander holder gode taler. Jeg holder mine løfter".
Politikere som sælgere
Den amerikanske forsker og kommentator David Brooks har beskrevet Obama og Clinton som sælgere af to forskellige typer produkter: Hun leverer gode gammeldags varer, som man kan tage og føle på. Han leverer derimod 'oplevelser'. Hun taler til dem, der køber fødevarer dér, hvor de er billigst, hvorimod Obama taler til dem, der køber økologisk og eksklusivt. Hendes politik er ifølge Brooks 'gode varer til gode priser': Skattenedsættelser til underklasse og middelklasse, gratis uddannelser og nationale støtteordninger. Obama appellerer stadig ifølge Brooks til borgernes engagement og fællesskab. Han sælger en veritabel oplevelseskult, og Brooks forudser ironisk, at de udvalgte, som i Obama har fundet deres nye Messias, snart vil arrangere massebryllupper for de troende og stå i lufthavne og sælge blomster. 
Denne modstilling af de forskellige vælgersegmenter reflekterer en kulturkonflikt: De højtuddannede lever sundere, bedre og længere end de lavtuddannede, som er mere udsatte for at dø af rygning, misbrug og overvægt. De lavtuddannede bliver hyppigere skilt og deres børn vokser oftere op med kun én forælder. Det kræver overskud at bekymre sig om USA's omdømme i omverden. Hvis man ikke har det overskud, opleves 'omverden' snarere som en trussel med terrorisme, lavere lønninger og immigration. 
Det bliver i denne kulturkonflikt til en klassemarkør at tro på forandring.
Koalitionen splittet
Sådan var det i hvert fald indtil de seneste primærvalg og caucauses. Det interessante ved Obamas seneste sejre i syv stater på stribe er ikke, at han nu har overhalet Hillary Clinton marginalt i det samlede antal delegerede og markant blandt de valgte delegerede. Det var forudset, at han ville vinde disse stater, som enten har en høj population af afro-amerikanere eller højtuddannede. Det interessante er, at han ved valgene i både Maryland og Virginia natten til onsdag dansk tid tiltrak vælgere fra Clintons segmenter. Det gjaldt i begge stater, som han vandt stort, at også arbejdervælgerne tilsyneladende tog Obamas løfter om forandring og forbedring for 'gode varer'. Som Washington Post bemærkede onsdag: Det lykkedes Obama at bryde Hillary Clintons koalition af vælgere: "Klasseforskellene mellem Clintons og Obamas vælgere blev nedbrudt ved valgene i Maryland og Virginia". Det viste sig, at 'arbejdervælgere' i de stater ikke bare er konservative modstandere af forandring. Obama konkretiserer nu sine løfter om forandring og har senest lovet at skabe fem millioner nye jobs i USA inden for udvikling af vedvarende energi. 
Denne forskydning markerer et muligvis afgørende brud i den demokratiske valgkamp. 
Undersøgelser viser, at Obama kan samle modsætninger mellem det såkaldt røde (republikanske) Amerika og det såkaldt blå (demokratiske) Amerika. Nu ser det ud, som om han faktisk kan overbevise både de 'latte liberale' og arbejderklassen om, at han kan forandre Amerika til det bedre. Det revolutionære aspekt i Obamas valgkamp er ikke hans kon-krete politiske program, som ligger tæt på både John Edwards og Hillary Clintons. Det revolutionære aspekt er snarere, at han lover at gøre op med selv den politiske kultur i Washington, som i stigende grad styres af destruktive modsætninger, økonomiske interesser og et voksende regime af lobbyadvokater. Denne kultur er ikke mindst årsagen til, at mange amerikanere har svært ved at tro på, at løfter om forandringer kan realiseres politisk. 


