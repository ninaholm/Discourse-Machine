Douglas vs. Mikkelsen
Mads Mikkelsen kunne godt vinde sin anden pris i Cannes i træk for sit skuespil i ’Michael Kohlhaas’, men det er nok Michael Douglas’ flamboyante Liberace i ’Behind the Candelabra’, der er favorit til den pris. I morgen uddeles priserne på den sydfranske filmfestival
I Cannes er man gået i gang med slutspurten op til uddelingen af priserne søndag.


 
	Det værste, der kan ske for en kritiker og journalist på filmfestivalen i Cannes, er, at man misser visningen af den ene konkurrencefilm, som alle de andre journalister og kritikere efterfølgende taler om som en mulig Guldpalme-vinder. Pludselig kan man ikke tale med og får svært ved at skrive noget begavet, skulle filmen gå hen og vinde.

	Det skete for mig forleden, hvor fransk-tunesiske Abdellatif Kechiches tre timer lange Blue Is the Warmest Colour blev vist. Jeg tillod mig at springe filmen over, og selvfølgelig fik jeg bagefter sms’er i dusinvis om, hvor god filmen var, og at den bestemt var i spil til en pris eller tre.

	»Dybt bevægende portræt af en ung piges vej mod voksenlivet i armene på en anden kvinde,« skrev The Hollywood Reporter i sin anmeldelse af Kechiches film, der byder på flere tilsyneladende usimulerede sexscener, som fik publikum til pressevisningen til spontant at applaudere.

	»Det er en passioneret, gribende fortalt kærlighedshistorie, som holdes sammen af fænomenale præstationer af Lea Seydoux og debutanten Adele Exarchopoulos.«

	Hele armen

	Jeg har lykkeligvis mulighed for at se Blue Is the Warmest Colour søndag, hvor alle konkurrencefilmene vises igen, og indtil da vil jeg tillade mig at lade, som om filmen ikke eksisterer.

	Min egen favorit er stadigvæk Paolo Sorrentinos umanerligt smukke og underholdende La grande bellezza (Den store skønhed), en på én gang bidsk og poetisk skildring af en midaldrende, velhavende forfatters jagt på inspiration og et portræt af det skønne Roms (og Italiens) moralske og kunstneriske forfald.

	Tony Servillo, der spiller forfatteren i filmen, er desuden et godt bud på en vinder af en af skuespilpriserne.

	Det synes dog at være Michael Douglas – eller Oscar Isaac i Coen-brødrenes Inside Llewyn Davis – der er favorit i den kategori for sin indfølte og morsomme præstation som den flamboyante, homoseksuelle pianist og entertainer Liberace i Steven Soderberghs herligt kulørte Behind the Candelabra. Både Douglas og Matt Damon, der spiller Liberaces unge elsker, giver den så at sige hele armen, og man er ikke i tvivl om, at de to virkelig elsker hinanden i filmen.

	Fornuft og fanatisme

	Også Mads Mikkelsen, der vandt prisen for Bedste Mandlige Skuespiller i Cannes sidste år for sin rolle i Jagten, kunne være i spil til en pris i år. Den danske skuespiller, som gør sig på snart sagt alle sprog, har titelrollen i den franske instruktør Arnaud des Paillièrs’ konkurrencefilm Michael Kohlhaas, der er baseret på en kortroman af den tyske forfatter Heinrich von Kleist.

Michael Kohlhaas er en barsk film om en kompromisløs mand, hestehandleren Kohlhaas (Mads Mikkelsen), der i 1500-tallets Frankrig går i krig med både kirke og konge, da en baron piner og plager to af Kohlhaas’ værdifulde heste og torturerer en af hans tjenere. Kohlhaas er principrytter om en hals, og selv om det får tragiske konsekvenser for ham og hans familie, vil han have oprejsning.

	Mads Mikkelsen, der mestrer det stille og alligevel udtryksfulde spil, ikke mindst med sit markante ansigt, udgør et stærkt og karismatisk centrum i den visuelt flotte film, der foregår i det nordlige, vindblæste Frankrig, og som ikke forklarer unødigt, mens den støt og roligt bevæger sig frem mod sin uafvendelige kulmination.

	Arnaud des Pallières har med Michael Kohlhaas lavet en fascinerende skæbnefortælling om rigtigt og forkert, fornuft og følelse, principper og ryggesløshed, tro og fanatisme.

	Stærk og troværdig

	Amerikanske James Gray er en anden af de instruktører, som her til sidst på en bedre end gennemsnitlig festival har lyst op med en velfortalt, vellavet og spændende film i form af The Immigrant, et uforfalsket og operainspireret melodrama med Marion Cotillard, Joaquin Phoenix og Jeremy Renner på rollelisten.

	Filmen tager løseligt udgangspunkt i Grays egen families historie og handler om to søstre, Ewa og Magda (Cotillard og Angela Sarafyan), der i 1921 – og som så mange andre håbefulde immigranter fra Europa – ankommer til Ellis Island og New York med ønsket om et bedre liv i USA. Magda bliver dog interneret, fordi hun er syg, og nøgenvarietémanageren og alfonsen Bruno (Phoenix) udser sig Ewa som det perfekte nye medlem af sin ’trup’ og hyrer hende ved at love at få Magda ud fra hospitalet på Ellis Island.

	Men Ewa er hverken dum eller naiv, hvorfor hun snart gennemskuer Bruno og sørger for at få mere ud af deres arrangement, end han har forestillet sig.

	De teksturfyldte, sepiatintede billeder og James Grays sans for periodens mindste detaljer giver The Immigrant stor troværdighed og liv, og Phoenix og Cotillard leverer begge så stærkt spil, at de også godt kunne være med i opløbet om skuespilpriserne. Selv om hun får konkurrence af Bérénice Bejo i Asghar Farhadis Le passé og unge Marine Vacht i François Ozons Jeune & Jolie.

	Kvalitet og bredde

	Sammen med Michael Kohlhaas – og åbenbart også Blue Is the Warmest Colour – passer The Immigrant desuden fint ind i festivalens gennemgående tema om mennesker, der leder efter lykken og meningen med livet, hvad enten den så er materiel eller eksistentiel.

	Det er på én gang ganske specifikke – hvad angår tid, sted og miljø – og alligevel universelle historier, filmene i hovedkonkurrencen i Cannes fortæller i år. Endnu en gang får man et fascinerende og både fremmedartet og velkendt indblik i, hvordan mennesker lever rundt om i den uendeligt store og mangfoldige verden.

	I skrivende stund mangler der kun at blive vist to konkurrencefilm: Roman Polanskis Venus in Fur, der er et kammerspil om mødet mellem en instruktør og en skuespiller, der skal samarbejde om hans nye teaterstykke. Og Jim Jarmuschs Only Lovers Left Alive, der skulle være en kærlighedshistorie om vampyrer.

	Filmene og oplevelserne skal selvfølgelig have lov til at bundfælde sig, men umiddelbart er det svært at brokke sig over kvaliteten og bredden i årets hovedkonkurrence i Cannes.

	 

’Behind the Candelabra’, ’La grande Bellezza’ og ’The Immigrant’ får alle dansk premiere senere på året. ’Blue Is the Warmest Colour’, ’Michael Kohlhaas’, ’Venus in Fur’ og ’Only Lovers Left Alive’ er endnu ikke i dansk biografdistribution

