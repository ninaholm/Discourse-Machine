Instruktøren Kathrine Windfeld er død - 48 år
Tv-og filminstruktøren Kathrine Windfeld er død efter kort tids alvorlig sygdom
 Kathrine Windfeld instruerede blandt andet 7. og 8. afsnit af Forbrydelsen III.


 Film- og- tv-instruktøren Kathrine Windfeld er fredag morgen død efter kort tids alvorlig sygdom. Hun blev 48 år gammel, oplyser filmmagasinet Ekko.
Hun var uddannet på filmskolen i Lodz i Polen i 1995. Det var den største gave, hun har givet sig selv, har hun tidligere fortalt i et interview med Information.
- Jeg havde lyst til at studere i udlandet, og Den Polske Filmskole havde et fantastisk ry - i hvert fald dengang. Her er Polanski, Wajda og Kieslowski uddannet. Her lærte vi "at male med lyset" på rigtig 35 mm film, og at film er billeder.
- Det var en meget gammeldags skoleform - men det er den største tjeneste, jeg har gjort mig selv. Jeg skylder den polske filmskole alt, sagde hun i interviewet fra 2012.
Gennembruddet
Kathrine Windfelds gennembrud som instruktør kom med den svenske Emmy-nominerede tv-serie "Kronprinsessen" i 2005.
Den er baseret på Hanne-Vibeke Holsts bestseller af samme navn.
Efterfølgende lavede hun fortsættelsen "Kongemordet" i 2007, også baseret på en roman af Hanne-Vibeke Holst.
I 2007 vendte hun tilbage til DR og var konceptuerende instruktør på den meget roste tv-serie "Sommer".
 Kathrine Windfeld instruerede blandt andet 7. og 8. afsnit af Forbrydelsen III.
Tine HardenSenere instruerede hun tre afsnit af TV2's serie "Rita", fire afsnit af DR1's "Broen" og to afsnit af den succesfulde krimiserie "Forbrydelsen".
Derudover har hun lavet Jan Guillou-filmatiseringen "Hamilton: I nationens interesse" og spillefilmen "Flugten".
Seneste har Kathrine Windfeld været med i DR's nye store satsning - den europæisk producerede krimiserie "The Team" med Lars Mikkelsen i en af de tre hovedroller. Ham instruerede Windfeld også i "Flugten".
Den danske titel er "'Mord uden grænser", og holdet bag denne serie er præget af mange danske navne fra tidligere DR-dramaproduktioner.
Mai Brostrøm og Peter Thorsboe er hovedforfattere, og Kathrine Windfeld er konceptuerende instruktør.
Serien, der er i otte afsnit, får premiere 22. februar.
 

