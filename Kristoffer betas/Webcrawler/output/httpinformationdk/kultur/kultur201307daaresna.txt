Dåresnak
Islandske Einar Már Gumundsson fik ideen af Shakespeare


 
	I 5. akt af Macbeth kalder hovedpersonen livet »a tale told by an idiot«, et eventyr fortalt os af en dåre. Netop det sted leverer idé og stil til Universets engle, der gav Einar Már Gumundsson (f. 1954) Nordisk Råds Litteraturpris i 1995. Dens hovedperson og fortæller, Paul, er diagnosticeret skizofren og plages på utallige måder, men kan ikke helbrede sig selv og mister, som romanen skrider frem, håbet om lindring for sindet og ender med at hoppe ud fra invalidernes højhus, efter i radioens ønskekoncert at have bestilt Frank Sinatra og »My way«.

	Hvorfor bliver Paul syg? Det tilbyder romanen flere forklaringer på. Han bliver født den dag, 30. marts 1949, da Island tilsluttede sig NATO og dermed Den Kolde Krigs spaltede verden. Han kom tidligt til at føle savnet af sin altid ude knoklende og derhjemme lidt bryske far. Han så sine mindre brødre vokse til og efter hans opfattelse have så let ved alting. Han kom på sommerophold ude på landet og fik et livsvarigt traume. Han blev svigtet af en pige. Han blev ikke maler, poet og musiker, som han jo regnede med. Og værst: Han kom på Psykiatrisk Afdeling, blandt mennesker, der havde det mindst lige så dårligt som han!

	At forklaringerne formelig står i kø, er en styrke ved romanen i sammenligning med f.eks. Ken Keseys Gøgereden. Men faktisk spejler bogens mangel på entydighed den måske mest entydige årsag til sindssyge – dette at der for og i og hos den lidende ikke er noget stabilt sted at begynde fra. Hvad der bliver et handicap over for de omgivelser, som ikke inde i patienten kan mærke et sted, de kan tale til. Jo, her træffer man »den europæiske sjæl«, vel at mærke, når den har det allerværst. Universets engle blev individets nødskrig i »yuppiernes årti«.

Einar Már Gudmundsson -’Universets engle’, 1995

