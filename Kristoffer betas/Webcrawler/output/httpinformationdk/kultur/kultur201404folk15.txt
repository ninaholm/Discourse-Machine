Folk



 
	Avisgeneration

	Berlingske Medier lancerede i går børneavisen Kids’ News, der skal udkomme hver fredag. Med den kan forældre købe aflad for den moderigtige skam over (deres) iPad-forbrug og så tvinge ungerne mod tryksværten hele weekenden.

	Naturgeneration

	’Vores erfaringer fra de analyser, vi har lavet, viser et klart behov for og ønske om at gå offline,’ lyder det fra Lisbeth Knudsen om målgruppen. Altså forældrene. ’Forældrene har også et ønske om at løsrive børnene lidt fra skærmene.’

	Dyregeneration

	Børneavisen kommer til at rumme ’mange af de emner, vi kender fra de voksnes aviser’, skriver Journalisten – heriblandt stof om ind- og udland, nyt om dyr, anmeldelser samt soduko. Hvis de også laver ’FOLK’, sagsøger Information for plagiat.

	Torben Möger Pedersen

	Og således et traditionelt FOLK-element: Vores tidl. bestyrelsesformand og adm. direktør i PensionDanmark har vundet det internationale tidsskrift Environmental Finances pris ’Personality of 2013’. Du milde påskeblomst, hvor godt gået.

