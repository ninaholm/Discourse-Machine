Manden, der vil have musikken tilbage fra industrien
Fra Portland, Oregon kommer forestillingen om en bedre fremtid, hvor det lokale er det vigtigste i hele verden. Mød Eric Isaacson og hans pladeselskab Mississippi Records – en mand og et pladeselskab, der fortolker folkemusik som musik, al slags musik, lavet af almindelige mennesker
Tre plader fra Mississippi Records


 
	En sjusket hipster kunne man umiddelbart tænke om Eric Isaacson. Han er en lille, mildt stemt, blødt talende amerikaner i slutningen af 30’erne. Rødt fuldskæg og hår stærkt på retræte. Skovmandsskjorte med huller på begge ærmer. Sådan klæder en passioneret forsvarer for den selvgjorte lokale musik og en knivskarp kritiker af den globaliserede marketingmaskine sig.

	»Jeg har lært mig selv at leve fattigt, men være omgivet af ting, jeg elsker,« siger han om sit liv i Portland, Oregon, hvorfra han driver den bemærkelsesværdige pladeforretning/pladeselskab Mississippi Records.

	Om sine ungdomsår siger han ting som: »Gymnasiet gav aldrig mening for mig« eller »Jeg havde meget små ambitioner og forventninger til livet, da jeg var ung.«

	Men en dag blev han alligevel lokket til at søge stillingen som bestyrer af en pladeforretning. Jobsamtalen var med Amber, der var astrolog og en del af bossens trommecirkel. Hun stillede ham to spørgsmål: »Hvornår blev du født?« og »Hvis du var et dyr, hvilket ville du så være?«. Han svarede koalabjørn og blev gjort til bestyrer.

	Og det er han stadigvæk, i dag bare i sin egen butik, Mississippi Records, hvorfra han også udgiver vinylplader og kassettebånd, typisk af gammelt materiale og altid i små oplag. Blues, country, gospel, skotsk punk, et malinesisk ensemble, en texansk olietøndesolist og sågar en soloplade fra R.E.M.’s guitarist, Peter Buck.

	»Jeg sikrer mig altid, at jeg saboterer mig selv, når jeg har udgivet noget lidt for poppet eller acceptabelt. Så sørger jeg for at skabe en balance,« siger Isaacson, der fra begyndelsen har haft sin helt egen tilgang til at udgive arkivmateriale.

	»Jeg var nødt til at arbejde med mine ekstremt begrænsede og primitive redskaber for at skabe en virkelighed, som var respektfuld over for musikken. Jeg besluttede mig for at gamble ved at forsøge at putte, hvad musikerne end gjorde, ind i en kontekst, der ekspanderede den del af deres personlighed, som jeg syntes var den mest kraftfulde,« siger Isaacson og tilføjer: »Jeg var bevidst om, at uanset hvad så ville mine plader være en manipulation af virkeligheden.«

	Håndmalede covers

	Så i stedet for, som det typisk er med udgivelser af gammelt materiale, er Mississippi Records’ plader ikke udstyret med historiske noter eller mytologiserende fortællinger om musikerne. I stedet er de kendetegnet ved Isaacsons enkle, men smukke håndmalede og håndskrevne covers, der skaber en nyfortolkende æstetisk ramme omkring musikernes udtryk.

	»Det var en meget kontroversiel ting. En masse mennesker syntes, at det var ekstremt respektløst over for musikken. Men jeg synes sommetider, at det er bedre at have en kontekst, der siger: ’Du er bare nødt til at acceptere det faktum, at den her musik rører dig. Og at det ikke betyder noget, om det er fordi det er en fattig mands musik eller fra en rig fyr i et slot. Nyd dette øjeblik, hvor du føler dig forbundet med nogen fra en meget anderledes kultur end din egen; at I er i stand til at blive forbundet gennem musik’.«

	Jeg nævner ordet autenticitet, og Isaacson rører nervøst på sig. Siger, at dét ord signalerer puritanisme, og at man skal være meget forsigtig med det, i hvert fald når det kommer til, hvad der er autentisk musik.

	»Jeg tror, at 90 procent af, hvad vi oplever, handler om kontekst og 10 procent om indhold,« siger han og nævner den amerikanske lydkunstner Tony Schwartz, der grundet agorafobi kun arbejdede inden for sit eget postnummer i New York City:

	»Han så unger, der bankede på skraldespande og rappede. Han så folk, der gjorde mærkelige ting med balloner og stepdans. Og han sagde: ’Det er også folkemusik. Den er ikke bare en landlig eller pastoral ting, den kan også være urban.’ Og jeg mener også, at den kan blive til hvad som helst, den kan blive til punkrock, hiphop, det er min overbevisning.«

	Og i forhold til lytteoplevelsen:

	»Den mest sjælfulde sang, du nogensinde har hørt, kan være en virkelig skidt popsang. Og du kan have en mystisk oplevelse med den, bare fordi din storesøster spillede den for dig og fortalte dig noget virkelig vigtigt den dag. En masse af mine venner har unger, og de ser ud til at have virkelig autentiske oplevelser med, hvad jeg anser for at være virkelig dårlig popmusik. Men deres oplevelser er stadig autentiske.«

	Modstand mod kommercialisme

	Jeg møder Eric Isaacson på et billigt hotel i København dagen efter hans foredrag på Jazzhouse, hvor han tordnede på sin egen lavmælte facon for bevaringen af lokale kulturer og blandt andet viste klip fra den legendariske amerikanske musiketnolog og -dokumentarist Alan Lomax’ filmarkiver. Optagelser af amerikansk folklore, af blues, country, soul, jazz og nogle svært svedige, svært kategoriserbare klip, hvor musikere engang i 70’erne spillede noget så rytmisk frækt og avanceret, at man kunne forestille sig progressive producere sample direkte fra det til nutidens hits. Men hits interesserer ikke Isaacson. Han talte – og taler – i stedet om at galvanisere sit publikum til at yde modstand mod kommercialisme og skabe sig en mere reel identitet.

	»Jeg vil gerne indgyde folk den idé, at de kan gøre ting i en virkelig lille skala, som er betydningsfulde. Det faktum, at det er småt, er betydningsfuldt. Det eneste, du behøver, er at beslutte, at noget er vigtigt, og så er det det. Det handler mere om beslutningen om at gøre noget vigtigt,« siger Isaacson.

	»Det er ideen om, at det ikke så meget er, hvad du ser på. Det handler ikke om kunstgreb eller det endelige produkt. Folkemusik er ikke denne dyrebare ting, som skal i glasbur på et museum. Det handler om kulturen omkring at gøre noget og føle sig som en del af verden. Føle at du rent faktisk skaber noget, og at dit fællesskab skaber noget. Så vidt jeg ved, er det den bedste følelse, du kan opleve i livet.«

	Og den har vi ifølge Isaacson mistet kontakten med. Vi er blevet passive aftagere af en massefremstillet monokultur, mens lokalkulturerne og folkemusikken – i bred fortolkning – visner. Som eksempel på tabet nævner han indianernes kultur i Nordamerika. Over 10.000 års lokalkulturer stort set blæst af landkortet.

	»I mine øjne vandt den overlegne ildkraft, det var grundlæggende, hvad der skete. Teknologien vandt, og det sker stadig. Dengang var det skydevåben, i dag er det internettet.« Isaacson ler. »Det har altid været teknologi, der har gjort det muligt for den vestlige kultur at erobre alle andre kulturer. Men i virkeligheden er disse andre kulturer langt mere avancerede på så mange andre måder – spirituelt, kunstnerisk, filosofisk mere avancerede.«

	Skeptisk over for internettet

	Tag ikke fejl. Ganske vist forsøger Isaacson at bruge internettet så lidt som muligt – »Fuck you progress«, stod der engang på et papskilt i Mississippi Records’ butiksvindue – men han accepterer, at man kan bruge det på andre, sågar autentiske måder, især i yngre generationer. Og han anser YouTube for at være et demokratiseret site. Hans problem med vores brug af teknologi og internettet handler mest af alt om – igen – kontekst. Og om, hvem der har magten.

	»Musik er ifølge min opfattelse det mest magtfulde i verden. Folket har magten til at tage den og kontrollere den, men i stedet har vi en situation, hvor man nærmest har givet op og tilladt andre mennesker at diktere, hvad der skal ske med musikken. Den bliver brugt som et redskab til noget andet og er stærkt kontrolleret af musik- og medieindustrien.«

	Eric Isaacson dyrker dét, som filminstruktøren Werner Herzog kalder ’den ekstatiske sandhed’. Den antipositivistiske, ikke-kvantificerbare sandhed. Al det mørke stof, der omgiver os i universet, og som ingen kan forklare. Den psykedeliske sandhed om dét at være menneske, som videnskaben må strække våben over for.

	Under foredraget nævner han så alligevel også videnskabelige undersøgelser, der viser, at kultur forandrer vores atomer, at det vi skaber og det vi dyrker i kulturen påvirker os fysisk.

	»Kultur er os, der tager kontrol over vores egen evolution,« siger han til foredraget. Og dagen efter tilføjer han: »Du skal ikke undervurdere det mørke stof og den spirituelle hoodoo (amerikansk folkloristisk magi, red.). Kultur virker ekstremt kraftfuldt fysisk på folk. Og det er en kraft, som ikke længere betvinges af heksedoktorer, men af reklamefolk.«

Der kan abonneres på Mississippi Records’ udgivelser via https://sites.google.com/site/mississippicsr/

Man betaler Isaacson mellem 68 og 300 dollars i engangsbeløb, og så modtager man de nyeste udgivelser, indtil pengene er brugt op

