Man skal ikke være bange for magthaverne
Tre gange tidligere har Ekstra Bladet sagt nej til at lade filminstruktører komme inden for dørene. Men for knap to år siden lukkede de 41-årige Mikala Krogh ind. Hun ville undersøge, hvor journalistikken er på vej hen i den her periode, hvor papiravisen er i frit fald. Igennem hele 2013 var hun til stede på redaktionen. Hun fulgte og filmede overalt
 Chefredaktør på Ekstra Bladet Poul Madsen.


 Mikala Krogh er et af de sjældne mennesker, der på én gang udstråler en enorm, men stilfærdig viljestyrke, samtidig med at hun er den type, der næsten går i et med tapetet. Og det er formentlig de to egenskaber, der har gjort det muligt for hende at trænge ind bag det panser, som ikke blot Ekstra Bladet, men mange andre journalistiske virksomheder har opstillet omkring sig. Den fjerde statsmagt, der med rette forlanger åbenhed i forvaltningen af de tre andre statsmagter, er generelt ikke indstillet på at åbne op for sig selv.
Mikala Krogh er datter af forhenværende museumsinspektør Leila Krogh og journalist Torben Krogh, der også i flere omgange var chefredaktør for Dagbladet Information.Torben Krogh døde i 2007.
Mikala Krogh bor nu sammen med sin mor i det rækkehus, der i hendes barndom var lige ved at blive ofret på papiravisens alter. Hele Mikala Kroghs barndom var morgenbordet præget af aviser, samfundsdebat og en kritisk holdning, grænsende til skepsis over for magthavere og autoriteter. »Jeg mødte mange af dem (magthaverne, red.) i min barndom, og det lærte mig også, at man ikke skal være bange for dem,« siger hun.
»Det handler om at modbevise – derfor gik jeg den vej, jeg gjorde. Og min bror blev atomfysiker, det handler nemlig om det samme, nemlig at intet skal tages for pålydende,« sagde hun, da jeg interviewede hende til P1 i 2006.
Da Mikala Krogh var syv år, mødte hun første gang dilemmaet:
»Min far var redaktør på Socialistisk Dagblad, som var lukningstruet, og så blev familiens rækkehus stillet som kaution for at redde avisen. Og det var en ret stor ting at skulle flytte. Men det fortæller også noget om, hvor vigtig papiravisen var i vores familie. Vi undgik at satse huset, men avisen lukkede – men jeg husker det som smertefuldt. Der var hedebølge, det var sommer, min far kom meget sent hjem, og jeg husker mine forældres natlige samtaler om det.«
Information eller Ekstra Bladet
»Jeg har fået journalistikken ind med modermælken og har altid haft lyst til at lave noget om en avisredaktion. Der er aldrig lavet noget ordentligt, hvor man får et indblik i den journalistiske proces. Og det er altså vigtigt for at forstå vores demokrati og forstå journalistikkens rolle. Vi har set politikerportrætter og alle mulige andre dele af vores samfund dækket. Journalisterne er så langt nede på troværdighedsskalaen, og jeg synes indtil nu, folk har fået et enormt forkert billede af det. Jeg ved godt, at journalisterne også ligger, som de har redt, og meget af det er selvforskyldt, men jeg synes også det er en enorm ærgerlig historieskrivning. Men jeg har også altid fået at vide, at jeg kunne glemme at lave en film, for en avisredaktion og journalister vil ikke filmes, og deres arbejdsmetoder tåler ikke dagens lys, og de vil være alt for bevidste og paranoide.«
»For tre-fem år siden kom Andres Rossis film om New York Times, Page One, og da jeg så den, så tænkte jeg »okay, det er en god løftestang til at lave en sober film om journalistik«, så den tog jeg med i baglommen: Der var to aviser, jeg synes ville være interessante at lave film om. Den ene var Information, som jeg kendte, og den anden var Ekstra Bladet, fordi de er så kontroversielle, og fordi jeg elsker at hade dem. På den ene side synes jeg, de har de mest fantastiske afsløringer, og jeg elsker, at politikerne er bange for at havne på forsiden, og på den anden side har de nogle forsider, hvor jeg bare tænker, ’hvad fanden laver de’, altså, hvad er det for en redaktionel proces, der er foregået omkring det der, og er der slet ikke nogen, som har tænkt sig om her.«
– Efter at have været praktik i et par uger på Information og Ekstra Bladet, valgte du Information fra – hvorfor?
»Mette Davidsen-Nielsen, som er direktør på Information og tidligere kanalchef på DR2, sagde meget ærligt til mig, at hvis hun sad i sit gamle job, ville hun købe en film om Ekstra Bladet og ikke en om Information. Jeg kunne også sagtens se, at dramaet ikke er til stede på samme måde, selv om Information står med de samme udfordringer, så er dramaet på Rådhuspladsen til at tage og føle på i det, som har været det vigtigste for mig, altså hvor er journalistikken på vej hen i den her periode, hvor papiravisen er i frit fald. Hvordan redder vi den gode journalistik i det her?«
Tre gange nej
Tre gange tidligere har Ekstra Bladet sagt nej til at lade filminstruktører komme inden for dørene. Men for knap to år siden lukkede de 41-årige Mikala Krogh ind.
 Chefredaktør på Ekstra Bladet Poul Madsen.
Foto fra filmen
Igennem hele 2013 var hun til stede på redaktionen. Hun fulgte og filmede overalt. Fra da chefredaktør Poul Madsen og hans kolleger besluttede sig for at starte den kontroversielle kampagne for de danske Somalia-gidsler. I det nervepirrende øjeblik da gidslerne blev løsladt, og hendes kamera registrerede da Poul Madsen modtog Pressenævnets gigant-næse i gidselsagen et års tid senere. Hun var der, da avisen fik nys om Lars Løkkes bilag og sendte oppositionens leder til midlertidig tælling – og hun og hendes lille kamera var der, da oplagskurven styrtdykkede, da bladet begyndte at tage penge for netindhold, og da der blev gennemført spareplan og afskedigelser. Mikala Krogh er fluen på væggen. Den spinkle og stilfærdige mor til tre var på samme tid til stede og ikke til stede i hundreder af timer. »Til sidst glemte de, om jeg var der eller ej.« Men hun var der for at lave en film om aviskrisen »ikke en film om ’en arbejdsplads i Danmark’. Først og fremmest en film om dilemmaet mellem pengene og indholdet,« siger hun.
Uden forudindtagelser
– Var det stadig for at modbevise noget, at du lavede filmen om Ekstra Bladet?
»Jeg ved ikke, om jeg skulle modbevise noget, men i hvert fald var det vigtigt for mig at holde fast i en undersøgelse. Hvis der er et sted, folk har fordomme om, så er det Ekstra Bladet. De ansatte fortæller, at de udenfor arbejdet bruger enorm meget tid på at forsvare deres arbejde … nogle af fordommene er begrundede, andre er det ikke. Eksempelvis det der med at man kan ringe ind og give et tip, og så står det på forsiden næste dag, uden at det er blevet nærmere undersøgt …«
»Jeg tror ikke, folk tænker over researchgraden eller diskussionsgraden på en redaktion. Det, synes jeg, var enormt interessant. I gidsel-kampagnen er der jo også en fordom om, at der bare blev trykket på en knap … jeg tror, det vil overraske folk at se, hvor mange diskussionsrunder sagen var igennem, før de traf deres valg. Jeg prøver hele tiden at fastholde, at jeg er i gang med en undersøgelse, fremfor jeg kommer med en forudindtaget holdning, som jeg så gerne vil have bekræftet. Og det er måske der, hvor dokumentarismen nogle gange adskiller sig fra journalistikken. For sådan som jeg tit oplever journalisters arbejde er, at de har en tese, som de prøver at få bekræftet, og sådan har jeg det ikke. Jeg undersøger, og når jeg sætter mig ned og klipper, så vælger jeg nogle tråde.«
Allerede tidligt besluttede Mikala sig for at blive filminstruktør. Som helt ung blev hun tilknyttet den legendariske BU-afdeling i DR og lavede Børneradio – med stor succes. Men det var ikke nok. Hun ville have tid til at efterforske, filme og redigere. Og hun ville have frihed til at lægge sin egen, kunstneriske vinkel ind over sit arbejde. Derfor gik hun på Filmskolen og blev uddannet instruktør i 2001. Året efter lavede hun filmen Min fars valg. Den handlede ikke bare om valget mellem familie og arbejde, mellem livsformen og helbredet, men i høj grad også om journalistik. Men Mikala Krogh afviser, at hun – trods barndomshjemmets og faderens indflydelse – alligevel er en slags journalist.
– Filmen om Ekstra Bladet kan jo godt beskrives som klassisk journalistik?
»Det er ikke journalistik. Det er en dokumentarfilm! Det er i øvrigt sjovt, for der er flere, som har sagt, at jeg jo ikke går kritisk til dem … i almindelig forstand. Jeg interviewer Poul Madsen en del gange i løbet af filmen, men jeg stiller ham ikke kritiske spørgsmål. Jeg vælger en mere blød tilgang, for der bliver han meget mere interessant. Min måde at være kritisk på er, hvilke scener jeg har udvalgt. Jeg kunne jo godt have lavet et glansbillede af dem og kun lavet Løkke-historien, og ih hvor har vi det skide-hyggeligt her på EB. Jeg har valgt nogle ret komplekse historier, og jeg har også valgt at have en anden hovedperson (journalisternes tillidsrepræsentant Tine Johansen red.), som siger op som en kritisk reaktion på avisens udvikling.«
»Jeg synes, det er mere interessant bare at iagttage og registrere. Det er min metode. Hvis jeg bare stiller spørgsmål, så er de pissedygtige til bare at snakke sig ud af det og stikke dig en plade ... det er jo det, der nogle gange gør, at alle de medieprogrammer og magasiner efterhånden lidt ligner hinanden. Jeg elsker at se Presselogen og høre Mennesker og medier, men her påtager folk sig indimellem de samme roller ... det behøver jeg ikke at gentage, for det har vi nok af. Og det var måske lige dér, jeg kunne bruge den erfaring – ved selv at have set en far lukke en papiravis – til at gå til administrerende chefredaktør Poul Madsen på en anden måde og heller ikke være så bange for ham … altså i forhold til det der med autoritetstro. Jeg har enormt meget respekt for ham.«
Sympatisk mand med kynisk job
– Nu har du jo været sammen med Poul Madsen i lang tid. Hvad er din karakteristik af ham?
»Den er, at han har et ret specielt job, fordi han både er journalistisk leder og forretningsmand på én gang. Og det er en ret speciel kombination både at skulle køre den daglige journalistiske linje samtidig med at få vendt den synkende skude. Jeg vil sige, han er en meget sympatisk mand med et mega-kynisk job.«
– Hvorfor tror du, han gav dig adgang til bladet uden forbehold?
Det må du spørge Poul Madsen om, svarer Mikala Krog hurtigt.
Og det gjorde jeg så, og han svarede, at han også var i dyb tvivl, men at Mikala Kroghs forarbejde overbeviste ham. Blandt andet en slags prøvefilm, en dummy, lavet »på chancen« af fire måneders optagelser, der risikerede at ryge i skraldespanden, hvis han sagde nej.
»Hun tog det alvorligt,« siger Poul Madsen. »Forstod det og fik hurtigt et fortroligt forhold til alle. Vi er naboer, og jeg truede spøgefuldt med, at hvis det blev dårligt, ville jeg bestille nogle rockere til at ordne hendes larmende børn i haven.«
Poul Madsen og hans medarbejdere har set Mikala Kroghs film. »De grinede alle de forkerte steder,« fortæller hun. »Men langt de fleste accepterede den – og mange af dem syntes den var god.« Poul Madsen er ikke ubetinget tilfreds. Men han tøver ikke med at kalde filmen et »historisk dokument«. Og han beskriver instruktøren som »lyttende, i stand til at kapere enorme mængder af information, lynende intelligent og med et ufatteligt filmisk talent«.
Normalt ville en sådan reaktion påkalde sig en anelse tvivl og bekymring hos den kyniske journalist. Men forelagt Poul Madsens karakteristik af hende, svarer Mikala Krogh.
»Poul Madsen har jo sat sin egen røv på spil med mit projekt. Men han har jo også vist mig en enorm tillid ved at åbne dørene op. Og mon han havde gjort det, hvis ikke han følte sådan. Men det var nu alligevel enormt modigt gjort af ham.«
’Ekstra Bladet – Uden for citat’ får premiere den 1. oktober i en lang række biografer landet over

