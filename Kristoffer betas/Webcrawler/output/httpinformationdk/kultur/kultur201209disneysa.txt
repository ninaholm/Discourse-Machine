Disney sagsøger sin grimme tvilling
’Happy Feet’ bliver til ’Tappy Feet’, ’Cars’ til ’Little Cars’ og Disney Pixars aktuelle ’Brave’ til den lynsammensmaskede ’Braver’, der sælges for en slik i supermarkeder. Disney sagsøger nu et britisk filmproduktionsselskab for at vildlede forbrugere med elendige tegnefilm


 En gyldenrødhåret prinsesse i langærmet, grøn kjole spejder ud over et skotsk landskab. Glimtende tryllestøv hvirvler omkring hende. Det tordner fra skyerne, som farver himlen lilla over Stonehenge (eller lignende), der rejser sig i horisonten. ’BRAVER’, står der med fede guldbogstaver øverst på dvd-coveret med et ’B’ med et særligt swung. Et andet filmcover: En rødhåret kvinde i langærmet grøn kjole løber afsted i et skotsk, grønmosset landskab med blåt tryllestøv omkring sig. I horisonten anes, mindre tydeligt, Stonehenge. ’BRAVE’, står der med fede mørke bogstaver med et ’B’ med et særligt swung. Og så står der Disney Pixar over titlen.
Denne mærkevaretilføjelse, et enkelt ’R’ og et par grafiske justeringer er udefra set forskellen på det britiske filmselskab Brightspark Production Ltd’s seneste tegnefilmsudgivelse og så den Pixar-film (Modig på dansk), som netop nu vises i alle verdens biografer. I betragtning af, at Disney forbød fortsat brug af Ole Lund Kirkegaard-titlen Gummi-Tarzan, da de i 1999 varemærkeregistrerede ’Tarzan’-navnet i forbindelse med deres jungletegnefilm, kan det næppe undre, at filmselskabet nu ifølge blandt andet The Guardian truer Brightsparks med sagsanlæg for deres 45 minutter lange ’tegneserie-eventyr’ og kræver det trukket tilbage fra markedet.
Træt i Tesco
Klagen kommer efter en række andre potentielle copyright-overtrædelser fra Brightspark-produktioner, blandt andet Tangled Up, hvis look og titel læner sig mageligt op ad Disneys Tangled fra 2011. The Frog Princess leder tankerne hen på The Princess and the Frog (2009). Den stepdansende pingvin i Warner Bros’ Happy Feet (2006) har fået en grim, dansende tvilling i dvd-filmen Tappy Feet, og så er der tegnefilmen Little Cars, der ligger sig i baghjulet på Pixars Cars (2006). Filmene kan man købe i britiske supermarkedskæder som Sainsbury’s og Tesco for sølle 3 pund stykket. Og for en træt britisk børnefamilie, der storshopper med skrigende børn i indkøbsvognen fredag eftermiddag, kan det være svært at skelne.
I hvert fald indtil filmen sættes på. Tangled Up kan ikke spores på den ellers vidtfavnende, online filmdatabase IMDb, men på den britiske Amazon-hjemmeside har sidens brugere samlet vurderet filmen til 1,3 stjerner ud af 5. Seneste brugerkommentarer bærer overskrifter som »Oh dear …« og »Absolute Rubbish DO NOT BUY!!!!«. Ifølge Disneys erklæring er problemet med forvirringen omkring kopifilmene netop, at det undergraver forbrugerens tillid til Disney som kvalitetsmærke. Brightspark selv mener derimod ikke, at deres film Braver skaber forvirring: »Braver er et produkt for familier med små midler, og jeg tvivler meget på, at nogen ville forveksle vores produktion med Disneys vidunderlige værker,« skriver en talsmand og konkluderer: »Vi fandt på vores titel for 18 måneder siden, og hvis vi troede, at vores kunder ville forveksle filmen med Brave, ville vi givet den en anden titel.«
 

