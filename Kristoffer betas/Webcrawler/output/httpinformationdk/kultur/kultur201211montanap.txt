Montanaprisen 2012: Thomas Boberg
Litteraturprisens komité præsenterer Thomas Boberg. Se ham læse op af ’I den næste by’


 I Bobergs nyeste bind med »rejseminder«, I den næste by, kommer man vidt omkring i både tid og rum, fra Syd- og Mellemamerika og USA, over Indien til Roskilde, Lohals, Maribo og ud igen til Mexico, Argentina, Sudan – og med en tidshorisont på over 40 år! Men denne gang handler det ligeså meget om at komme hjem (eller forsøge at komme hjem) og få rede på ægteskab, familie og familiehistorierne – og få styr på den far, der ikke var der, men alligevel dukkede op. Plus selv at få det til at hænge sammen med at være far og familie ved at slæbe barn og ægtefælle med ud på nogle af de mange rejser.
Det er på samme tid selvoptaget og patetisk og ødselt og verdensvendt, og hele tiden er der noget, der lurer, den evige uro, søvnløsheden, alkoholen – »Kong Alkohol står jo igen derude« – og man må videre ud i verden og i fortællingen, ofte lettere slingrende uden mål og med kører hans prosa af sted og derudad, som om rastløsheden og de evige opbrud er trængt ind i stilen.
Estrella, der ikke danser
I det lange midterafsnit om kvinden Lu er Panama en trist kulisse og et limbo for deres umulige kærlighed. I dagbogsoptegnelser beretter Boberg dels om det kunstige og stærkt amerikaniserede land, hvor det mest virkelige er de statelige hejrer, der står foran præsidentpaladset, og dels om Lu og deres smukke men håbløse forelskelse, der er dømt til at dø, selv om han i et svagt øjeblik overvejer at slå sig permanent ned i landet.
Det vrimler i øvrigt med dyr hos Boberg, både dem i naturen, og dem, der dukker op i drømme og dem, der hallucineres frem i ayahuasca-rusen, en fauna, der fint komplementerer de stærke og stærkt kulørte portrætter, bogen er fuld af. For eksempel fremstillingen af den opulente og brovtende tysker Fritz Hirner på flodturen med sønnen ind Harakmbut-indianernes reservat og den fine beretning om den smukke colombianske digter, Estrella, der ikke danser.
Boberg skriver med stor patos og lyrisk nerve og politisk indsigt. Af og til svulmer det op. Men han er også hård ved sig selv og disciplineret med sit sprog og præcis og veloplagt i de mange gode portrætter og beskrivelser og iagttagelser. Det er en herlig rastløs, rasende og åbenhjertig prosa.
Videoproduktion: Rune Bjerre og Information.dk

