Vikingerne foldes ud
Måske har de altid betaget os, men de nordiske forfædre virker til at have et særligt tag i nutiden. Amatørarkæologer og en søgen efter autenticitet hjælper historien frem igen og viser andre sider af vikingerne på Nationalmuseets nye udstilling
Forfatter, modekommentator og designer Jim Lyngvild – her på Nationalmuseets udstilling ’ VIKING’ – har netop skrevet bogen ’Vild med vikinger’ og bor på vikingeborgen Ravsnborg på Fyn. Han mener, at vikingerne var langt mere civiliserede, end det lidt karikerede billede, vi har en tendens til at tegne af dem. Særudstillingen på Nationalmuseet åbner i dag. Fotos: Sigrid Nygaard


 
	Jim Lyngvild står foroverbøjet. Den hvide iPhone ringer i lommen, han har hovedet ved knæene, en tung ringbrynje hænger på hans overkrop, men han kan ikke få hænderne ned på gulvet, som han skal, for at få brynjen af.

	»Det kan jeg altså ikke,« siger han bestemt.

	Men et par sekunder senere glider vikingebrynjen let over hans skuldre og med en rislende metallisk lyd falder den sammen på Nationalmuseets gulv.

	»Arj, hvor var det snedigt! Det skulle jeg have vidst i min brandert,« siger Lyngvild, der også selv ejer en ringbrynje, som han på et tidspunkt ’kom til’ at iføre sig ved en festlig lejlighed. Men i løbet af aftenen voldte det ham store problemer at få den af igen.

	Til ringbrynjen på Nationalmuseets nye vikingeudstilling hører to sværd, som Jim spørger ind til hos en af museets ansatte.

	Er skaftet af nøddetræ, eller hvad er vi ude i? Og er klingen af damaskstål?

	»Helt rigtigt,« siger museumsmanden.

	Jim Lyngvild, designer, modekommentator og forfatter, har lige udgivet bogen Vild med vikinger, han er selv asatroende og opførte sidste år et 400 kvadratmeter stort vikingeslot, Ravnsborg, som sit hjem på Fyn.

	Med bogen skriver og illustrerer han sig ind i en tendens, hvor vikinger synes at have mere pondus end tidligere. Deres popularitet skal findes i og er grundlagt med den økonomiske krise,mener Jim Lyngvild.

	»Når man er på det højeste niveau i velfærd og økonomisk status, som vi var inden krisen, er det enormt fint at søge ud: Så skal vi være feng shui og kabbalah, og så viser man på den måde, at man har råd til at shoppe ud.«

	»Men når man så har en krise, hvor man bliver nødt til at downsize, finder man ud af, at det er det, der er indeni, der betyder noget; at det har større værdi at søge ind frem for ud. Det bliver pludselig vigtigt at kigge tilbage i sit eget genetiske kartotek og finde ud, hvem man er, og hvor man kommer fra,« siger Jim Lyngvild.

	Han peger på en genstand bag en glasmontre, der ligner en lille vægt med lodder, der måske har været brugt af handelsrejsende.

	»De har virkeligt været snedige, og de har været mindst lige så udviklede som os i dag,« siger han.

	Krise og metal

	Anne Pedersen er museumsinspektør og medskaber af udstillingen på Nationalmuseet, som har indsamlet fund fra 12 lande.

	Tiltrækningskraften i vikingetiden materialiserer sig meget konkret for hende: »Personligt har jeg det sådan, at det er overraskende og fascinerende, at der stadig kan komme så meget op ad jorden fra denne periode, på trods af at vi har haft arkæologi i snart flere hundrede år.« Hun fortæller, at vi i Danmark har et særdeles veludbygget netværk af folk, der går rundt med metaldetektorer. Det betyder, at der bliver gjort mange fund fra vikingetiden, og det giver materiale, som forskerne kan tygge på.

	»Netop i kraft af amatørarkæologernes engagement er der også mange mennesker involveret i processen,« siger hun og forklarer, at det både fastholder og øger interessen for tiden. Og så er det en periode med gode historier, »og det holder folks opmærksomhed fanget«, siger hun.

	Jim Lyngvild holder historierne fanget helt fysisk. Han knapper den ternede skjorte ned og viser, at han netop har fået tegnet op til en tatovering på brystet.

	»I nordisk mytologi har Odin og Freja falkehamme, som de kan tage på, når de skal rejse, så de kan flyve og se tingene fra oven. Det prøver jeg at skabe med mine tatoveringer,« siger han. Indtil videre har han ravnefjer, Odins ulve Gere og Freke og en rune tilegnet guden Frej på kroppen. Tanken er, at værket skal udvides fra armene over brystet til lårene.

	»Så det bliver en stor dragt, som jeg har taget på mig,« siger han og fortæller, at det kommer til at koste mindst 100.000 kroner i alt.

	Billedet vides ud

	Ved en montre med en dragt foret med murmeldyrspels, udbryder han:

	»Det er jo Nik og Jay i år 850«, og fortæller, at det er en rekonstruktion af en dragt, som man mener, at Svend Tveskæg eller Harald Blåtand kunne have båret. Vikingerne var langt mere civiliserede, end det lidt karikerede billede, vi har en tendens til at have af dem, mener Jim Lyngvild. Og det er præget af børnelærdom.

	»Når man skal lære børn om dem, så er det nemmeste at sige, at det var sådan nogle, der sloges og var blodige. Det er gode billeder,« siger han og fortsætter: »Man kan jo ikke sige til et otteårig barn, at vikingerne havde en meget fin magtstruktur. Men de har jo haft et politisk magtspil uden lige.«

	»De havde ikke samme lovgivning, som vi har i dag, så når magten har ligget åben for dig, hvis du tog den, var der jo altså virkelig nogen, der var dygtige til at udtænke, hvordan de fik den.«

	Anne Pedersen anerkender, at der har været et karikeret billede af vikingerne. Men det er især af ældre dato, mener hun. I 1970’erne var der fokus på vikingernes gårde og landsbyer. Det gav et øget fokus på tidens bebyggelse og dagligliv, og det trak bønderne frem i lyset, når man skulle portrættere vikingerne. Siden har man i 1990’erne haft fokus på datidens stormænd, der sad på de store gårde.

	»Men nu vides billedet ud,« siger Anne Pedersen, som fortæller, at man nu i højere grad forsøger at få trukket flere roller frem på banen, blandt andet vikingernes elite. »Forskningen i dag tager emner op som: Hvordan opnår man magt, hvad bruger man den til, og hvordan har de danske konger opnået og opretholdt forbindelse til nabolandene,« siger hun. Det giver et mere nuanceret billede af tiden, hvor vikingernes politiske snilde også kommer til udtryk.

	Eller som Jim udtrykker det: »De har eddersprøjtme været gode taktikere.«

	Et par timer efter presserundvisningen på Nationalmuseet kan Jim Lyngvilds 80.000 følgere på Facebook se på et uploadet billede, at han har valgt et soltegn til brystet.

	 

