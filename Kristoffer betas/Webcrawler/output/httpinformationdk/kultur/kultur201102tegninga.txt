'Tegning er en åbenbaring af sjælen'
Gennem næsten 40 år har tegneserietegneren Jean Giraud, også kendt som Moebius, betaget verden med sine skiftevis realistiske og stemningsmættede og kulørte og fantasifulde værker. 'MOEBIUS-TRANSE-FORME', en stor udstilling i Paris, fejrer de mange facetter af den franske mester
Moebius-siden af tegneserieskaberen Jean Girrauds dualistiske personlighed manifesterede sig første gang omkring den tid, hvor den unge kunstner var på et syretrip blandt indianere i den mexicanske ørken i 1960'erne.


 Moebius kan det hele! Det er det første, man tænker, når man forlader den udstilling, som Fondation Cartier pour l'art contemporain i Paris har dedikeret til den franske tegneserieskaber Jean Giraud alias Gir alias Moebius.
Har man hidtil kun oplevet Moebius i albumformat  - og er man fan - bør man unde sig selv at se udstillingen, der kører frem til den 13. marts. Den viser både albumsider, originaltegninger og plancher med tegninger af både Moebius' og Jean Giraud - forklaring på den skelnen følger - og ikke mindst er det en åbenbaring at stå foran meterhøje udgaver af tegninger fra centrale værker som Arzach og Blueberry og svømme hen i de fantastiske farver, den mageløse streg, teksturen og de mange detaljer, den franske kunstners arbejde er fuld af.
Energi og tegneglæde formelig stråler ud af hans tegninger og forplanter sig til beskueren, og man får en ubændig lyst til at begrave sig i det nyskabende, kulørte univers.
Moebius, der efterhånden er blevet 72 år gammel, er - og har længe været - en af verdens mest betydningsfulde tegneseriskabere, og det er svært at overvurdere hans indflydelse på både den øvrige tegneserieverden og filmverdenen gennem de seneste 30-40 år.
Transgressioner
En anden ting, man opdager, mens man ser MOEBIUS-TRANSE-FORME, som udstillingen hedder, er, at franskmanden har en meget sikker streg. Går man tæt på originaltegninger af enhver tegneserieskaber, kan man se alle ændringer, udviskninger, overtegninger og brug af slettelak, hvilket giver et fascinerende indblik i den kunstneriske skabelsesproces. Det kan man også hos Moebius, men han synes at lave færre fejl end de fleste andre. Han ved åbenbart præcis, hvor han skal sætte sin pen - hvilket også er det indtryk, man får, når man på film ser ham arbejde.
Tydeligvis mestrer han også de fleste teknikker. Han er lige så god i farver, som han er i sort/hvid, og han tegner lige så godt og udtryksfuldt med blyant og fyldepen, som han maler med pensel og moderne udstyr som trackpads til computeren. Det er motivet og sammenhængen, det skal indgå i - en albumforside, et maleri, et litografi, en stribe - der bestemmer formatet og teknikken.
Bedst kendt i den brede offentlighed er den franske tegneserieskaber nok for westerntegneserien Blueberry. Den var også noget af det første, han gav sig i kast med i 1960'erne, da hans karriere som professionel tegneserieskaber tog fart, og han kaldte sig Gir. Men det er i høj grad de mere filosofiske, surrealistiske og dybt originale science fiction- og fantasytegneserier, han sideløbende har lavet under navnet Moebius - for alvor fra midten af 1970'erne - som for længst har sikret ham en plads i tegneserietegnernes panteon. Med dem viste Moebius, at tegneserier ikke kun var for børn, men også for voksne. Og at man godt kunne tillade sig alverdens mere eller mindre syrede transgressioner i sprudlende fantasifulde universer befolket af både mennesker og de mærkeligste væsener og maskiner.
Hemmelige sider
Moebius - navnet er inspireret af matematikeren bag Moebius-løkken - er ikke som sådan et pseudonym, da han er så integreret en del af mennesket Jean Giraud. Han har selv forklaret, at han kan skifte frem og tilbage mellem de to uden at tænke over det.
»Da jeg gik fra Giraud til Moebius, vred jeg løkken og skiftede dimension,« siger tegneren i den selvbiografiske Moebius-Giraud, histoire de mon double.
»Jeg var den samme, og alligevel var jeg en anden. Moebius er produktet af min dualitet.«
Som navnet også signalerer, er der tale om en kunstner med et markant anderledes udtryk end Giraud. Hvor Blueberry er et vellykket forsøg på at lave en spændende, stemningsfuld og realistisk westerntegneserie, hvor man næsten kan mærke varmen fra den tørre ørken, er Moebius' værker - Den kåde Kyk, Arzach, John Difool (i samarbejde med den chilenske filmskaber Alejandro Jodorowsky), Jerry Cornelius' hermetiske garage for nu at nævne nogle ganske få - i høj grad et udtryk for en løssluppen underbevidsthed. Det er som Moebius, at tegneren for alvor giver los og leder sine læsere ind i et kulørt, dramatisk og ofte meget morsomt drømmeunivers, hvor han frit kan diskutere alt fra den menneskelige eksistens til sex, fra det højpandede til det lavkomiske.
»Tegning er en åbenbaring af sjælen, af ens personlighed,« siger Jean Giraud i dokumentarfilmen Moebius Redux fra 2007.
»Det kan ligge i emnet, i motivet, i temaet. Man kan altid få øje på et eller andet. Selv hvis en tegneserietegner brugte hele sit liv på at tegne yoghurtbægre, ville man stadig se de mest hemmelige og forstyrrede sider af hans væsen træde frem.«
Anarki og drifter
Som Moebius, siger Jean Giraud videre i filmen, »skaber jeg forme og ideer, men jeg er ikke ansvarlig for dem. Jeg kanaliserer dem blot. Jeg går i en slags tranceagtig tilstand, hvor et eller andet fæstner sig hos mig. Det kunne være noget, der kommer fra underbevidstheden eller guderne eller geniet. Jeg ved det ikke ... måske fra rumvæsener. Alting er muligt.«
Og alting er virkelig muligt i selskab med Moebius. Det er langt fra det hele, der giver mening, men det er som regel en fornøjelse at følge med ud i de alleryderste afkroge af mandens underbevidsthed, hvor anarki og drifter råder.
En af Moebius' tidligste historier, Jagten på ferierende franskmænd, handler om den svært bevæbnede Major Gruberts jagt på storvildtet over dem alle, franskmænd på ferie. Majoren får én af dem, med kasket, korte bukser og kamera og det hele, trængt op i et hjørne, men opdager til sin store fortrydelse, at der er tale om et baghold. En hel busfuld ferierende franskmænd lurer om hjørnet, og majoren må tage benene på nakken.
En anden, Den kåde Kyk, handler om en lille mand fra en fjern planet med en meget stor erektion, hvilket er et problem for ham, da han har fået den uden for sæsonen  - det er ulovligt - og nu bliver forfulgt af både 'sædelighedspolitiet' og en meget opstemt, storbarmet dame.
Sjove selvportrætter
Et syretrip, den unge Jean Giraud var på blandt indianere i den mexicanske ørken i 1960'erne, kunne godt være tidspunktet, hvor Moebius-siden af tegnerens personlighed første gang manifesterede sig, og i det hele taget fornemmer man, at den unge generations jagt på frihed og selvrealisation i 1960'erne og 1970'erne også har spillet en rolle for Moebius' eksplosive udvikling.
Gennem årene har Moebius holdt fast i Giraud-siden, selv om det ikke altid er gået fredeligt for sig. Den evige duel mellem de to sider af samme mand er et af hovedtemaerne i MOEBIUS-TRANSE-FORME og en ny dokumentarfilm produceret til lejligheden. Man bliver også præsenteret for utallige selvportrætter - mange af dem fra Moebius' tegnede selvbiografi, Inside Moebius, andre fra tegneserier, hvor han har brugt sig selv figur  - og om noget er Giraud/Moebius god til at lave sjov med sig selv og sin stil og sit arbejde.
»Jeg følte et behov for at fremstille mig selv som en karikatur,« siger han i et interview lavet i forbindelse med udstillingen.
»Jeg ville virkelig gerne påtage mig komikerens rolle, hvilket stadig er ret svært og legendarisk i tegneserieverdenen. Kunstnere, som kan få folk til at grine eller smile bliver hyldet. De bliver betragtet som mestre. Det, der appellerede til mig var udfordringen i at være morsom.«

MOEBIUS-TRANSE-FORME kan ses på Fondation Cartier pour l'art contemporain ind til den 13. marts, fondation.cartier.com eller moebius-transe-forme.com

