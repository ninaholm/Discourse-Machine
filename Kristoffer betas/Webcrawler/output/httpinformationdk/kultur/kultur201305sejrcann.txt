Sejr i Cannes



 
	Det kan godt være, at dansk film ikke blev belønnet med priser på årets filmfestival i Cannes, der sluttede i søndags. Men den 66. udgave af den sydfranske festival var alligevel en dansk magtdemonstration på grund af det store opbud af danske film, filmskabere og filmpenge.

	Det var en understregning af Danmarks status som filmland med stor international rækkevidde, at der ikke blot var en dansk film i hovedkonkurrencen, Nicolas Winding Refns Only God Forgives – der har biografpremiere i dag – men også danske penge og skuespillere i den hollandske konkurrencefilm Borgman, og en dansk skuespiller, Mads Mikkelsen, i titelrollen i den franske konkurrencefilm Michael Kohlhaas. Endelig var Thomas Vinterberg, som sidste år var i Cannes med Jagten, i år formand for Un Certain Regard-juryen.

	Det er nemt at blive skuffet over, at Danmark ikke også vandt noget i Cannes i år – Mads Mikkelsen fik en skuespilpris for sin præstation i Jagten i 2012, og Nicolas Winding Refn fik instruktørprisen for Drive i 2011. Men i forhold til Danmarks størrelse er de filmiske bedrifter betydelige, og i for eksempel Norge og Sverige ser man langt efter den internationale opmærksomhed, danske film og filmfolk får.

	Og det er ikke kun Lars von Trier, Thomas Vinterberg, Nicolas Winding Refn, Lone Scherfig og Susanne Bier, der klarer sig lige så godt ude – eller bedre – som de gør hjemme. Danske skuespillere, instruktører, filmklippere og filmfotografer laver film og tv-serier over hele verden, ikke mindst i Storbritannien og USA, mens filmselskaber som Zentropa og Angel Films investerer penge i udenlandske produktioner – for eksempel Borgman og Sally Potters Ginger & Rosa, der havde dansk premiere for en måned siden – eller henter vigtige støttekroner i udlandet til egne film, ikke mindst Triers og Refns.

	Det skaber arbejdspladser i Danmark og giver danske filmfolk i udlandet vigtige professionelle og personlige erfaringer, de kan tage med sig hjem og berige den danske filmbranche med. Økonomisk og produktionelt giver det måske ikke længere mening at tale om en films nationalitet, men så bliver en films kunstneriske identitet vigtigere, og den styrkes netop kun af global, multikulturel vidensdeling.

	På den måde har dansk film vundet i Cannes.

