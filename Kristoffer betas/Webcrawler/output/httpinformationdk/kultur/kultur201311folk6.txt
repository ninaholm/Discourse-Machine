Folk



 
	Klemte ministre

	De radikale ministre har deres at se til. I forholdsvis ubemærkethed er kirke- og ligestillingsminister Manu Sareen draget i kirkestrid. Sareen ønsker at få faste rammer for folkekirkens beslutninger, men han har stærke modstandere.

	Fhv. ombudsmænd

	På Manu Sareens foranledning har et udvalg med fhv. ombudsmand Hans Gammeltoft-Hansen som formand fremlagt forslag til, hvordan folkekirkens forhold kan bestyres af et kirkeråd – uafhængigt af Folketing og kirkeminister.

	Løftegivere

	At udstyre folkekirken med en landsdækkende besluttende myndighed er et 164-år gammelt løfte. Allerede grundloven fra 1849 bestemte højtideligt: ’Folkekirkens forfatning ordnes ved lov.’ Bestemmelsen henstår efter alle disse år uopfyldt.

	Kirkekæmpere

	En række kirkelige kredse vil hellere beholde den ordning, som fhv. kirkeminister Birthe Rønn Hornbech (V) kærligt har omtalt som ’det nuværende rod’. Præstefamilierne Krarup & Langballe er enige og fordømmer skarpt Sareen.

