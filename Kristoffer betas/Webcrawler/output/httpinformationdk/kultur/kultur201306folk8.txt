Folk



 
	Mistænkeliggørende folk

	’Én på listen er til fare for Danmarks sikkerhed. Nu bliver han dansker,‘ skrev Dansk Folkeparti i en annonce. Annoncen indeholdte en liste med navne på 685 nye danske statsborgere, hvoraf én blev overvåget af PET.

	Ærgerlige folk

	Ifølge Jyllands-Posten synes kun omkring 14 procent af danskerne, at det var ok at lave annoncen. ’Vi havde selvfølgelig gerne set, at tallene havde været større i vores favør,’ lyder analysen fra partiets integrationsordfører, Martin Henriksen.

	Optimister

	’Det afgørende er, at folk ved, hvor de har Dansk Folkeparti,’ siger han videre. Man skal huske at se tingene fra den lyse side, når 80 procent af befolkningen og 70 procent af den borgerlige opposition ikke synes, at annoncen var ok.

	Modstandere

	Hans Chr. Schram Viemose og hans nevø stod bag modannoncen, hvor 2.825 personer bød nye statsborgere velkommen. ’Det er både tankevækkende og dejligt, hvis der ikke engang er opbakning blandt partiets egne vælgere,’ siger han til JP.

