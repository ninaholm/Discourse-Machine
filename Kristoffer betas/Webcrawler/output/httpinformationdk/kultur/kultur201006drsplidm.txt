DR i splid om Morgenandagt skal flyttes til P1
Med lukningen af P2 åbnes der op for et gammelt internt slagsmål i DR, om hvor den daglige morgengudstjeneste skal sendes. Tidligere redaktør i DR forventer, at den bliver flyttet til P1. DR vil hellere undgå diskussionen og det politiske pres end lukke et program, der skræmmer lyttere væk, vurderer han
Det vil koste lyttere, hvis man placerer morgenandagten midt i programmet 'P1 Morgen'. Det mener i hvert fald en tidligere P1-redaktør, som kalder det for en regulær 'showstopper'.


 Hver morgen klokken lidt over otte lyder tonerne af salmesang ud gennem æteren på P2, når der sendes morgenandagt.
Men det nye medieforlig betyder, at P2 skal nedlægges, og dermed pustes der til et gammelt opgør i Danmarks Radio om, hvilken kanal den daglige morgengudstjeneste skal sendes på.
Tidligere lå morgenandagten på P1, men flere redaktører har igennem årerne forsøgt at få den flyttet. I 2001 lykkedes det nuværende P1-redaktør Anders Kinch-Jensen, og morgenandagten endte på P2.
Men nu vil den med al sandsynlighed ende på P1 igen, hvis den fortsat skal radiotransmitteres, da P3 og P4 anses for at være de kanaler, der fungerer bedst lyttermæssigt. Det kan betyde en knap 20 minutters lang blok med gudstjeneste midt i P1's mest hørte program 'P1 Morgen'.
Anders Kinch-Jensen vil dog ikke udtale sig om, hvad de konkrete planer er for morgenandagten og henviser til pressekoordinator hos DR Jonas Vadstrup Thomsen, som forklarer, at »der ikke er taget nogen beslutning endnu, og at der ikke vil ligge en klar afgørelse før 2011«.
Mellem linjerne lader man dog hos DR forstå, at man føler en forpligtelse til at sende morgenandagten.
En gammel kamp
En af de P1-redaktører, der tidligere forsøgte at rykke morgenandagten til en anden kanal, er Peter Johannes Schjødt, der i dag er forfatter og foredragsholder. Han var redaktør lige før Anders Kinch-Jensen og er ifølge ham selv »ikke den første i verdenshistorien, der forsøgte at flytte morgenandagten«.
»Jeg havde den jobbeskrivelse, at jeg skulle skaffe anderledes og nye lyttere til kanalen. Og morgenandagten trak ikke yngre lyttere til, men det mente jeg derimod, at mere analyse og baggrund ville gøre. Men chefredaktionen besluttede, at det ikke var sådan, at det skulle gå,« forklarer Peter Johannes Schjødt.
Leif Lønsmann, der var redaktør på P1 tilbage i 1990'erne, forsøgte også at flytte morgenandagten fra P1's morgenflade for at »lancere et længe ønsket morgenmagasin med nyheder, baggrund og debat, der ikke skulle afbrydes af en gudstjeneste«, som han skrev dengang i et læserbrev i Kristeligt Dagblad. Det lykkedes som sagt først at fjerne morgenandagten fra P1 i 2001, da Leif Lønsmann var radiochef.
Peter Johannes Schjødt mener i dag, at det vil koste lyttere, hvis man placerer morgenandagten midt i 'P1 Morgen': »Det er det, man kalder for en showstopper. Hvis man ligger en gudstjeneste midt i analyserne, så kommer lytterne ikke tilbage. Og det kan være, de helt holder op med at skrue hen på P1,« siger han og fortsætter: »Der skal man gøre op med sig selv, om man kan bære at miste de lyttere.«
Bange for DF
Peter Johannes Schjødt mener, at dalende lyttertal normalt er noget, man har respekt for på DR, men »hvis morgenandagten var en hest«, ville han sætte sine penge på den.
»Det politiske pres kommer entydigt fra højre, og man ville i de borgerlige kredse se det som et opgør med kristendommen, hvis DR fjernede morgenandagten. Og det kan også åbne op for diskussionen om, hvorvidt kristendommen skal have særstatus - eller om man så også skulle til at sende fredagsbøn om fredagen. Ledelsen hos DR har simpelthen ikke pondus nok til at tage den diskussion nu,« siger han.
Lektor i religionshistorie ved Københavns Universitet, Mikael Rothstein mener, at der kan være to grunde til, at man ikke tør afskaffe morgenandagten.
»DR er en del af staten, og ifølge Grundloven er staten forpligtet til at støtte statsreligionen. Derfor kan man godt hævde, at DR har en forpligtelse over for kristendommen,« siger han og fortsætter:
»Men det er oplagt, at man er bange for Dansk Folkeparti. Den forpligtelse, der tales om hos DR, kan sagtens fortolkes i retning af, at det er en forpligtelse over for dem, der sidder på magten.«
DR har sendt morgenandagten i snart 8o år.


