Krisepop handler om sex og kærlighed
Eskapisme. Når 9 ud 10 popsange på Billboards topti handler om sex og kærlighed, er det et tegn på, at den ubekymrede og sexfikserede popmusik trives ikke mindst i krisetider, hvor den tilbyder et frirum langt fra hverdagens bekymringer. Men pop-eskapismen har også negative konsekvenser, lyder kritikken


 Det kan siges på den bløde måde. Som i Rasmus Seebachs aktuelle hit I mine øjne:
Jeg vil elske dig for evigt, og hvis du nogensinde var i tvivl./ Ja, så ved du-uh-uh/ Så ved du det i hvert fald nu.
Eller det kan siges på den hårde måde. Som i Medinas seneste landeplage Synd for dig:
Det er synd for dig/ Fuck hvor jeg dog synes, det er synd for dig./ For du ændrer dig ikke./ Du-du-du ændrer dig aldrig. 
Men uanset hvad, så skal et moderne pophit handle om kærlighed og sex. Eller »korte og langsigtede reproduktionsstrategier«, som evolutionspsykologerne kalder det. En ny undersøgelse i tidsskriftet Evolutionary Psychologyviser, at 92 procent af de 174 topti-sange fra den amerikanske Billboard-hitliste i 2009 handlede om sex og kærlighed i forskellige afskygninger.
Men de endeløse mængder af sange om kærlighed er i mange tilfælde udtryk for en kunstnerisk fantasiløshed og vanetænkning, som godt kan gøre det temmelig frustrerende at være moderne musikforbruger, hævder musiker og ph.d. i musikvidenskab Henrik Marstal.
»Sange med tekster af typen 'jeg er sur på dig, og nu er jeg alene, og det er din skyld' afspejler måske nok lytternes egen virkelighed, men er jo samtidig udtryk for en snæver verdensopfattelse, hvor man misser muligheden for at bruge teksterne til noget mere interessant,« påpeger han.
Flugten fra virkeligheden
Det kunne være alt fra samfundets udfordringer til tilværelsens almindelige absurditet. Men den slags vindtørre emner hitter ikke hos pladeselskabernes A&R-folk. De ved, at kombinationen af pop og sex er en sikker opskrift på succes for en presset branche.
Så moderne popsange handler næsten uden undtagelse om sex, enten direkte i form af sange om seksuel ophidselse, kønsorganer og samleje eller indirekte i form sange om scoringer, utroskab og afvisninger. Og de aktuelle hits herhjemme fra blandt andre Medina og Rasmus Seebach bekræfter da også den amerikanske tendens. Ud over det faktum, at sex sælger, fungerer den sexfikserede popmusik ifølge Henrik Marstal også som en kanal til at drømme sig væk på.
»Den glade, ubekymrede musik har historisk set haft de bedste betingelser i krisetider, hvor den repræsenterer en slags parallelverden. Popmusikken tilbyder et frirum, et sted uden for tiden og væk fra krisen, hvor vi kan fyre den af og for et øjeblik bringes ud af hverdagens trivialiteter,« siger Henrik Marstal.
En anden amerikansk undersøgelse fra 2005 har forsøgt at påvise sammenhænge mellem popmusik og samtidens socioøkonomiske forhold fra 1955 til 2004. Her viste det sig, at eksplicit seksuelt indhold ikke er så fremherskende i tider præget af social og økonomisk krise, hvor der i højere grad lægges vægt på overlevelse. Alligevel vil psykologiprofessor Terri F. Pettijohn, som stod bag undersøgelsen, ikke afvise, at der kan være en sammenhæng mellem finanskrisen og den moderne popmusiks fokus på kærlighed og sex.
»Vores undersøgelse viste nemlig også, at fokus på kærlighed, parforhold og romantik og i det hele taget på sociale interaktioner øges i krisetider. Sange med meget romantiske temaer er populære i hårde tider, hvor sangteksterne også fokuserer mere på sociale processer,« siger Terri F. Pettijohn.
En mand, der har fulgt popmusikken tæt både i gode og hårde tider er Jørgen de Mylius. Da han begyndte i Danmarks Radio i 1963 hittede The Beatles med den i hvert fald på overfladen uskyldige sang »I Want to Hold Your Hand«. Han understreger, at sex og kærlighed altid har været dominerende i popmusikken, men indrømmer at de seksuelle referencer er blevet betydeligt mere eksplicitte gennem årene.
»Tidligere blev de mest eksplicitte sange forbudt. Det gælder f.eks. Serge Gainsbourgs 'Je t'aime... moi non plus'. Ligesom Elvis måtte lave en ny version af sangen 'One Night of Sin', fordi den ellers ville blive bandlyst på radiostationerne. Den blev til 'One Night With You', som blev et kæmpehit. Først mange år senere slap man hans førsteudgave løs,« fortæller Jørgen de Mylius.
I Holmens gade, i røvens kælder
I dag er censuren af seksuelt indhold i musik stort set forsvundet. Og det er selvfølgelig en af de praktiske årsager til, at så mange popsange i dag kredser om de nedre regioner. Og så skyldes det ifølge Henrik Marstal også, at musikken er et sted, hvor man kan få afløb for ting, der ellers ikke kan siges.
»Når der er så meget sex i popmusik, har det at også gøre med, at sange giver mulighed for at sige ting, man ikke kan sige i virkeligheden. Man kan synge ting, man aldrig ville turde sige til nogen, man ikke kender rigtig godt. Så det at gå over stregen og under bæltestedet har altid været en af musikkens sociale funktioner,« siger Henrik Marstal.
Han peger desuden på, at der i dansk sangtradition altid har været en stærk forkærlighed for det sjofle.
»Cæsar lavede midt i 1960'erne to EP'er med sange, han kaldte for 'Frække sjoferter', som begge blev solgt i meget store oplag. Og de handlede alle sammen om sex,« fortæller han.
Efterfølgende var Cæsar ved at blive anklaget for at forstyrre den offentlige orden, men han kunne forsvare sig med, at mange af sangene var flere hundrede år gamle viser fra den danske sangskat. Så hvis han skulle for retten, skulle hele den danske befolkning med på anklagebænken. Så anklagerne blev frafaldet.
»Men det siger noget om, at sange med frækt indhold fungerer som et slags ventil for det, man ikke rigtig kan sige til hinanden, men som man kan synge. Det er præcis det samme, vi ser i popkulturen i dag, hvor flere af Lady Gagas sange udfylder den funktion, de sjofle viser udfyldte for 200 år siden,« siger Henrik Marstal.

