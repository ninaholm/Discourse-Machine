Ny operachef: Jeg håber, jeg vil gøre jer stolte
Det bliver en af verdens mest efterspurgte instruktører, 54-årige Keith Warner, der fra næste år overtager posten fra Kasper Holten som operachef på Det Kongelige Teater
'Opera skal være en inklusiv kunstart, der rækker ud til alle mennesker', siger Keith Warner, der i går blev præsenteret som Det Kongelige Teaters nye operachef.


 En »lysende og kompetent profil«, en »markant international skikkelse«, en »værdig afløser«. Det er sparetider for Det Kongelige Teater, men der blev ikke sparet på superlativerne, da teater- direktør Erik Jacobsen på et pressemøde i Balkonfoyeren på Gamle Scene i går kunne præsentere Keith Warner som ny leder af Den Kongelige Opera. Den britiske instruktør afløser Kasper Holten, der efter eget ønske stopper til juli næste år for at hellige sig en tilværelse som freelanceinstruktør. På pressemødet tog Warner sig god tid til at rose sin forgænger.
»Jeg er utrolig glad og dybt beæret over udnævnelsen, og jeg bukker mig dybt for den ledelse, der har været her før mig,« lød det fra Warner, mens en sortklædt Kasper Holten forsøgte at skjule sin forlegenhed bag et papkrus med kaffe bagerst i salen.
Det er et enigt ansættelsesudvalg, der har peget på Keith Warner ud af 47 kandidater, og teaterdirektør Erik Jacobsen kaldte ansættelsen af den 54-årige englænder for et decideret »scoop«.
Stor erfaring
Keith Warner er født i London og har studeret engelsk og drama på Bristol University. I løbet af sin karriere har han iscenesat over 150 skue- spil, musicals og operaer i mere end 20 lande, herunder uropførelsen af John Caskens God's Liar i London og Wagners Lohengrin i Bay- reuth. For Det Kongelige Teater har han tidligere opført Mozarts Don Juan i 2006 og Bergs Wozzeck i 2008. Han har tidligere været en del af ledelsen på både English National Opera i London og The Scottish Opera i Glasgow, ligesom han har været ansat som kunstnerisk leder af Opera Omaha i Nebraska, USA.
Det er imidlertid første gang, han skal stå alene med ansvaret for at drive en opera, og ved pressemødet berørte han selv de forventninger, som hviler på ham.
»Jeg vil selvfølgelig komme til at gøre tingene anderledes, men mest fordi jeg er en anden person end Kasper Holten. Grundlæggende deler vi de samme værdier og ambitioner om, at opera skal være en inklusiv kunstart, der rækker ud til alle mennesker. Og jeg håber, jeg vil gøre jer stolte,« sagde Warner.
En kompliment
Spørger man den afgående operachef, Kasper Holten, er der imidlertid ingen tvivl om, at Warner er klar til at løfte opgaven.
»Jeg ser personligt meget op til ham som instruktør, og at han overhovedet har søgt jobbet, opfatter jeg som en ufatteligt stor kompliment til både mig selv og teatret,« sagde Holten og fortsatte:
»Selvfølgelig er der noget, han skal lære, det var der også, da jeg startede i jobbet. Men for det første har han som instruktør - hvilket jo også er et lederjob - vist, at han kan inspirere andre til at performe. Og for det andet er hans store, internationale netværk en kæmpe force. Han kender dirigenter og sangere over hele verden, og det er nødvendigt, hvis man skal kunne tiltrække den rigtige kunstneriske kvalitet,« sagde Holten.
Ny bademester
Også operasanger Gert Henning-Jensen, der er en del af Det Kongelige Teaters faste ensemble og blandt andet spillede med i Wozzeck, som Warner satte op i 2008, er begejstret over valget af Warner:
»Han er utrolig spændende at arbejde med. Sjov og karismatisk, temperamentsfuld og favnende. Men hvordan han bliver som chef, ved jeg ikke, det kræver selvfølgelig nogle lidt andre kompetencer. Men han har allerede vist, at han kan lede store kunstneriske produktioner,« sagde Gert Henning-Jensen, der både håber og tror, at Warner også vil bringe tiltrængt fornyelse med sig i form af nye instruktører og scenografer.
»Det er kun godt, hvis der kan komme noget nyt vand i bassinet, og da han samtidig har sagt, at han er glad for de badeænder, han har - altså os i ensemblet - så vi behøver vi ikke frygte at ryge ud med badevandet.«
- Det var en flot bademetafor ...
»Tak, det er fordi jeg lige har haft min datter i bad.«
Det Kongelige Teaters nye bademester tiltræder den 1. august 2011, men vil allerede fra 1. juni i år fungere som konsulent for teatret.

