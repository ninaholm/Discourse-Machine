Adgangen til det forjættede land
Tour de France. Tour de France er ikke blot den ventede duel mellem Alberto Contador og Andy Schleck, men for størstedelen af feltets ryttere har det været en drøm og en kamp overhovedet at komme med
Duellanterne. Alle forventer, at Andy Schleck og Alberto Contador gentager deres duel fra sidste år. Fra en dansk vinkel bliver fornyelsen, at sympatien har skiftet side.


 »Jeg kom ikke med.« Michael Mørkøv sagde hverken hej eller goddag, da han kom hen til mig ved skranken, mens jeg var ved at checke ind på Hotel Nyborg Strand, som sidste uge husede deltagerne ved DM i landevejscykling. Han havde lige fået besked om, at han ikke skulle være en del af Bjarne Riis' hold i det Tour de France, der indledes i dag Lorient i Bretagne.
Kun denne ene sætning efterfulgt af en lang pause: »Jeg kom ikke med. Det blev Vandborg.«
Skuffelsen over ikke at skulle med ned til tre ugers selvopofrelse og lidelse var tydelig under den langskyggede lyseblå Saxo Bank Sungard-kasket, der er en del af holdets fritidsuniform, og som Mørkøv også bærer indendørs. Alligevel en skuffelse under bearbejdning, i samme øjeblik han havde fået beskeden om at være blevet vejet og fundet for tung. Mørkøv er en alvorsmand. Eftertænksom, analyserende, meget bevidst om sin egen udvikling som atlet og menneske, god til at sætte sig mål og metodisk nærme sig dem med omhu for selv de mindste detaljer og i afkald på det meste af det, der for andre uden for hans verden gør tilværelsen sjov og behagelig.
Det bilder vi os i hvert fald ind. Hans professionelle kolleger kalder ham med respekt for hans livsførelse og seriøsitet professionel, men hans idealer er amatørens. Han tilstræber harmoni og balance i sig selv og i den lyst, der er blevet hans arbejde, og når han selv bruger de store ord, lyder de enkle og indlysende. Han bestræber sig på noget så simpelt og svært som at opføre sig ordentligt over for sig selv og andre mennesker, og med sin højt udviklede retfærdighedssans afskyr han snyd og dermed også doping. Han gradbøjer ikke. I gamle dage ville man have kaldt ham en gentleman.
Fravalgt
Som landevejsrytter er Mørkøv endnu i lære eller under udvikling trods sine 26 år. Sine største resultater, og de er store, har han opnået på cykelbanerne, hvor han sammen med Alex Rasmussen er blevet verdensmester i parløb, og duoen  par nummer syv  er nok tidens stærkeste på de europæiske vinterbaner. Han var del af det hold i fire km forfølgelsesløb, der fik olympisk sølv i Beijing, og som året efter blev verdensmestre.
Som landevejsrytter blev Mørkøv professionel hos Bjarne Riis i 2009, og her er seksdagesstjernens rolle hjælperytterens. I forsommerens Giro d'Italia var han på de flade stræk oppasser for holdets spanske stjerne og suveræne vinder, Alberto Contador, som han skulle holde ude af vinden, positionere rigtigt i feltet i enhver situation og servicere med mad og drikke. En specialist-opgave, der kræver manøvredygtighed på trang plads i høj fart, og som blev udført til kaptajnens og holdets tilfredshed.
Det skulle også have været debutanten Mørkøvs opgave i Tour de France, men i besættelsen af de sidste usikre pladser valgte Riis efter rådslagning med sine sportsdirektører Mørkøvs funktion fra. Ikke så meget hans kvaliteter. Oppasserrollen skal varetages kollektivt af ryttere som spanieren Benjamin Noval, den italienske veteran på 37 Matteo Tosatto og den nykårede danske mester Nicki Sørensen på 36, der også er holdets såkaldte capitaine de route, holdets anfører, hvis man taler fodboldsprog.
Riis mod Riis
Dermed var der plads til Brian Vandborg. Den 29-årige rytter fra Herning er sent begyndt at cykle, først som 19 årig, og er derfor ikke så god til at køre tæt i feltet som den banevante Mørkøv, men han er klart bedre til at køre opad, og med sin råstyrke skal han forrest i feltet have en vigtig rolle, når der skal lægge pres på konkurrenterne, eller et udbrud skal køres ind. En rolle, som han med succes har spillet i de seneste to års Tour på Ivan Bassos italienske Liquigas-mandskab. Og den erfaring har været afgørende for, at det blev ham, og ikke Mørkøv, der blev lukket ind i det forjættede land.
For sådan er det: Det er stort at vinde Tour de France, og det er stort at vinde en af de 21 etaper, men forudsætningen for de 22 sejre er slidsomt, uselvisk arbejde af resten af de 198 ryttere, og for de fleste af dem er det kæmpestort blot at være med og få lov til at lide for en rytter, der har større vinderkvaliteter og mere eller mindre tilfældigt bærer samme sponsorlogo på trøje og bukser i denne sæson.
Fra en dansk vinkel er dette års Tour mere interessant end nogensinde. Sidste år holdt den million danskere, der fulgte løbet på tv, i hvert fald på nøgleetaperne, med Andy Schleck i hans tætte duel med Alberto Contador. Så meget, at da unge Andy tabte kæden på et bjerg, og spanieren angreb ham i samme øjeblik, blev det vurderet som en usportslig svinestreg, og hvad bilder han sig ind.
Allerede på det tidspunkt var det bekendt, at de luxembourgske brødre Andy og Fränk var på vej væk for at blive frontfigurer på et pengestærkt mandskab i fyrstendømmet med Bjarne Riis' tidligere pressechef, Brian Nygaard, som direktør og hans mangeårige højrehånd, Kim Andersen, som sportslig chef. Hvad ingen vidste, var, at stjerner, talenter og nøglefigurer som Fabian Cancellara, Jens Voigt, Stuart O'Grady og Jakob Fuglsang senere ville følge strømmen til Luxembourg, og at viceverdensmesteren Matti Breschel drog til hollandske Rabobank. Hele syv af af Riis' hold fra sidste år.
Årsagerne var flere. Tour-holdet gennem flere år var en klike, gode venner simpelthen, og især brødrene var stærkere knyttet til Kim Andersen end til Bjarne Riis, som var låst af, at han ikke havde nogen penge. Saxo Bank ville ikke forlænge sit sponsorat. Meget kunne man gætte, men ingen vidste, at Riis midt under løbet havde lavet aftale med sit eget holds største konkurrent, Contador, og brugt ham som løftestang for at få Saxo Bank til at forlænge sponsoratet.
Duellen
Alle  lægfolk, ryttere, bookmakere og såkaldte eksperter  forventer en gentagelse af sidste års duel mellem Andy og Alberto og dermed også mellem de to mandskaber Saxo Bank Sungard og Leopard Trek, der forlods anses for løbets mest komplette og kompetente. Det luxembourgske hold er på et par pladser nær identisk med Riis' hold sidste år, og han skal så at sige konkurrere med sit eget gamle hold. Hans trumf er selvfølgelig Contador, der har bragt tre loyale hjælpere og landsmænd med sig, den stærke temporytter Noval og de to klatrere Hernandez og Navarro. Ryttere af indiskutabel kvalitet, men mødt på holdet med den ængstelse, at de med deres mangelfulde engelsk ville holde sig for sig selv og blive en social belastning. Den er gjort til skamme. Contador har været ved at køre en rytter ned i sin iver for at sige tak for en tjeneste, og den obligatoriske tak til holdet siges ikke kun i fjernsynet. Han banker på rytternes dør om aftenen for at sige personligt tak, og det kan de godt lide. En kaptajn, de gerne vil slide skindet ud af bukserne for, og tre respekterede spanske kolleger, der ikke er bange for at byde ind med deres cirkusengelsk i smalltalken omkring middagsbordet.
Et hold bestående af de fire spaniere, de tre danskere Nicki Sørensen, Chris Anker Sørensen og Brian Vandborg samt australieren Richie Porte, der både er stærk temporytter og kan klatre, og italieneren Tossato, der kan lidt af alt.
Leopard Trek stiller med Andy og Fränk Schleck, Fabian Cancellara, Jens Voigt, Jakob Fuglsang, Stuart O'Grady, Linus Gerdemann  alle med fortid hos Bjarne Riis  samt belgieren Maxime Monfort og hollænderen Joost Posthuma.
Det gør sportskonkurrencer sjovere, at man holder med nogen, og sidste år holdt danskerne med Andy Schleck. I år vil de holde med Alberto Contador. Der er ikke lavet nogen opinionsmåling af dette vigtige forhold, men sådan er det, for danskere holder ikke med den ene eller den anden af skiftende rytter, men med Bjarne Riis, og når en tredjedel af holdet er landsmænd med Dannebrog repræsenteret på overkroppen af Nicki Sørensen, så er der vel også god grund til det.
Ejeren er stjernen
Alligevel er det bemærkelsesværdigt i international cykelsport, at et holds største stjerne år efter år ikke er en rytter, men ham, der ejer det.
Nicki Sørensen har ytret, at det vil blive lidt mærkeligt at skulle køre for sidste års konkurrent  og vinder  imod de gamle venner, men det får ingen indflydelse. Holdet er skruet sammen med den ene målsætning, at Contador skal vinde for fjerde gang. Alle for en.
Ser man ikke nationalistisk på det, så vil det være sjovt at blive ved med at støtte Andy Schleck, udfordreren, den ubekymrede, naturens muntre søn, der vil være handicappet af en ringere enkeltstart end den lidt ældre mester, de er 26 og 28, og som derfor skal ud at angribe, når vejen stiger voldsomt.
Personligt vil jeg vente på min egen spontane reaktion, til jeg første gang ser dem side om side på et bjerg.
Der er i medierne igennem et år lagt op til hadefuld rivalisering mellem de to 'danskerhold', men det er noget sludder. Det ene har adresse i Lyngby og det andet i Luxembourg, og i fyrstendømmet er man selvfølgelig ikke i tvivl. Med Charly Gaul som den store skikkelse i 1950'erne har Luxembourg haft sine Tour-vindere, men har aldrig haft et nationalt baseret hold, og euforien blandt den halve million indbyggere er voldsom.
De nye i klassen har feltets nok største budget, på omkring 120 millioner kroner, og der er hugget en del personale og ekspertise på og uden for vejen fra Bjarne Riis, men det er med brødrene Schleck lokale helte, der køres for.
De første vindere
Dansk eller ej, så er det dog værd at bemærke, at de to formodet stærkeste hold har base i lilleputnationer med tilsammen seks millioner indbyggere og en Tour de France-tradition, der, hvad angår hold og på højeste niveau, er helt ny  og utænkelig for mindre end 15 år siden. Det første danske professionelle hold er fra 1998 og kørte sensationelt Tour de France i 2000 som Team Home Jack&Jones, men uden resultater.
Udviklingen, som er Bjarne Riis' fortjeneste, kan bedst illustreres ved en sammenligning. At Alberto Contador kører for ham, ville svare til at Lionel Messi spillede for FC København.
I eftermiddag vil også Lars Bak fra Silkeborg og det stærke amerikanske hold HTC-Highroad  med Brian Holm som sportsdirektør  være til start for første gang i karrieren. År efter år har det været hans mål at komme med, og hvert år er han blevet vraget. Hans kvaliteter ville gøre ham selvskreven til de fleste andre hold, men han har kørt på de to stærkeste, Saxo Bank og nu HTC, og så har han som Michael Mørkøv måttet trække nitten. Det lignede skæbne, at den 31-årige aldrig skulle komme til Tour de France, men i søndags fik han så beskeden, at vejen var åbnet.
Lars Bak er blandt Tourens første vindere. De der i eftermiddag får et rygnummer.


