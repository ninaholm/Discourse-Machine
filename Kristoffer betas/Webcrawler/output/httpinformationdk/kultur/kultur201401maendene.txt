Mænd er de eneste der går ned efter smøger og forsvinder
Jesper Wung-Sung har skrevet en barsk roman om mænd, der går planken ud – også når de går i hundene. Den foregår på hjemegnen i det sydfynske, hvor alt har en konsekvens – også for de mænd, der vælger at gå i hundene
 
	Historien starter og slutter på Langelandsbroen for hovedpersonerne Peter og Jon i Jesper Wung-Sungs ’MEN’


 
	Svendborgsundet ligger bag mig, og snart anes Langelandsbroens gelænderløse midterbue forude. Et syn, der normalt får mine skuldre til at sænke sig i snarlig forventning om fritid og ferie på den lange ø, men som i dag flår døren til mit angstcenter op. Årsagen er Jesper Wung-Sungs nye bog, MEN, der handler om to mænd, der som unge mistede en tredje kammerat på indsejlingsfaget midt på broen. Eller som Jon i bogen ekspressivt udtrykker det: »Jeg har aldrig kunnet se på Edvard Munchs Skriget uden at tænke på Langelandsbroen.«

	Forfatteren Jesper Wung-Sung holder selv til på øens østside, hvor bølgerne rejser sig med fråde om munden, og de tyske sommerhuse ligger som en klynge af udsagn om skiftende tider. Kun det rød-grønne Tuborg-skilt på Spodsbjerg Badehotel, der er til salg, minder om fordums fester.

	Jesper Wung-Sung er født og opvokset på Ærø, har haft ophold i Julius Bomholts bolig på Fanø og har en svaghed for det selvberoende øsamfund, siger han, da han tager imod højt oppe og i yderste led til Langelandsbæltet.

	»Det er så underholdende at tage en værtshustur i Rudkøbing, for uanset hvor store lokalerne er, så er rygeloven bare ikke nået til Langeland.«

Hvad er det med dig og øer?

	»Der er en klondykementalitet, jeg godt kan lide, og så har ølivet konsekvens, ikke?«

	Han bakser med den økologiske BKI-kaffe, en hilsen fra tolv år, han boede i Hovedstaden, og som han hælder op i keramikkrus af sart porcelæn. Nordisk interiør, lyse møbler og så Langelandsbæltet, der via panoramavinduet om det sorte træhus næsten slår ind i stuen i sommerhuset.

	»København er det nemmeste sted at bo, men det er ligegyldigt, om jeg handler i den nærmeste Brugs, for der åbner bare noget nyt, hvis jeg ikke gør.«

	På en ø derimod bliver du nødvendigvis mere bevidst om dine handlinger, mener han.

	»For eksempel hvis den sidste færge er gået,« siger han, og vi ser automatisk ud på den blåstribede bund af en Lollandsfærge, der strider mod skumsprøjtet og allerede ved sin udsejling møder sin tvilling. Som en hvid prik mod Lollands grå masse i det fjerne. En i og for sig imponerende trafik her mellem to af landets mest tyndt befolkede sydhavsøer.

	»Der har Langeland så lagt sig midt imellem rigtige øer og fastlandet ved at få broen,« tilføjer han.

	Der var den igen: broen, der siden 1962 har kløvet sig ind som et point of no return i langelændernes selvforståelse, og som afgør bogens tre mænds skæbne: Jon, Christian og Peter. De tre mænd udfordrer som unge hinanden i stadigt mere dumdristige forsøg på at mærke verden og få tiden til at gå. En aften gælder det Langelandsbroens betonbue, som de i fuldskab og kådhed forsøger at kravle over. Den bue som jeg på vej over broen skæver til, og som vitterligt ser ud til at være næsten en meter bred, til gengæld er der fyrre meter op til toppen. Der hvor drengene i bogen drejer rundt og kravler baglæns ned. Bortset fra Christian, hvis hvide t-shirt de to andre ser flagre som en plastikpose mod det sorte vand. Et traume der indkapsler dem som fluer i rav, alt imens de kæmper for at finde en form for mening med fortsat at være i live.

	Stærkt at bo i Herning

	Wung-Sung begyndte at læse bøger, da han var 18 år og i en eksistentiel krise. Forestillingen om at læse bøger for at blive underholdt, kender han ikke, så vil han hellere se en fodboldkamp. Iført sort skjorte og jeans, som kun det grånede hår lægger afstand til, fremstår han skarp, selvbevidst og fuld af litterære referencer. Camus, Gatsby, Odysseen, Shakespeare, you name it. Alligevel er den 42-årige forfatter fascineret af de tavse mænds fællesskab, den drillende jargon på en byggeplads og af det græske kor, der rejser sig, når nogen hiver i klokken på det lokale værtshus i Rudkøbing.

Hvad er det, der fascinerer dig ved de tavse mænds fællesskab?

	»Timingen i replikkerne skal falde som i en westernfilm,« siger Jesper Wung-Sung, der finder inspiration til sine bøger i blandt andre Sam Peckinpahs film.

	»Når du måler op på en byggeplads, krydser du hinanden med mellemrum, der befordrer en enkel og kortfattet kommunikation. Det er set up og pay off. Der bliver sagt noget om formiddagen, og ud på eftermiddagen falder den tørre bemærkning, ham den anden har fortjent hele dagen.«

	Et fællesskab, man vil strække sig lidt længere for, kalder han det.

	»Som når man er den mest fulde i et mandefællesskab, og ikke kan drikke en øl mere, men fordi de andre gerne vil, så gør man det. Det er jo absurd, men jeg synes faktisk, det er rørende nogle gange – at drikke den øl, man ikke kan.«

	På samme måde er mandefællesskaber befriende nonverbale. Som det mellem forfatteren og hans far, der er sømand og aldrig har interesseret sig for litteratur. Til gengæld har han givet sønnen friheden til at interessere sig for andet end skibe og længslen efter hav videre.

	»Hvordan kan det være, at vi kan køre 200 km i en bil uden at se en klap for ved det mindste syn af blåt at standse op og se ud over havet?« spørger han og svarer selv:

	»Jeg tror, vi føler os tættere på vilkårene for vores eksistens, når vi er ved vandet.«

	En påmindelse han gerne vil have både som menneske og forfatter.

	»Det er derfor, jeg opsøger havet, og uden at fornærme nogen, der bor i Herning, må jeg bare sige: Det synes jeg er stærkt. Det kræver karakterstyrke at bo så langt fra vandet.«

	I bogen smider Jon sit Long Island-pas i Svendborgsund, og rejser som gymnasielærer ind i et miljø af bøger og klassikere. Han vender dog som en anden Gatsby-figur tilbage. Hvor Daisys lys for enden af molen glimtede jadegrønt og forjættende for Gatsby i The Great Gatsby, så er det billedet af Peters familielykke i det hus, han selv har bygget med udsigt til Langelandsbæltet, der paralyserer Jon i MEN.

	»Peter har gjort begrænsningen til en frihed, og Jon tænker, han må ligge inde med viden om, hvordan man lever et selvberoende liv,« forklarer Jesper Wung-Sung, der lader de to mænds liv krydse baner til de uundgåeligt mødes i show down på broen til sidst. Ikke helt ulig de to barndomsvenner, der ser hinanden på broen i Per Pettersons Jeg nægter fra 2013 går det pludselig op for den ene og ned for den anden, og spørgsmålet om, hvad der binder os og hvad der gør os frie får fokus. For nok hviler Peter i sig selv, men hans verden falder fra hinanden, da håndværkerjobbene ryger til østarbejderne og konen Malene skrider og tager sønnen Magnus med sig.

	»Peter er den tragiske westernhelt, der sidder på sin hest med to seksløbere og ser toget komme buldrende forbi og husene skyde op,« siger Jesper Wung-Sung.

	»Og som Peter tænker, når han nat efter nat kører rundt på Sydfyn i sin bil, er spørgsmålet om man skal lade falde, hvad der ikke kan stå?«

	Wung-Sung lader Peter i bogen køre under Faunabroen, der blev bygget over Svendborgsundmotorvejen for 18 millioner kroner for at redde den hasselmus, der så alligevel ikke bruger broen. Og som Jesper Wung-Sung siger:

	»Enten synes man, det er absurd, eller også anskuer man det som en smuk og overskudsagtig gestus fra et samfund, der tager sig af de svage.«

	I overført betydning er broen et billede på, om vi som samfund skal tage os af personer som Peter, der på mindre end tyve år kommer i klemme, mener Wung-Sung.

	»Hvis ikke du har noget alternativ til ’hvad kan betale sig’-logikken, hvis ikke du har nogen værdier før det, så bliver det et ’ja selvfølgelig skal vi køre den mus over, selvfølgelig skal de billigste håndværkere være velkomne.’«

Og selvfølgelig skal Langeland lukke?

	»Og selvfølgelig skal Langeland lukke! Hvis ikke det er rentabelt at bo på en ø, så må den lukke. Det er jo holdninger, der har vind i sejlene for tiden, og som rammer mange fra min generation,« siger Jesper Wung-Sung, der tilhører den brøkdel af sin klasse, der gik videre i gymnasiet. »De fleste havde forhåndsaftaler med smeden eller murren på Ærø, og jeg synes det er berettiget, når de som Peter i bogen spørger, hvorfor det de hele tiden har gjort, og som samfundet har bedt dem om pludselig ikke er godt nok mere?«

	Charles Ingalls på tagryggen

	Maskuliniteten i MEN og i Wung-Sungs forfatterskab er korporlig. Noget med at slå en proper næve, sparke til en bold og bygge noget med sine egne hænder.

	»Jeg mener, en mand bør kunne bygge sit eget hus. Charles Ingalls i Det Lille Hus på Prærien, han er det ultimative mandebillede,« siger Wung-Sung og hæver stemmen, der stadig er spinkelsprød.

	»Når han sidder på den tagryg og vinker ned til sin familie, dér opnår han det største en mand kan opnå,« siger forfatteren, der ikke selv har bygget så meget som et hundehus. Til gengæld har han skabt et forfatterskab, han selv kalder eksistentielt, og som med MEN også forsøger at italesætte et tabu.

	»Jeg kan ikke sidde til et middagsselskab, vende mig om og spørge min borddame:

	’Hvornår har du sidst tænkt på at slå dit barn ihjel.’ Men det kan jeg i litteraturen.«

	Det var en hændelse i Jesper Wung-Sungs nærområde, der for et par år siden satte ham i gang med romanen.

	»En far, der boede på den rute, hvor jeg går ture i Svendborg, slog sine to børn ihjel, og straks skyller alle avisoverskrifter over med ord som ’jalousi’ og ’hævn’,« husker forfatteren for hvem det virkede som en overfladisk forklaringsmodel.

	»Ni ud af ti gange er det mænd, der begår de her mord og det siger noget om, hvad mænd går og tumler med, og om deres forståelse og logik,« mener Jesper Wung-Sung.

	I fængsler er børnemordere og pædofile de nederste i hierarkiet, dem vi dømmer hårdest.

	»Det smukke ved litteraturen er, at der kan jeg leve mig ind i personer, som jeg udefra set synes skal dømmes og gå til psykiater. Æstetik og etik smelter sammen der,« siger Wung-Sung, der i romanfiguren Peter har skabt en person, der følger logikken: Hvis ikke han længere giver nogen mening i samfundet og i familien som den han er, så gør hans søn heller ikke, og så tager han konsekvensen.

Hvorfor skal tingene have en konsekvens?

	»Fordi du tror, der ligger en frihed for enden af det valg. Det er også kun mænd, der går ned efter smøger og forsvinder.«

Eller går i hundene?

	»Det handler om at gå planken ud. Faktisk kan du koge det ned til spørgsmålet: Hvad gør du dagen efter du drak dig ned. Drikker du resten af whiskyen eller går du i bad?«

	At kappe trosserne

	Der ligger en Abraham og Isak-historie under midten på historien om Peter og Magnus, og byrden af den frie vilje optager forfatteren meget.

	»I dag gives der ingen Gud, der råber ’Gør det,’ og vi er blevet omnipotente. Vi bestemmer selv, om vores børn skal leve eller ej,« funderer Wung-Sung.

Det frie valg optager dig meget?

	»Ja i høj grad. Jeg kan ikke vente i tredive sekunder på en busstation eller tage en sok på uden at overveje om det giver mening.«

	Vi ler spontant, men Jesper Wung-Sung mener det alvorligt.

	»Jeg kan også sige det på en anden måde. Jeg tænker på, at jeg skal dø hundrede gange om dagen.«

	En tanke der ikke nødvendigvis er deprimerende, men snarere befordrende:

	»Det skærper bevidstheden om, hvad der har betydning, hvad der er liv.«

	Kan det tænkes, at døden er mere nærværende, hvis man som forfatter stadig har meget man vi nå?

	»Ja, netop. Jeg kan også se, at som årene går, skriver jeg mere og mere og på mærkelige tidspunkter af døgnet. Fordi der er ting der skal skrives, og man ved aldrig, hvor på sin bane man er, eller hvor på broen man står.”

Hvad er det, du gerne vil nå?

	»Jeg vil gerne skrive en bog, der rummer alt det, jeg har at sige,« siger han og afslører derved, at den endnu ikke er skrevet.

	Forfatterskabet som et valgfrit fængsel, som Sisyfos på bjerget eller måske snarere som en valgfrihed af muligheder.

	»Måske er det derfor, jeg aldrig blev sømand: Fordi det er nok for mig at stå ved vandet og vide, at jeg bare kan kappe trosserne og tage af sted.«

