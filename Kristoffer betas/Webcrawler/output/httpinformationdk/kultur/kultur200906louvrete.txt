Et Louvre til tegneseriekunsten
Frankrig har fået et nyt museum, hvor Vakse Viggo udfylder rollen som Mona Lisa
Angoulême, der er vært for en årlig tegneseriefestival, har åbnet et tegneseriemuseum. Det bliver officielt bibliotek for hver en tegneserie, der udgives i Frankrig.


 Fra og med i dag har tegneseriemediet omsider fået sit eget Louvre ' et museum, der alene er viet kunsten for tale-bobler, superhelte, drengejournalister, gæve gallere og talende dyr.
> > >Musée de la Bande Dessinée i Angoulême i det sydvestlige Frankrig hævder at besidde den største samling af tegneserier, bøger og original tegneseriekunst i Europa og meget muligt også i verden. Over 8.000 originale tegninger og flere end 110.000 blade og album er blevet samlet i en ombygget fabrik. Selvsagt er alle store navne i fransk og belgisk tegneseriekunst repræsenteret. Fra Hergé, Tintins fader, til André Franquin, ophavsmanden til Vakse Viggo og Spirillen og skaberne af Asterix, René Goscinny og Albert Uderzo. Men der er også afdelinger helliget amerikanske tegneserier fra Radisserne til superheltene fra Marvel og DC.
Museet vil få fuld status som et Musée de France,  Frankrigs officielle museer, og som sådan rangere på niveau med institutioner som Louvre og Versailles. Indvielsen af det markerer endnu et skridt i den officielle favnelse af  bandes dessinées , som tegneserier kaldes på fransk. Tegneseriebranchen er en enorm industri i Frankrig, hvor der hvert år sælges 33 millioner tegneserie album.
Tegneserier ' en kunstart
Museets direktør, Ambroise Lassalle, udtaler:
»Dels vil vi fejre morskaben ved tegneserier som en form for fritidsaktivitet, der er meget populær blandt unge, men ikke kun unge. Men vi ønsker også at vise og hylde tegneseriealbummets rige historie og dokumentere, hvorfor det er fuldt berettiget, at tegneserier i de sidste 20 år har haft status af at være en særskilt og legitim kunstart, som står til rådighed for dem, der ønsker at udtrykke sig samtidig i ord og tegninger.«
Dermed har 'den 9. kunstart', som tegneserien også kaldes, omsider vundet definitiv anerkendelse i den etablerede kunstverden. Men det rigtige Louvre viste for nylig en udstilling af original tegneseriekunst, som forsøgte at spore indflydelsen fra klassiske malere på berømte tegneseriekunstneres værker. Hvortil kommer, at det franske kunstmagasin Beaux Arts, der for det meste er optaget af malerkunst og skulptur, netop har udgivet en særudgave helliget tegneserier.
Det franske museum erstatter et meget mindre, der lukkede for 11 år siden. Det nye museum vil tillige blive officielt bibliotek for hver en tegneserie, der udgives i Frankrig.
Har museet så et værk, der på samme måde som Mona Lisa i Louvre kan drage besøgende til sig  »Javist, vi har to-tre stykker oprindelige værker her ' en vidunderlig serie tegninger fra Fran quins hånd af Vakse Viggo. De er ladet med subtilitet og humor, men er også fulde af stor bevægelighed,« siger Lasalle.
© The Independent og Information Oversat af Niels Ivar Larsen

