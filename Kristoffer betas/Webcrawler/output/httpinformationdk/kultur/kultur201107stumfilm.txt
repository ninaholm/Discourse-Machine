Stumfilmnøgenhed i nye teknologiske klæder
Afklædte østrigske kvinder fra en svunden tid er dog kun et af rigtig mange tilbud i European Film Gateway, en åben og enorm digital samling skabt af 15 europæiske filmarkiver


Hundredtusindvis af film, fotos, stillbilleder, filmplakater, m.m. Hovedsageligt fra første halvdel af det 20. århundrede, og altså dermed første halvdel af filmhistorien. Af snart sagt enhver art, og med masser af materiale, som selv garvede filmfans næppe har set før.European Film Gateway (EFG) har været næsten tre år undervejs, og i dag lægger Det Danske Filminstitut så det danske bidrag på nettet. Der er et vist element af David mod Goliat med Google i rollen som sidstnævnte over projektet, fortæller Henrik Uth, som er en af dem, der har arbejdet med den danske del af det:»Det har været tanken at præsentere denne del af den europæiske kulturarv på en måde, så man sikrede sig, at den ikke bare blev begravet under alt muligt andet på nettet,« siger han som forklaring på, at man ikke bare forærede materialet til den amerikanske søgemaskine.Ud i filmens hjørnerAt EFG er et fælles europæisk projekt, er dog en sandhed med modifikationer, for filmarkiver i lande som England, Frankrig og Spanien har af forskellige grunde enten ikke bidraget eller kun ydet beskedne bidrag. Derimod tegner Tyskland, Danmark og ikke mindst Italien sig for en disproportionalt stor del af samlingen.»Før i tiden kunne jeg ikke få fat på tidlige dokumentarfilm af Michelangelo Antonioni (som siden blev en af Italiens helt store fiktionsfilminstruktører,red.), men nu lader det sig gøre på EFG,« siger Henrik Uth om en præference, han selv er helt klar over, må kaldes perifer.Så er der nok bredere appel over de nøgne stumfilmkvinder, som optræder i 20 film, der er de tidligst bevarede østrigske af slagsen. Værker, Henrik Uth beskriver som rørende i deres uskyld og naturlighed. Se og døm selv fra i dag.
