Kortfilmene, der blev længere
Forstudier til spillefilm, udforskning af virkemidler, stemninger og figurer. At en kortfilm kan bruges til mange ting, demonstrerer en række udvalgte af slagsen, som lige nu kan ses på Odense Internationale Film Festival


 Kortfilmen kan bruges til at skærpe en filmskabers talent og hjælpe vedkommende med at finde sin stemme, sagde filminstruktør, Oscar-vinder og programchef på Odense Internationale Film Festival Martin Strange-Hansen, i gårsdagens Information. At det er en universel sandhed, som ikke kun gælder for danske filmskabere, kan man selv opleve på festivalen her i Odense i sideprogrammet Kortfilmen bag spillefilmen.
Det består af i alt syv kortfilm, som alle er en slags ouverture til spillefilm, som instruktørerne bag lavede senere. To af filmene er danske, men ellers er de så forskellige, som det næsten er muligt.
Forstudier
Mads Matthiesens Dennis (2007), der handler om titlens mor-kuede bodybuilder (Kim Kold), er blevet lidt af et internetfænomen med mere end fire millioner visninger på YouTube.
Mads Matthiesen har fortalt, at han efter Dennis ikke følte, at han var færdig med bodybuilderfiguren, og derfor lavede han sidste år den stille og fine spillefilm 10 timer til Paradis, hvori Dennis rejser til Thailand for at finde kærligheden og samtidig frigøre sig fra sin dominerende mor.
I den anden ende af spektret finder vi Anders Morgenthalers afgangsfilm fra Den Danske Filmskoles animationslinje, Araki: The Killing of a Japanese Photographer (2003). Det er en kulørt, ultravoldelig og animé-inspireret lille sag om en mand, der vil straffe en japansk pigefotograf for sin søsters død. Og det gør han, så blodet sprøjter, og knogler knækker. I 2006 lavede Anders Morgenthaler Princess, der blander animation og liveaction og fortæller en lige så uforsonlig, men dog mere kompleks historie om en præst, hvis søster er død efter at have været i kløerne på en pornoproducent. Præsten smider så præstekraven og beslutter sig for at hævne sin søster.
Tre af de udenlandske film i serien er også en slags forstudier til spillefilm.
Star Wars-fænomenets bagmand, George Lucas, lavede i 1967 den korte Electronic Labyrinth: THX som sin afgangsfilm fra University of Southern California. Det blev to år senere til science fiction-filmen THX 1138, der basalt set fortæller samme historie om en mand på flugt fra et følelseskoldt, totalitært fremtidssamfund. Men hvor kortfilmen kun viser selve flugten, handler spillefilmen om, hvorfor manden flygter, og den ender med, at han flygter og faktisk slipper fri.
Mere i dybden
Den amerikanske skuespiller, manuskriptforfatter og instruktør Billy Bob Thornton fik i 1996 et gennembrud med Sling Blade. Filmen handler om en mentalt udfordret mand, Karl Childers, som efter i mange år at have været indespærret på en lukket anstalt for mordet på sin mor og hendes elsker skal sluses ud i samfundet igen. Thornton skrev, instruerede og spillede hovedrollen i filmen, der var baseret på hans eget teaterstykke og en kortfilm, Some Folks Call It a Sling Blade, han i 1993 lavede sammen med instruktøren George Hickenlooper.
Den veliscenesatte kortfilm foregår på den lukkede anstalt, hvor en journalist (Molly Ringwald) samme dag, som Karl skal udskrives, får fortalt hans triste historie. Spillefilmen, der er en meget stærk oplevelse, handler så om, hvad der videre skete.
På samme måde blev den sydafrikanske filminstruktør Neill Blomkamps blot seks minutter korte Alive in Joburg (2006) i 2009 til den succesfulde spillefilm District 9. Både kortfilm og spillefilm handler om, at Sydafrika invaderes af rumvæsener, der tvinges til at leve i ’flygtningelejre’, og det er ikke svært at se dem som allegorier over apartheid-tidens undertrykkelse, overgreb og oprør.
Spillefilmformatet gav altså George Lucas, Billy Bob Thornton og Neill Blomkamp mulighed for at gå i dybden med personer og temaer, som de slog an i deres kortfilm.
Idéafprøvning
Kortfilm kan også bruges til at opdage og afprøve ideer, figurer og stemninger, som i en spillefilm kan bruges i en anden sammenhæng. Det gælder især de to sidste film i Kortfilmen bag spillefilmen.
Wes Andersons Bottle Rocket (1994), som instruktøren skrev sammen med Owen Wilson, har brødrene Owen og Luke Wilson i hovedrollerne som et par småforbrydere, der hænger ud på gadehjørnerne og begår småkup, som ikke ligefrem indbringer dem de store beløb. I 1996 lavede Wes Anderson og brødrene Wilson en spillefilmudgave af Bottle Rocket, der handler om tre slacker-venner, som planlægger et kup, og ligesom kortfilmen er den et skævt lille værk, der i hvert fald i stemning og figurernes indbyrdes, lettere dysfunktionelle forhold vækker mindelser om Andersons senere film, Rushmore (1998), The Royal Tenenbaums (2001), The Darjeeling Limited (2007) og den kommende Moonrise Kingdom. Det kan dog være svært at se disse films gennemført stiliserede universer og billedside i Bottle Rocket.
Heller ikke Jared Hess’ kortfilm Peluca (2002) minder om hans første spillefilm, Napoleon Dynamite (2004) – havde det ikke lige været for Jon Heders hovedperson i begge film, en mildest talt aparte teenager, der er et anstrengende bekendtskab, men som sammen med Napoleon Dynamite bliver kultdyrket og har kickstartet både Hess’ og Heders karriere.
 
Odense Internationale Film Festival slutter på lørdag. De syv film i ’Kortfilmen bag spillefilmen’ kan ses igen fredag kl. 13 i Café Biografen i Odense. www.filmfestival.dk

