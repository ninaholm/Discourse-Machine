Det sovjetiske ungdomsoprør rinder ud
60'er-generationen  i russisk kultur, der i sin tid skabte liv og håb  i Bresnjevs stagnerede og grå Sovjetunion, er ved at forsvinde. Forleden døde en af de sidste store i det sovjetiske ungdomsoprør, digteren Bella Akhmadulina


 MOSKVA - Hun døde i sidste uge i Moskva, og dermed er der ved at være sat punktum for en af de vigtigste kulturelle, oprørske bevægelser i hele sovjetperioden.
Lille og spinkel og med svag røst trådte digteren Bella Akhmadulina ind på det sovjetiske parnas med sit altid blege og passionerede ansigt i begyndelsen af 1960'erne. Smuk og tilbedt af alle var hun som en anden Annisette en vild rose, der lyste op og opnåede en popstjernes popularitet sammen med en lille håndfuld digtervenner og forfatterkolleger - bl.a. Robert Rozjdestvenskij, Andrej Voznesenskij, Vasilij Aksjonov, Bulat Okudzjava, Vladimir Vysotskij og Jevgenij Jevtusjenko samt filminstruktøren Andrej Tarkovskij. De er alle døde nu på nær digter- knarken Jevtusjenko, en af Akhmadulinas talrige eksmænd. Han optræder stadig nu og da for gigantiske auditorier med sine digte, selv om han for det meste opholder sig i USA.
Forfulgt og elsket
Sjestidesjatniki (60'er-generationen, red.) eller 'Den Ny Bølge' blev de kaldt. De var fulde af oprør imod systemet, tørstede efter et opgør med den stalinistiske fortid. De blev forfulgt, presset og plaget af myndigheder og censur og selvcensur, enkelte blev tvunget til at forlade Sovjet. Men de var elsket, beundret og forgudet af befolkningen med deres ungdommelige friske pust, ungdomsoprør, deres ønske om åbenhed og frihed, deres rødder i russisk litteraturs sølvalder  - Majakovskij, Pasternak, Blok, Akhmatova, Mandelsjtam - og deres kontakter til udlandets 'vrede unge mænd' i Storbritannien og den allerede da hendøende amerikanske beatgeneration. Akhmadulina, Aksjonov og Voznesenskij optrådte gerne sammen med vennen, den amerikanske beatguru Allen Ginsberg, og med beatdigteren Lawrence Ferlinghetti og delte fornemmelsen af samhørighed med dem og med verden og trangen til at bryde den kolde krigs snerrende bånd. De var det sovjetiske ungdomsoprør.
Kulturel tsunami
»Det er som en tsunami, der har ramt russisk litteratur,« siger Akhmadulinas veninde og nabo i forfatterlandsbyen Peredelkino uden for Moskva, digteren og publicisten Marina Kudimova, der tilhører generationen efter 60'ergenerationen.
»De dør som fluer fra os, og en epoke er ved at være forbi i russisk kultur.«
I en samtale med Information fortæller Kudimova, at 60'er-generationen på mange måder var med til at nedbryde jerntæppet.
»Vi lærte alt af dem. Vi lærte om omverdenen. De viste os, at en forfatter eller digter kan være fri selv i et totalitært system. De tvang generalsekretærerne Khrusjtjov og Bresnjev til at indse dette også. De kunne ikke kues. Bella Akhmadulina var som et vækkeur, som man har indstillet, men ikke behøver alligevel, fordi man vågner under alle omstændigheder. Vækkeuret banede vej for millioner af russiske læsere til kulturen, til både guld- og sølvalderen i russisk litteratur midt i den statscensurerede socialistiske realisme. Uret mindede om skønhed, dybde, kultur i en tid, hvor alt handler om olie og gas, krig og business. De lærte os og sovjetborgerne, at vores vigtigste strategiske ressource ikke er atomvåben, olie eller gas, men at vores rige, mange århundreder lange kultur er langt vigtigere. De lærte os, at der fandtes en verden omkring os, som ikke var fjender, men venner,« siger Kudimova, der ellers altid har været en benhård kritiker af 60'er-generationen.
Efter hendes mening var den for overfladisk og gjorde poesi til pop, showbusiness og personlig PR.
Internetpoesi
Det mener hun stadig og fortryder det ikke, for »kritik, også inden for kultur, er godt. 60'er-generationen var ufattelig populær, men de havde også godt af at møde kritik, ikke fra myndighederne, men fra os andre, som fulgte efter. Vi var efter min mening dybere, interesserede os for kultur, historie og filosofi, hvor 60'er-generationen var populister, som spillede deres historisk bestemte rolle som dem, der knuste jerntæppet mentalt og kulturelt. De viste for sovjetborgerne og for verden, at en sovjetisk forfatter ikke nødvendigvis var et propagandistisk monstrum, men kunne være et frit menneske også. Og det skal de have tak for. Jeg bøjer mig i støvet.«
Ifølge Kudimova blev 60'er-generationen fulgt af adskillige generationer eller tendenser. Hendes egen generation gik meget op i historie og filosofi, men engagerede sig også i politik. Selv var Kudimova en tid demokratisk aktivist, formand for det nye demokratiske forfatterforbund og medforfatter til den russiske forfatning, som opstod under Boris Jeltsin og med hans direkte støtte. Mange af hendes kolleger gjorde det samme.
»I dag er situationen en helt anden. Vi har et begyndende demokrati, og vi har det vidunderlige instrument - internettet. Jeg vil vove at påstå, at vi har flere forfattere og digtere end nogensinde før. Vi har flere digtere end læsere. De skriver til nettet, jeg læser det med den største fornøjelse. Det vigtigste er, at vi har muligheden, at enhver har muligheden for at udtrykke sig og fordybe sig bl.a. via internettet, og det kan ingen myndigheder forhindre. Vi er inde i en ny historisk epoke, som skylder pionererne fra 60'erne en masse, men som også selv vil bidrage til den fortsatte udvikling af russisk kultur.«


