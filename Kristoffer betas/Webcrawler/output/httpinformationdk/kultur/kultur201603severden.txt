At se verden som den er, er at protestere
Teatret Tugt havde i søndags inviteret 34 kunstnere til at forholde sig til hver af de 34 paragraffer i den nye asyllovgivning. Information bringer den tale, som Carsten Jensen holdt som introduktion til dagen


 Vi står her for at tale om den nye asyllov, L87.
Vi står her ikke, fordi vi er jurister. Vi står her ikke, fordi vi er politikere. Vi står her ikke, fordi vi er journalister eller meningsdannere eller spindoktorer.
Vi står her, fordi vi er kunstnere.
Men hvad vil det sige at være kunstner? Ifølge Den Danske Ordbog er kunst udtryk for eller bevidst brug af menneskelig skaberevne og fantasi til frembringelse af værker, som kan påvirke eller udfordre modtageren æstetisk, følelsesmæssigt eller intellektuelt.
Jeg kan sagtens give et meget mere uklart svar, som måske alligevel vil opklare noget: Kunstnere er det tvetydiges jurister, det usagtes politikere, det ordløses meningsdannere, det uhåndterliges journalister, en svært definerbar og altid skrøbelig menneskeligheds spindoktorer.
Vi står her for at protestere. Men hvad vil det sige at protestere? Ifølge Den Danske Ordbog betyder det at udtrykke sin utilfredshed eller uenighed med hensyn til en bestemt handling, fremgangsmåde, udvikling el.lign.
Hvorfor er vi i dag 34 kunstnere, der er utilfredse med den bestemte handling, fremgangsmåde eller udvikling, som udgøres af den seneste asyllovgivning?
