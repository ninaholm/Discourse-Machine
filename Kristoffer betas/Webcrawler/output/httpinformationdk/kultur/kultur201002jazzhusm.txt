Jazzhus Montmartre genopstår
Efter 15 års pause skal det internationalt berømte Jazzhus Montmartre, der satte Danmark på verdenskortet i næsten 30 år, igen levere jazz i verdensklasse


 Jazzhus Montmarte genåbnes den 1. maj efter 15 års pause. Det sker i de oprindelige lokaler i St. Regnegade i det indre København. Det er mediemanden og iværksætteren Rune Bech samt jazzpianisten Niels Lan Doky, som kommer til at  stå for spillestedet.
Og den 46-årige jazzpianist har høje forventninger.
»Det er en drøm, der går i opfyldelse, når vi genåbner Jazzhus Montmartre i maj. Jazzen nyder stadig større udbredelse og vores ambition er at etablere en jazzklub i verdensklasse, med en kunstnerisk profil som ikke p.t. findes andre steder på kloden, og som vil bidrage til at styrke Danmarks internationale renommé,« siger Niels Lan Doky. Han er efter 29 års international karriere i Paris og New York vendt tilbage til Danmark for at åbne jazzhuset.
St. Regnegade
Fra 1959 til 1976 udviklede Jazzhus Montmartre sig til et af verdens kraftcentre inden for jazzen. Det gjorde København til en magnet for flere internationale jazzkunstnere, som flyttede til byen for at spille. Dexter Gordon, Ben Webster og Kenny Drew er eksempler på kunstnere, som inspirerede og udviklede en hel generation af danske jazzmusikere i St. Regnegade, for eksempel Niels Henning Ørsted Pedersen og Palle Mikkelborg - der alle startede deres karriere i Montmartre.
Høje krav
I maj etableres Montmartre på et non-profit-grundlag. Det betyder, at alle indtægter går til musik og oplevelser. Samtidig vil det nye Montmartre atter både give plads til danske og udenlandske musikere.
Ifølge stifterne vil de dygtige danske musikere få nye udfoldelsesmuligheder på Montmartre, og der vil blive stillet høje krav.
»Med de kun 100 tilskuere som der er plads til ved hver koncert vil vi skabe intime og fortættede oplevelser, hvor publikum og musikere kommer tæt på hinanden under intense og følelsesladede men samtidig hyggelige koncertforløb,« siger Niels Lan Doky.
Penge fra fonde
Det nye spillested forventes at få et driftsbudget på 6 mio. kr. om året, hvor ca. 70-80 procent skal bruges til musik. I første omgang kommer pengene fra Rune Bech og Niels Lan Dokys egne lommer, men de forsøger i øjeblikket at skaffe penge fra fonde, sponsorer, Statens Kunstråd og Københavns Kommune.



