Uforståelig, ekstatisk og uafrystelig mysterie-opera
Rued Langgaard ville sikkert have fået et slagtilfælde, havde dansk musiks grimme ælling levet i dag og oplevet sin trumf med det uglesete og skammeligt bortgemte hovedværk i dansk musikhistorie ’Antikrist’. Her, snart 100 år efter værkets tilblivelse, blev det opført i Ribe, for første gang iscenesat efter komponistens anvisninger
Mezzosopranen Signe Asmussen som Den Store Skøge, der repræsenterer kødelig lyst, har anmelderen aldrig hørt synge bedre. Rued Langgaard blev gift, men var ræd for det kvindelige køn.


 I 1920’erne havde danske komponister ikke mange muligheder for at få hørt deres partiturer spillet af professionelle symfoniorkestre. Men når Det Kongelige Teater fik en henvendelse om en ny opera, gav de den gerne en chance, selv hvis den måske blev taget af plakaten efter kort tid. Særlingen Rued Langgaards dengang nye opera, Antikrist, skulle de dog ikke nyde noget af. Over flere omgange blev hans tilnærmelser forkastet. Nu var det ikke kun Langgaards omdømme som excentriker, der spændte ben for ham, selve emnet for operaen var for bizart, usædeligt, uforståeligt og i særdeleshed var teksten umulig for teatret at goutere.
Han omarbejdede sin opera flere gange over en årrække, men fik aldrig værket at høre inden sin død i 1952, hvorefter der skulle gå årtier, før nogen erkendte hans geni. Først i 1980 klingede den halvanden time lange religiøse dommedagsvision, dog kun i radio og ikke iscenesat. Lidt senere kom det til en koncertopførelse, og først i 1999 fik den sin endelige premiere på en scene – ikke på dansk jord, men i Østrig!
I 2002 stod instruktøren Staffan Valdemar Holm i spidsen for danmarkspremieren på en produktion i Ridehuset på Christiansborg, som senere blev foreviget på dvd.
Men Holm så ganske frit på Langgaards regibemærkninger og drejede det i en mere narrativ retning i forhold til forlægget, der snarere er en række punktnedslag med virkelig kulørte og moraliserende scener over den moderne verdens fordærv. Langgaard var dybt i tvivl om sit storværks titel – var det overhovedet en opera? Han endte med at forsyne den med undertitlerne Kirke-Opera og Dommedagsscener.
I Ribe domkirke, hvor han i sine sidste 12 år var organist, havde P2-redaktør og programvært Esben Tange torsdag aften vovet at stå for iscenesættelsen efter Langgaards forskrifter med rekvisitter og det hele. Dirigent var Thomas Dausgaard, som er den mest Langgaard-kyndige, vi har.
Han ledede 2002-opførelsen i Ridehuset og har indspillet samtlige 16 symfonier og den profetiske Sfærernes musik, og mere kompetent, mere berusende, klangskønt, omhyggeligt og engageret kunne man ikke forestille sig end det vidunder, der skete i Ribe. Akustikken er rigelig i den næsten 1.000 år gamle domkirke, så ofte lød det, som om der blev spillet i en svømmehal. Men Dausgaard fik udnyttet den lange efterklang og tykke luft: Han så at sige spillede på den, så de store Wagner- og Strauss-påvirkede orkesterklange blev aldeles berusende, jordrystende og ekstatiske. Lige vand på Langgaards mølle.
Dunkelt, men sublimt
I 2002-opførelsen havde man byttet nogle af mandesangerne ud med kvinder for at få en bedre fordeling imellem kønnene. Men også på dette punkt valgte Ribe-opsætningen komponistens ønske, og klangligt var der intet problematisk med flertal af herrer.
Historien i operaen er, at Gud sender Antikrist ned på jord, så menneskene kan indse, hvor slemt det står til med udviklingen i verden. Det fortæller Langgaard i seks billeder/scener med figurer, der hver især repræsenterer allegorier: Gådestemningen og dets ekko, Løgnen, Mismodet, Munden, der talte store ord, Dyret i Skarlagen, Den Store Skøge og Hadet.
Som det antydes, var Langgaard særledes kreativ i den sproglige afdeling, librettoen forfattede han selv, hvoraf meget af er svært at forstå, for eksempel en linje som »antropomorfisk Guden tilsmiler os, adler Trællen i vort Sind«. Og var det ikke for Jens Cornelius indsigtsfulde operaintroduktion, havde mange af os nok misset, hvad »Larmens Kirke-øde« og andre Langgaard-udtryk betød (her: noget med modernitetens larm, der overdøver kirkens budskaber).
Scenen i Ribe domkirke fyldte det tjekkede og veloplagte Sønderjyllands Symfoniorkester godt op, så sangerne ikke blev levnet megen plads. Det rådede de bod på ved at dukke op fra alle mulige andre steder i den fyldte kirke, og det øgede nærværet, at man ikke helt vidste, hvad der ventede os. Sangerne var klædt i småokkulte eller på anden måde mystiske dragter med et religiøst tilsnit. De brændte virkelig igennem og var på alle måder overbevisende.
En omvendt skeptiker
Mezzosopranen Signe Asmussen i rollen som Den Store Skøge har jeg aldrig oplevet synge bedre, og hun kastede sig med største selvfølgelighed ud i det dramatiske sangerfag – det skridt var en ny og glædelig overraskelse for mig. Magnus Vigilius glødede med et ondt fjæs som Munden, der talte store ord og Dyret i Skarlagen, og hans tenor havde et dramatisk punch og overlegenhed, der ramte plet med Langgaards frygtsomme dommedagsvisioner.
Som Gådestemningens Ekko hvilede Trine Bastrup Møller sikkert og med et mere gådefuldt og tænksomt blik end Gådestemningsen selv, der blev spillet af den glimrende syngende David Danholt, som skævede lidt for meget til tekstmonitoren.
De små roller som Lucifer og En Stemme fik barytonen Jørn Pedersen til at vokse i kraft af sin vokale og sceniske pondus. Michael Kristensen stillede op med forestillingens mest plagede ansigt og spraglede kostume som Mismodet, og Johannes Mannov var kold og makaber som Hadet, der ankom med djævlepiger med røde plastichorn som følge. Rekvisitterne såsom dyrehorn, metalliske sfærer, satankors m.m. ville have været stærk kost i i 1920’erne, i dag kan vi godt tåle mere, så på den måde gav det mening, at Staffan Valdemar Holm skruede op for det dramatiske blus i Ridehuset.
Mange har haft det svært med Rued Langgaards musik. Den er ofte meget skønhedssøgende, men broget, kan springe pludseligt mellem udtryk eller stilarter, der kan virke modsatrettede. Han var vidunderbarn, og kompositionerne skabte han fra tidlig færd med en forbløffende sikker hånd og teknisk begavelse. I Antikrist kommer konflikterne hos Langgaard måske allermest til sin ret, og fra en Langgaard-skeptiker kommer hermed min varmeste anbefaling for at opleve dette hovedværk i dansk operahistorie, der også spiller i Ribe lørdag aften.
’Antikrist’ af Rued Langgaard efter komponistens regibemærkninger. Sønderjyllands Symfoniorkester blev dirigeret af Thomas Dausgaard. Iscenesættelse: Esben Tange. Lysdesign og special effects: Lars Egegaard Sørensen. Kostumer: Birthe Hald. Sangere: Jørn Pedersen, Trine Bastrup Møller, David Danholt, Magnus Vigilius, Michael Kristensen, Signe Asmussen, Johannes Mannov. Langgaard Festivalen i Ribe hylder for 5. år i træk komponisten

