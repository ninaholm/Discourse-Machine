Blekingegade-banden skygger for den store fortælling
Terror er grænseløs, men danskernes snævre historieforståelse har skabt et stort fokus på en bande, der ikke fyldte meget i det samlede trusselsbillede. Situationen var langt mere alvorlig, mener Bent Blüdnikow, der beskriver terrortruslen i historisk perspektiv i sin nye bog
'Retrospektivt var Blekingegadebanden i mine øjne ikke farligere end bz-bevægelsen,' siger Bent Blüdnikow.


 Vidste du, at der var en dansker med på det Lufthansa-fly, der i 1977 blev kapret på Mallorca og fløjet til Mogadishu i et forsøg på at presse den tyske regering til at frigive en række fængslede RAF-medlemmer?
»De, der kan huske, hvad der skete i de dage, kan sikkert godt huske artiklerne om danskeren om bord, men de, der kun har læst om det i historiebøgerne, ved det højst sandsynligt ikke. Ofrene er forsvundet ud af historiefortællingen,« siger Bent Blüdnikow.
I sin nye bog Bombeterror i København beskriver han det samlede historiske trusselsbillede, som terror har udgjort siden 1968. Historien om danskeren Nomi Wilkens Jensen, der var med på Lufthansa-flyet indleder bogen, fordi hendes historie illustrerer to pointer.
»Jeg ønsker at flytte fokus fra terroristerne over på ofrene. I Peter Øvig Knudsens version af historien om terroristerne handler det om at bevare illusionen om, at de var idealister. Jeg er fuldkommen ligeglad med, om terroristerne og deres støtter kaldte sig venstreradikale, højreradikale eller hvad de nu kunne finde på. Én af stewardesserne fra Lufthansa-flyet siger: 'Ja, nu vil de have, at jeg skal gå til forsoningsmøde med en af kidnapperne, men da kidnapningen fandt sted, var hun overmenneske og behandlede os som undermennesker. Der var ingen grænser for hendes kynisme og blodtørstighed, og skulle jeg nu sidde og tale med hende og forstå hendes motiver? Der må dog være en grænse'.«
Historien om Nomi Wilkens Jensen fortæller også, at terroren kunne ramme hvem som helst hvor som helst.
»Truslen var grænseløs. Terroristerne opererede i celler på tværs af landegrænser over hele Europa. Den tidligere operative chef i PET, Per Larsen, har kaldt det et 'kludetæppe'. Derfor må vi se det i et internationalt perspektiv. Hvis vi fortsætter med at fokusere på en dansk røveribande, så mister vi det større billede.«
National historie
Bent Blüdnikow gennemgår i sin bog en række terrorhandlinger der blev gennemført eller planlagt både i Danmark og Europa generelt. For eksempel angrebene i 1985 på synagogen i København og på flyselskabet Northwest Orients kontor i København, hvor en algerisk turist blev dræbt.
» Det var et rent held, at der ikke blev dræbt flere. Bomberne var fyldt med søm og skruer. Det var meningen, at de skulle dræbe mange flere. Det her var hardcore terrorister, der senere er blevet sat i forbindelse med Lockerbie. Det er trusler i den størrelsesorden, der var virkeligheden.«
Han mener, at historien om Blekingegadebanden har fået uforholdsmæssigt meget plads i historiefortællingen.
»Blekingegadebanden er national historie, og det er selvfølgelig naturligt nok, at det er det, man hæfter sig ved, men det er i virkeligheden også udtryk for efterrationalisering, for en hvilken som helst af disse hardcore grupper kunne også have dræbt danske politifolk. Hvis vi tager sådan noget som bz-bevægelsen, som jeg også kommer ind på i bogen. De var blodtørstige og havde terroristiske tendenser. Hvis de havde dræbt en politimand, så var det dem, der havde farvet vores historie. Retrospektivt var Blekingegadebanden i mine øjne ikke farligere end bz-bevægelsen.«
Det store tabu
En stor del af de terroraktioner, som Bent Blüdnikow beskæftiger sig med i bogen, havde jøder som mål.
»Terroristerne ramte jødiske institutioner og i Abu Nidals tilfælde også synagoger. Og i Frankrig og Tyskland har man for længst taget diskussionen om, hvorvidt det var antisemitisme, for selvfølgelig var det det, men i Danmark er den diskussion umulig. Det ender altid med, at man diskuterer, om man må eller ikke må kritisere Israel. Og det er en fuldkommen irrelevant problemstilling i denne sammenhæng. Det handler om, at jødiske samfund var under voldsom trussel i Europa i denne periode. I kampen mod Israel var man villig til at opfatte alle jøder som fjender.«
Bent Blüdnikow nævner folketingsmedlem Anne Grethe Holmsgaards bog fra 1984, Zionismens Israel.
»Hun skrev jo direkte, at alle jøder uanset politiske holdninger potentielt er en del af fjendelejren, når revolutionen kommer. Men hun skrev blot det, der var den gængse holdning på den radikale venstrefløj, og jeg ser det som en af Danmarks helt store intellektuelle katastrofer, at det aldrig har været muligt at diskutere det. Jøder var legitime mål i det meste af Europa og der var talrige aktioner mod jødiske institutioner. At se jøder som potentielle fjender var en del af den arabiske terrors selvforståelse, og desværre fandt denne holdning også udbredelse på den radikale danske venstrefløj, selv om der også var folk på venstrefløjen, der tog afstand fra holdningen.«
At diskussionen om venstreradikalismens antisemitisme er tabubelagt, er ifølge Bent Blüdnikow et symptom på, at vi i Danmark ikke har forstået situationens alvor.
»Terrorismen i Danmark handlede ikke kun om grupper af danske drenge, der i deres naivitet begik røverier for en - i deres øjne - god sag. Situationen var langt værre, for grupper som PFLP, Rote Armee Fraktion og Action Directe rettede angreb direkte mod jøder og jødiske institutioner. Det så vi også i Danmark, hvor synagogen blev ramt og overrabbiner Bent Melchior og chefredaktør Herbert Pundik blev gjort til mål for mordplaner. Blekingegadebanden og VS var også inficeret med villighed til at gøre jøder til fjender over én kam. Der var på den danske radikale venstrefløj en accept af PFLP's strategier, som vi endnu ikke har vovet at debattere, fordi det gør ondt.«

Bent Blüdnikows 'Bombeterror i København - Trusler og terror 1968-1990' udkommer i dag

