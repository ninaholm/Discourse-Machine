’Han sagde aldrig, at han var et offer’
Den har taget den franske filminstruktør Claude Lanzmann næsten 40 år at lave sin nye film: et portræt af Benjamin Murmelstein, den sidste ’jødeældste’ fra koncentrationslejren Theresienstadt. Men var han en helt eller en håndlanger?
I den 220 minutter lange film ’Le Dernier des injustes’ kan man blandt andet se resultatet af instruktør Claude Lanzmanns (billedet) ugelange interview med Benjamin Murmelstein.


 
	I den første scene i franskmanden Claude Lanzmanns nye film Le Dernier des injustes (dansk titel: Den sidste af de uretfærdige) står den aldrende instruktør selv på den vindblæste station Bohusovice i Tjekkiet. Hertil ankom cirka 140.000 jøder mellem november 1941 og foråret 1945, før de blev ført til koncentrationslejren Theresienstadt. Blandt dem var også cirka 500 danske jøder. For omkring 90.000 jøders vedkommende var lejren blot et trinbræt på vejen til tilintetgørelse i lejrene længere østpå. Lanzmann læser fra sit manuskript, at tyskerne ved åbningen af lejren havde proklameret: »Føreren skænker jøderne en by.« Og tilføjer tørt: »Quel cadeaux!« (Hvilken gave!)

	I filmens sidste scene går to mænd i lange 1970’er-læderjakker sammen væk fra Titusbuen på Forum Romanum. Den yngre lægger armen om den ældres skulder og siger: »De er en tiger.«

	Claude Lanzmann er den yngre mand. Da optagelsen blev lavet i 1975, var han 50 år. Han var ikke så længe forinden gået i gang med det, der i 1985 havde premiere som den ni timer lange dokumentarfilm Shoah, der er en erindring om Holocaust. Filmen er en skelsættende begivenhed i sig selv. I Shoah bliver der hverken brugt arkivbilleder eller andet materiale. Lanzmann taler direkte med ofre og gerningsmænd. Som for eksempel med den jødiske frisør Abraham Bomba, der måtte klippe håret af kvinder, enkelte gange af kvinder han kendte personligt, før de gik ind i gaskammeret i tilintetgørelseslejren Treblinka. Eller den østrigske officer Franz Suchomel, der var vagtmand i Treblinka, og som Lanzmann filmede med skjult kamera, mens Suchomel fortalte med ildhu og detalje om lejrens indretning. En fortælling han ind imellem peppede op med nazistiske slagsange.

	Med og mod Eichmann

	Den ældre mand på Forum Romanum er Benjamin Murmelstein, filmens hovedperson og den sidste uretfærdige. Han var rabbiner i Wien, og allerede fra 1938, da Hitler indlemmede Østrig i det tyske rige, måtte han arbejde tæt sammen med, men især imod, Adolf Eichmann på ’centralstedet for jødisk udvandring’.

	Han fremstiller Eichmann som en korrupt dæmon, der personligt smadrede kulturgenstande med en jernstang, da tyskerne på pogromnatten den 9. november 1938 smadrede Wiens synagoger. Fra 1944 og indtil den tyske kapitulation var Murmelstein den tredje og sidste Judenältester (jødeældste) i Theresienstadt. Hans to forgængere havde tyskerne myrdet ved nakkeskud. Efter krigen kom Murmelstein 18 måneder i fængsel i Tjekkoslovakiet, men blev ved en efterfølgende proces frikendt. Han bosatte sig i Rom, men fik aldrig igen et religiøst eller lærd embede. Her levede han i dyb armod til sin død i 1989.

	Dinosaur på motorvejen

	Den jødeældste var en slags funktionsfange, der var formand for det jøderåd, som nazisterne oprettede i ghettoer og lejre i de områder, de besatte. Jøderådet var ansvarlig for den offentlige forvaltning af ghettoen og stod mellem den tyske besættelsesmagt og ghettoens beboere. Murmelstein er den eneste jødeældste, der overlevede Anden Verdenskrig – i sig selv en grund til at mistænkeliggøre ham, mente man. Selv siger han: »En jødeældste efter krigen er som en dinosaur på motorvejen.«

	Jøderådene er i eftertiden blevet kritiseret for deres påtvungne samarbejde med deres bødler. Særlig kendt er kritikken af jøderådene i filosoffen Hannah Arendts bog Ondskabens banalitet. Hendes bog handler om processen i Jerusalem mod Adolf Eichmann, der blev hængt i 1962. Havde jøderådene undladt at samarbejde, var nazisternes maskineri gået langt mere trægt, og det kunne måske have reddet nogle fra døden.

	Emnet er omdiskuteret, og Lanzmann forsøger at gøre op med det i sin 220 minutter lange film, der foregår på to researchplaner. Det ugelange interview i Rom i 1975 med den begavede Murmelstein, der hele tiden kommer med litterære og bibelske henvisninger på stramt wiensk og Lanzmanns bevægede besøg i dag på åstederne for ugerningerne.

	Forskønnelse

	Set gennem Lanzmanns linse er Murmelstein en helt, »en tiger«, som han siger. Han vendte gentagne gange tilbage til Wien før krigen, skønt han kunne være blevet i udlandet. Derved lykkedes det ham at hjælpe 121.000 jøder til at forlade landet. Murmelstein kalder det selv sin ’eventyrlyst’. Måske, måske ikke kippede den på et tidspunkt over i lysten til at bevare skindet på egen næse.

	I Theresienstadt gjorde han det til sit mål at holde fangerne i live ved bedre hygiejne og vaccinationer mod for eksempel tyfus. Det sidste gennemtvang han ved at nægte fangerne mad, medmindre de havde et vaccinationsstempel på deres rationeringskort. Alternativet, at tyskerne likviderede koncentrationslejren af angst for smitte, ville også betyde fangernes endeligt. Theresienstadt havde status som nazistisk ’forbilledlejr’, og derfor tvang Murmelstein fangerne til at deltage i tyskernes forskønnelse af den. Så længe de arbejdede, døde de ikke.

	Murmelstein siger, at han intet vidste om, at de, der deporteredes fra lejren, endte i gaskamre østpå. Men ganske ærligt fortæller han også, at da de danske jøder ankom i efteråret 1943, blev de indkvarteret i en barak, der netop var blevet gjort ren, og derfor lugtede af desinfektionsmiddel. »Gas, gas!«, råbte de fortvivlede mennesker omgående.

	»I Danmark vidste man i 1943 åbenbart ting, som vi ikke anede noget om,« siger Murmelstein.

	Hvor kompleks hans situation var, beskriver han selv i filmen med ordene:

	»Som jødeældste befandt jeg mig mellem hammer og ambolt. Jeg kunne afbøde slagene mod ambolten, men måtte så tage dem alle selv.«

	Den jødiske lærde israeleren Ger-shom Sholem mente, at Murmelstein fortjente at blive hængt af det jødiske folk. På den anden side havde Sholem talt imod, at man hængte Eichmann. Murmelstein ser dette som et bizart udslag af en tendens til at gøre gerningsmænd til ofre og ofre til gerningsmænd.

	På et pressemøde i Berlin efter en visning af filmen blev Lanzmann spurgt, hvorfor Murmelstein i den grad kom i unåde efter krigen. Hans svar lød: »Fordi der findes mange dumme jøder. De tog fejl i at kritisere ham. Han sagde aldrig, at han var et offer. Men det mener jeg utvivlsomt, at han var.«

	Filminstruktøren vil ikke udelukke, at han ligger inde med yderligere ikkeoffentliggjort materiale fra optagelserne til Shoah. Det kan måske blive til en film, hvis »styrken og tiden er med mig«.

	Claude Lanzmann fyldte 88 år i sidste uge. Han ser sin film som en rehabilitering af Benjamin Murmelstein.

	»Men,« sagde han og kiggede ud over de forsamlede tyske journalister, »jeg kommer ikke til at gøre noget for at rehabilitere Adolf Hitler.«

