Redningsplan kritiseres af Senatet
Vælgernes vrede mod Wall Street videreformidles til USA's finansminister og centralbankformand under en senatshøring. Vedtagelsen af en redningsplan kan blive udsat til næste uge


Lovgiverne i Kongressen har i de sidste par dage hørt fra bitre og vrede vælgere i deres valgkredse, som ikke kan forstå, hvorfor de skal betale 700 mia. dollar for børsmægleres uansvarlige investeringer.Det fremgik klart af gårsdagens høring i Senatets finansudvalg, hvor bl.a. finansminister Henry Paulson og centralbankformand Ben Bernanke blev udsat for en byge af kritiske og skeptiske kommentarer fra udvalgsmedlemmerne. Ingen synes på nuværende tidspunkt rede til at udstede en blankochek til Paulson.Finansministeren - som ikke er politiker - slog på, at kreditknapheden på det amerikanske finansmarked pålægger forbundsregeringen at lancere den dyre redningsaktion - altså opkøb af finansinstitutioners værdiløse papirer knyttet til hypoteklån - hurtigst muligt. Uden prompte handling kunne hele korthuset falde sammen, advarede han.Men hverken demokrater eller republikanere var rede til at bide på - i hvert fald ikke uden radikale ændringer af Bush-regeringens redningsplan. Den demokratiske senator Charles Schumer fra New York foreslog f.eks., at Kongressen bevilger ét beløb ad gangen og vurderer, om opkøbet af værdipapirer stabiliserer markederne og frigører kapital."Vi kunne bemyndige udbetalingen af 150 mia. dollar og så tage stilling til en ny bevilling i januar," forsøgte senatoren og tilføjede, at Finansministeriet alligevel ikke har tid til at bruge de 700 mia. dollar på tre-fire måneder.Men det kaldte finansministeren en dårlig ide.Rager i blindeMeget tyder på, at de folkevalgte ikke har i sinde at lade sig intimidere af Bush-regeringens advarsler om et forestående finansielt sammenbrud. De havde oprindeligt planlagt at lukke butikken i Washington ved ugens udgang og tage hjem og føre valgkampagne. Men rejseplanen kan blive udsat til næste uge.Det skræmmende for de amerikanske skatteborgere er, at både senatorer og ministre virker, som om de rager rundt i mørket efter en løsning uden en klar fornemmelse for, hvad de skal gøre for at redde Wall Street og økonomien fra et kollaps. Ingen føler sig sikre på, at regeringens redningsplan vil virke efter hensigten. Der hersker et udbredt ønske om at vurdere alternativer.
