'Slipsedrengene har sat sig på branchen'
37-årige Maria Krabbe Hammershøy er gået solo med sit eget forlag, Verve, der har tidligere TV2-direktør Per Mikael Jensen som investor. Hun advarer imod, at branchen overlader for meget initiativ til slipsedrengene og glemmer passionen. Selv vil hun fokusere på bøger med holdning frem for underholdning


 Siden Maria Krabbe Hammershøy i december sidste år besluttede at forlade posten som forlagschef for TV2, har jobtilbuddene stået i kø. Den 37-årige Hammershøy er nemlig ikke hvem som helst i den danske forlagsverden. De sidste 10 år har hun stået i spidsen for store virksomheder som Aschehough, JP/Politikens Forlagshus og TV2 Forlag, og hun beskrives af mange som et af de største talenter i branchen. Derfor vakte det også genlyd, da hun for nylig annoncerede, at hun denne gang går solo med sit eget forlag, Verve. 
Udgivelsesprofilen på det nye forlag bliver kort og godt "alle bøger, der har noget på hjerte": 
"Jeg har tidligere udgivet underholdningsbøger om Desperate Housewives og den slags. Det er der ikke noget galt med. Men når jeg nu har det privilegium at kunne starte forfra, så kan jeg også tillade mig at sige: Jeg vil hellere være en del af holdningsindustrien end af underholdningsindustrien," siger Maria Krabbe Hammershøy, som ser det som en naturlig beslutning, at hun nu starter forfra med sit eget. Ambitionen er at komme tættere på de bøger, hun arbejder med og brænder for: 
"Det kan godt være, det er mig, der er totalt happy-clappy, men når man taler med folk i branchen, så taler de hele tiden forretning. Jeg synes ikke, der er så mange, der taler om bøger længere. Det sker efterhånden kun ved festtaler," siger hun.
Ikke ren filantropi
Foreløbig består Verve kun af Hammershøy selv, en computer og en mobiltelefon. Men ambitionerne rækker til mere - og hun er ikke alene om at tro på projektet. I baggrunden står tre branchekendte investorer, Art People, Bastard Film og den tidligere TV2-boss Per Mikael Jensen, der tilsammen har købt sig ind i ejerkredsen med 49 procent af aktierne. Per Mikael Jensen var i sin tid med til at ansatte Maria Krabbe Hammershøy på TV2 Forlag: 
"Maria er formentlig den bedste i Danmark til at drive forlag. Hun har en stærk passion for godt indhold kombineret med en kommerciel forståelse, som er nødvendig, hvis man skal have succes som forlægger. Jeg synes simpelthen, hun er skidedygtig," siger Per Mikael Jensen, som siden januar selv har beklædt posten som international chefredaktør for verdens 38 Metro-aviser. 
Han understreger, at det hverken er hans eller de øvrige investorers opgave at fastlægge forlagsprofilen på Verve. Alligevel forudser han, at det bliver nødvendigt at satse på "både gynger og karruseller": 
"Hvis man har ambitioner om at udgive bøger, som i deres natur ikke er bestsellere, så er man nødt til at finde nogle andre udgivelser, som kan finansiere det. Jeg vil godt slå fast, at jeg jo ikke er gået ind i det her af ren filantropi. Jeg har allerede sagt til Maria, at i det lange løb er et afkast på under 15 procent helt ligegyldigt. Det gider vi ikke engang diskutere".
Allerede inden det hele er begyndt, er forventningerne til Maria Krabbe Hammershøy skruet i vejret. Men det får ikke hovedpersonen selv til at ryste på hånden. Tværtimod er det med fuldt overlæg, hun har sørget for at sammensætte en bestyrelse, der vil og kan "presse" hende: 
"Når man laver et forlag med holdninger, er det en god idé, at man også har en bestyrelse med holdninger. Nogle, der mener noget, og som brænder for projektet. Så kan det godt være, vi brænder for forskellige områder af forretningen. Men i og med at vi er sammen, skal det nok lykkes".
- Nyder du ligefrem, at der står nogen med pisken i baggrunden og tvinger dit blik i retning af bundlinjen?
"Ja. Jeg har bestemt ikke gjort det nemt for mig selv, men det er den rigtige måde at gøre det på, for det skal jo være et forlag, som kan klare sig i den skarpe konkurrence i forlagsverdenen".
Små mishandlede bøger
Den første bog fra Verve udkommer til maj og bliver den myrdede pakistanske politiker Benazir Bhuttos Forsoning: Islam, Demokrati og Vesten, som blev færdig bare en uge før, hun døde ved et attentat i december 2007. Senere på året følger Barack Obamas selvbiografi Obama - et løfte om forandring samt bogen Iranske erindringer af og om den iranske jurist Shirin Ebadis kamp for kvinder og børns rettigheder i Iran. 
I alt regner Maria Krabbe Hammershøy med at have udgivet otte titler, inden året er omme. Sammenlignet med de store dyr i forlagsindustrien er Verve foreløbig at regne for en lille fisk. Men 'jo større, jo bedre' er ikke et ubetinget succeskriterium, mener hun:
"Når man er i store organisationer, er der mange mennesker, der mener noget om hver enkelt bog uden at nogen tager ansvar for den. Der er produktionsafdelinger, der mener, den ene type papir er billigere end den anden. Der er marketingafdelinger, der mener, forsiden skal laves om. Og der er en bogklub, der mener, historien skal gå i en lidt anden retning, fordi det vil passe bedre til målgruppen. Der er så mange mennesker, der hele tiden blander sig, og i den proces ender det ofte med en masse mishandlede bøger, som alt for mange har interesseret sig alt for lidt for". 
Derfor er der også god grund til at være på vagt over for de senere års mange fusioner og sammenlægninger i branchen, mener hun. For i takt med at forlagene vokser sig større, rykker fokus i stigende grad fra produktet til forretningen:
"Skal man sige noget generaliserende om forlagsbranchen, kan man sige, at det er en passionsbranche, som er blevet overtaget af nogle slipsedrenge. Forlagsbranchen er i bund og grund båret af kærlighed til bøger. Men når et forlag vokser til en bestemt størrelse, så bliver det sværere at styre, og så er det, slipsedrengene tager over. Det skal de gøre. Men det betyder samtidig, at der kommer en øget grad af kontrol, og at der kommer flere mennesker ind over hver beslutning, og så risikerer man, at passionen forsvinder og forlaget bliver mere og mere en fabrik". 
Maya-forsker
Egentlig skulle Maria Krabbe Hammershøy slet ikke have været forlægger, men forsker i Maya-folket. Det var i hvert fald sådan, hun havde forestillet sig det gode liv, da hun i midten af 90'erne var indskrevet på Afdeling for Indianske Sprog og Kulturer ved Københavns Universitet. Hun nåede også at færdiguddanne sig og undervise i introduktionsfag på universitetet, inden det gik op for hende, at lykken alligevel ikke stod skrevet i mayahieroglyffer. 
"Man kan jo godt have en drøm, som viser sig at være bedst som drøm. Og da min drøm om at blive Maya-forsker viste sig ikke at være helt, som jeg havde forestillet mig, måttet jeg jo finde på en plan b."
Valget faldt på forlagsverdenen, fordi hun troede, man her kunne få lov at sidde i fred og ro bag en lukket dør og nørkle med nogle kommaer. Det viste sig hurtigt at være en misforståelse, men da var det allerede for sent. Maria Krabbe Hammershøy var blevet bidt af branchen - en branche, hun i dag føler, hun skylder meget. Hun vil derfor også nødig opfattes som den uvorne teenager, der efter en tryg opvækst, nu flytter hjemmefra og smækker med døren. 
"Sandheden er, at jeg ingen vegne ville være, hvis det ikke havde været for alle de dygtige mennesker, som har hjulpet mig, og som stadig sidder rundt om i branchen," siger hun.
Hvad der skal ske, hvis Verve ikke bliver en succes, har Maria Krabbe Hammershøy ikke tænkt på. For denne gang eksisterer der ikke en plan b:
"Da vi skulle lave overenskomst, sad de der slipsedrenge, som jeg selv har bedt om at være med, og spurgte: Hvad er din exit-strategi? Jeg måtte fortælle, at jeg ikke har nogen. Min exit-strategi er, at jeg skal på pension omkring 2040. Og hvis de synes, de vil sælge deres aktier inden da, så er de velkomne, men det tror jeg nu ikke, de kommer til. For det her bliver superfedt!"

