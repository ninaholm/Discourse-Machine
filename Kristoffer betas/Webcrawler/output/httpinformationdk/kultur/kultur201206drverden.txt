DR er verdensmester i ret intetsigende slaglinjer
Når det er sagt, ser de nye tv-initiativer i den flydende medieverden umiddelbart fornuftige ud


 Papir er taknemmeligt, tv-seere er utaknemmelige og troløse, konkurrencen er benhård og de gamle opdelinger i segmenter erstattes af fragmenter, der kun i helt usædvanlige situationer kan samles til en helhed. Alene derfor er det en risikofyldt chancesejlads for nutidens tv-chefer at ramme de rigtige mennesker med de rigtige kanaler på de rigtige tidspunkter.
Nu gør DR et forsøg. Alle nye initiativer i en flydende medieverden er forsøg. Men DR’s beslutning om at reorganisere, relancere og i nogle tilfælde omdøbe de eksisterende seks kanaler til seks andre kanaler ser på overfladen fornuftig ud. Det kuldsejlede ungdomseksperiment ’DR Mama’, som skulle skabe et univers på kryds og tværs af kanaler og platforme lukkes. DR’s tv-udgave af en gratisavis ’DR Update’, som oprindeligt og alt for tidligt og billigt skulle være DR’s netkonkurrent til det fremstormende TV 2/News, nedlægges sammen med DR HD. Det er en god idé at lave en knivskarpt defineret kanal til de yngste seere (3-6 år) og straks langt sværere at lave en ny kanal til de 7-12-årige.
De største udfordringer bliver DR2 og den nye DR3-kanal til de 15-39-årige. DR2 bliver fra 2013 en slags nyhedskanal, selvom DR-cheferne på pressemødet i går undgik ordet ’nyhedskanal’. Tættest kom nyhedsdirektør Ulrik Haagerup, der er blevet begavet med en tocifret million-ekstrabevilling. Han fortalte Mediawatch, at kanalen ville bringe det, som er tidens store mantra: BREAKING NEWS. Mediedirektør Gitte Rabøl var dog mere afdæmpet, man anede, at ’Breaking News’ skulle behandles med rettidig omhu.
En tsunami, ja, men ikke den fra TV 2/News så kendte pizzeriabrand i Bjerringbro.
Her er ikke plads til en såkaldt SWOT-analyse (styrker/svagheder/muligheder /svagheder) af den gennemgribende DR-ændring. Og analysen ville have den iøjnefaldende svaghed, at vi ikke aner, hvilke programmer de nye kanaler vil indeholde. Vi har kun overordnede beskrivelser, og DR er verdensmester i ret intetsigende slaglinjer. DR2 skal for eksempel være den begavede samfundskanal med ’vid og bid’ – en kanal, »hvor danskerne hele døgnet vil kunne finde et miks af bl.a. nyheder, aktualitet og satire«.
Dertil kommer »perspektiverende livsstil og begavet fiktion«. Det er, så vidt jeg kan se, en kombination som ingen anden tv-kanal i verden har givet sig i kast med, og den eneste danske pendant synes at være Radio 24/syv, der – for at sige det mildt – har det svært.
DR2 var i flere år et af Danmarks stærkeste mediebrands. Kanalen ligger stadig enormt højt på listen (højere end TV2). Men flere ting har udhulet kanalens identitet: DRK har stjålet kanalens kulturstof. DR1 har stjålet dens seersucceser (Bonderøven, Spise med Price). TV 2/News har stjålet store dele af dens journalistiske debatindhold og er blevet en væsentlig trussel mod Deadline, og svækkede ressourcer har i perioder fyldt kanalen med uendelige udenlandske serier, ikke mindst om 2. verdenskrig.
DR2 skal nu forene en stor ’nyhedsmuskel’ med alle mulige andre tv-genrer. Det bliver måske den største udfordring af dem alle. Nyhedsbabyen er umættelig og skriger uafbrudt, uanset hvor meget man fodrer den. Det kræver store ressourcer at få den til at holde kæft bare en gang imellem. Og balancen kræver, at man skal skræve over adskillige og meget forskellige målgrupper.
Den nye kanal DR3 skal tale til en så bred målgruppe som de 15-39-årige. »Den provokerende og underholdende kanal til yngre seere,« som det hedder. Den skal have »nye ideer og nye programformater« – præcis det, som før i tiden gjorde DR2 til en succes.
Det lyder meget dyrt, men generaldirektør Marie Rørbye Rønn har åbenbart skaffet en masse penge – bl.a. ved at omlægge nogle af DR’s store byggelån er et godt gæt. Man kan kun håbe, det er nok til at indfri de meget store ambitioner, som DR’s nye plan er udtryk for. Og så er der lige den detalje, at DR har bedt politikerne om 40 millioner kroner ekstra og en ændring af sin Public Service-kontrakt for, at den nye, store plan kan gennemføres.
Det er måske mere risikofyldt end selve planen, der overordnet faktisk ser ganske fornuftig ud.
Lassen Jensen er journalist og radiovært

