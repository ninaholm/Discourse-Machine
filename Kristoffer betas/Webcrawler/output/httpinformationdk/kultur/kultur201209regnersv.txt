Regners vej eller hovedvejen
Bille August og Regner Grasten skal ikke længere lave en film om Karen Blixen sammen. Det er nok kun godt for dem begge to – men hvad med publikum?


 Der er kun to instruktører, der kan løfte opgaven. Den ene er Ingmar Bergman, og den anden er Bille August. Og Bergman er død.«
Sådan sagde filmproducenten Regner Grasten med vanlig sans for det opsigtsvækkende, da han for mere end to år siden annoncerede, at han sammen med filminstruktøren Bille August skulle lave en film om Karen Blixens barndom og ungdom. En film, Grasten skulle producere og August instruere. Umiddelbart kunne man undre sig over konstellationen af to så forskellige personligheder og temperamenter: Den ene en sand og i Skandinavien kompromisløs filmkunstner med sans for det afdæmpede, menneskelige drama, den anden en bramfri, skamløs købmand med sans for såkaldte familiefilm og det bredest mulige publikum. Og en købmand, der tilmed er kendt for ikke bare at producere sine film, men nærmest detailstyre dem.
Under pseudonymet Torvald Lervad skriver Grasten med på manuskripterne til sine film, og under optagelserne har han det angiveligt med at blande sig i instruktørens arbejde, ligesom han siden selv står i spidsen for både efterarbejde og markedsføring.
Det er hans vej eller hovedvejen.
Det virkede med andre ord ikke som et naturligt ægteskab, da Regner Grasten og Bille August fandt sammen.
Skilsmisse
Men på en eller anden skæv måde gav det alligevel mening, at det umage par skulle samarbejde om en film om Karen Blixen, en af Danmarks mest anerkendte og samtidig populære forfattere. Man skal ikke glemme, at August, når han ikke laver film i Skandinavien, laver store og dyre engelsksprogede film for et internationalt publikum – med de kompromisser, det indebærer – eller at Grasten, hvis film som oftest får tæv af kritikerne, også har vist en mere kvalitetsbevidst og seriøs side af sit virke med dramaer som Det forsømte forår, Kun en pige og senest supersuccesen Hvidsten Gruppen.
Forleden gik det dog galt, og Bille og Regner gik fra hinanden igen. Instruktionen af Tanne – Karen Blixens kælenavn og filmens titel – er nu lagt i hænderne på Anne-Grethe Bjarup Riis, der også lavede Hvidsten Gruppen for Regner Grasten.
»Vi har hele tiden gerne villet lave Tannes barndom og lidt mindre hendes ungdom, og det ville Bille August gerne. Derfor blev vi som professionelle enige om ikke at fortsætte,« sagde Grasten tirsdag ifølge Berlingske til Kulturen på News.
Frihed
Onsdag fortalte Bille August Jyllands-Posten, at det var ham selv, der forlod projektet, og at det intet havde med vægtningen af barndom og ungdom i filmen at gøre. Men han og Grasten ville rigtignok forskellige ting med filmen:
»Det var filmens udtryk, selve formen, som vi ikke var enige om. Jeg ville gerne have, der skulle være plads til fordybelse,« sagde instruktøren.
Fordybelse har da heller aldrig været en af Regner Grastens stærke sider – det kan jo skræmme publikum væk – hvorimod Bille August gerne lader tiden gå, mens han både psykologisk og med kameraet nærmer sig sine personer. Det er ikke svært at forestille sig de mange diskussioner, ja, skænderier, Grasten og August har måttet igennem i de mere end to år, der er gået, siden Tanne blev annonceret.
Det kunne være blevet meget blodigt under optagelserne til filmen, og spørgsmålet er, om ikke det i virkeligheden er gode nyheder for især Bille August, at han og Regner Grasten ikke skal arbejde sammen, når nu producenten ikke vil afgive suverænitet?
Et andet spørgsmål er, hvad bruddet kommer til at betyde for den Karen Blixen-film, publikum får i stedet. Tanne skal handle om forfatterens formative år, personligt og kunstnerisk, hvilket synes at være oplagt materiale for en instruktør med Bille Augusts forståelse for psykologi og menneskeskildring.
Med Hvidsten Gruppens noget mere bastante folkelighed in mente, er det svært at forestille sig Anne-Grethe Bjarup Riis forvalte det materiale lige så overbevisende og nuanceret.

