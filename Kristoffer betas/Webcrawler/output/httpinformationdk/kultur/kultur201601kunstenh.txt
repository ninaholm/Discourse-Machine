’Kunsten skal hænge økonomisk sammen’
»Vi er rigtig stolte af den plade, for kvaliteten er indiskutabel. Men selv om Vinnie Who har været vores mest ’kendte’ udgivelse og har solgt godt i Danmark, så har udlandet desværre ikke set lyset«
Tina Schwarz
 Brand Director hos Tiger


 Da Vinnie Who i 2015 udgav pladen Harmony på pladeselskabet Tiger Music, opfordrede butikskæden Tiger andre virksomheder til at støtte op om kulturlivet. Ni måneder senere er Tiger Music i stilhed blevet lukket.
– Så sent som i marts sagde I til Information, at der var et kæmpe potentiale i at udgive cd’er og lp’er til lavpris. Hvad er der sket de sidste ni måneder?
»Siden vi startede i 2006, har vi været ret bevidste om ikke at arbejde med mainstreamkunstnere, men i stedet ret nichede ting som klezmerbandet Klezmofobia. Især de første år solgte det virkelig godt i Danmark, men vi opererer i 27 lande og har bare måttet indse, at det er vildt svært for os at få dansk nichemusik ud over rampen til de andre lande.«
– Vinnie Who-pladen blev udgivet i et ekstremt førsteoplag på 20.000 cd’er og 10.000 lp’er. Set i bakspejlet, var det så for ambitiøst?
»Vi er rigtig stolte af den plade, for kvaliteten er indiskutabel. Men selv om Vinnie Who har været vores mest ’kendte’ udgivelse og har solgt godt i Danmark, så har udlandet desværre ikke set lyset. Og selv om det aldrig har handlet om at tjene stort på musikken, så er vi også en forretning. Der skal være en balance mellem de penge, vi investerer, og det, vi som virksomhed får igen.«
– Dengang sagde I, at flere danske virksomheder burde ’åbne øjnene’ og indgå kulturelle samarbejder. Fortryder I den udmelding, efter I selv har måttet dreje nøglen om?
»Det var en løftet pegefinger, som vi nok ikke burde være kommet med – hvad andre virksomheder vil, må de selv om. Med det sagt, så tror jeg stadig, der er et stort potentiale i at samarbejde med kunstnere, når man er en virksomhed som vores. Aktuelt er vi i gang med to kunstprojekter, som vi lancerer i år og tror meget på. Det er vigtigt, Tiger ikke bare er en butik. Vi vil gerne have, der er lidt højere til loftet; plads til at eksperimentere.«
– Men kun så længe, det giver overskud?
»Det behøver ikke alt sammen give overskud … Men den avis, du arbejder for, skal jo også hive nogle penge ind, før I kan producere noget. Og jeg håber da på, at vores nye kunstsamarbejder bliver så fede, at de kommer til at sælge. Der har vi lært på den hårde måde, at musikbranchen er noget af det sværeste at stikke fingrene i. Alle kæmper.«

