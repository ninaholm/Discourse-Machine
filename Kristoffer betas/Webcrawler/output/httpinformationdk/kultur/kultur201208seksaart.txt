Seks årtier med verdens bedste film
Top-10: Siden 1950’erne har filmtidsskriftet Sight & Sound bedt internationale filmkritikere om at sammensætte en top 10-liste over verdens bedste film – her er et historisk tilbageblik på kritikernes skiftende præferencer
/h4> Alfred Hitchkocks ’Vertigo’ var ingen publikumssucces dengang i 1958, men i dag ligger den nummer 1 på listen over verdens bedste film ifølge filmtidsskriftet Sight & Sound.


 I begyndelsen af 1950’erne blev Det Britiske Filminstitut lagt i helt nye rammer af Denis Forman og Gavin Lambert. Forman blev udnævnt til direktør for BFI i 1948, og et år senere inviterede han Lambert til at redigere »instituttets uforbederligt kedsommelige magasin Sight & Sound og bringe det tilbage til livet«. Begge forlod allerede instituttet i 1955 – Forman for at være med til at oprette produktionsselskabet Granada TV, Lambert for at slå ind på en ny karriere som Hollywood-manuskriptforfatter og romanforfatter. Men på det tidspunkt var National Film Theatre etableret på Themsens sydbred, og Sight & Sound var blevet et af verdens mest fremragende filmtidsskrifter.
Blandt Lamberts nye påhit var en verdensomspændende afstemning for filmkritikere: Hvert årti skulle de sammensætte en top 10-liste over verdens bedste film til alle tider – et omfattende projekt, der kunne trække på alle BFI’s ressourcer og støtte sig til Sight & Sounds nye autoritet. Resultaterne af den syvende og største afstemning blev lækket i sidste uge, og nu offentliggøres de – og overvejelserne bag dem – i den nye septemberudgave af Sight & Sound.
En filmisk kanon
I 1962, hvor der var forholdsvis få bøger om filmkunst, ingen filmskoler, og stort set den eneste mulighed for at se filmindustriens større film var i filmklubber, var alle de 10 film på listen sort-hvide. De seks af dem var stumfilm (to af disse var Chaplin-film), Robert Flahertys langtrukne Louisiana Story var det eneste dokudrama, og der blev kun plads til to af efterkrigstidens film, Leans Brief Encounter og De Sicas Cykeltyven, en væsentlig film i den indflydelsesrige neorealistiske stil.
50 år senere med filmskoler overalt og 115 års film, der er let tilgængelige for forskere og fans, er den eneste overlevende film fra den første liste Dreyers Jeanne d’Arc, en af tre stumfilm på listen. Den mest overraskende af de film, som nu er medtaget, er dokumentarfilmen Mand med et filmkamera af den sovjetiske teoretiker, der kaldte sig Dziga Vertov (russisk for snurretop). Vertovs film er lige så blændende, obskur og avantgardistisk som den dag, den blev lavet og en hel del mindre tilgængelig end sådanne mesterværker som On the Waterfront (I storbyens havn) og 12 Angry Men, der blev optaget i Amerika af hans bror, Boris Kaufman. I 1962 repræsenterede listen den tids ortodokse kanon. De 10 bedste film, udvalgt i 2012 af 846 kritikere (hvoraf jeg var den ene), udgør imidlertid kun toppen af isbjerget på 1.045 nominerede film og afspejler en ganske anden slags ortodoksi. Igennem seks årtier har en ny slags filmisk kanon været under udvikling og omformning, men den aktuelle udgave er mere eller mindre fluktuerende og mere konservativ, end man kunne have forudsagt.
Publikumsfiaskoer
Neorealismen er kommet og gået, og det samme er den italienske filmstil, der fulgte kort efter i form af Antonionis L’Avventura, der i 1962 kom ind på listen på andenpladsen lidt under to år efter at være blevet mødt med uforstående latterliggørelse i Cannes. Ingmar Bergman er også kommet og gået, muligvis fordi stemmerne blev spredt ud på en række af hans forskellige mesterværker. Det samme gælder den franske nye bølge, idet hverken Truffaut eller Godard har klaret at nå top 10. Japanske film var ukendte i Vesten, indtil Rashomon vandt en stor pris ved festivalen i Venedig i 1951 og hjalp med at hele de sår, som var skabt af Anden Verdenskrig. Siden 1962 har hver liste haft japansk repræsentation, hvad enten ved Kurosawa, Mizoguchi eller Ozu, hvis Tokyo Story kom ind på tredjepladsen som en af de mest bevægende film om familieliv og alderdom, der nogensinde er lavet.
I 1962 indtog Citizen Kane førstepladsen med Renoirs La Règle du jeu umiddelbart bagefter. Så i 1982 kom Hitchcocks Vertigo på listen efter i årevis at have været ude af distribution og kun tilgængelig i piratkopier. I år nåede den ikke helt overraskende op på førstepladsen som verdens bedste film. Alle tre film var publikumsfiaskoer, da de kom frem, og det krævede en indsats fra det polemiske magasin Movie i begyndelsen af 1960’erne at etablere Hitchcocks ry som en personlig auteur af stor dybde i stedet for bare en Master of suspense, som han selv kaldte sig, eller blot en begavet entertainer, som var Sight & Sounds daværende syn på hans værk.
Et svært valg
Den 30 sider lange artikel, som septembernummeret af Sight & Sound har viet til kritikerafstemningen, er fascinerende læsning. Så mange af de store mestre – Wilder, Lang, Eisenstein, Peckinpah, Almodóvar, for eksempel – klarede ikke at komme på listen, men i nogle tilfælde var de tæt på. På den nye liste findes ikke en eneste film fra det 21. århundrede. De, der kom tættest på, er Wong Kar-Wai In the Mood for Love (24) og David Lynchs Mulholland Drive (28). Siden 1992 er kritikernes liste blevet ledsaget af en parallel top-10-liste fra instruktørerne, men her finder man heller ikke noget fra dette århundred. Interessant nok foreslog Michael Mann to film fra det 21. århundrede, men ingen af dem præsterede at komme på listen. Den ene var James Camerons Avatar, som Mann (i en ledsagende note) betegner som »en genial syntese af mytologiske troper«.
Jeg stemte første gang i 1972, da jeg var i slutningen af 30’erne. Mine 10 film omfattede dengang Citizen Kane, La Règle du jeu og Panserkrydseren Potemkin, som alle kom på top-10-listen i det år, i modsætning til mine øvrige valg, som var Buster Keatons The General, Francesco Rosis Salvatore Giuliano, Kurosawas Ikiru, Hitchcocks En kvinde forsvinder, Fords Diligencen, Kelly og Donens Singin’ in the Rain og Bergmans Nattvardgästarna. I år (hvilket formentlig er sidste gang, jeg bidrager til listen) besluttede jeg mig for at lave et trodsigt anderledes valg af mine aktuelle favoritter. De er (i alfabetisk rækkefølge) Au revoir les enfants, La Grande illusion, Kind Hearts and Coronets, Leoparden, Meet Me in St. Louis, Pather Panchali, De syv samuraier, Diligencen, Vertigo og Smultronstället. Kun Diligencen var på min liste fra 1972, og kun Vertigo nåede med i den den seneste top 10.
Ved nærmere eftertanke finder jeg det meget nemmere at nævne mine 100 foretrukne westerns eller 10 bedste film med hunde i en hovedrolle end bare de 10 bedste film i verden i det hele taget.
 
© The Guardian og Information Oversat af Niels Ivar Larsen

