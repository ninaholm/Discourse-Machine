Haves: friske penge – Søges: respekt
Et ældgammelt problem for nyrige: Hvordan køber man andres agtelse? Det kan gøres ved at anskaffe sig herregårde – eller aviskoncerner


 
	The Beatles synger en sandhed: Can’t buy me love. Det, at man rager en masse penge til sig, sikrer ikke andres hengivenhed – eller dog i det mindste: respekt.

	Den mangel har i historiens løb været en udfordring for nyrige personer. I tidligere tider var det sådan, at folk, der hurtigt havde tjent en masse penge på at drive piratvirksomhed – f.eks. i Caraibien – sidenhen søgte at vinde sig respektabilitet ved at gøre sig til godsejere i deres hjemlande.

	Virkeligheden er nemlig – modsat den folkelige opfattelse – at det er en skrækkelig dårlig forretning at drive et herresæde. Bygnings- og havepragten og den dertil hørende prangende selskabelighed kræver flere midler, end tilliggendet af jord og skov kan kaste af sig.

	Fra den europæiske litteratur kendes stribevis af beretninger om godsejere, der pompøst vakler på konkursens rand, indtil de styrter ud over den.

	Godsdrift kræver en stadig tilførsel af kapital udefra – skaffet mere eller mindre legitimt. Det er her, de nyrige kommer ind i billedet. De har penge at øde bort.

	Også den danske nutid kender eksempler på hastigt opstegne industri- eller finansfyrster, der giver sig til at holde hof på en patineret gammel herregård.

	Ussel forretning

	En mindst lige så ussel forretning som at drive et gods er det nu om stunder at udgive en papiravis. Læserne, annoncørerne, ja, alle, der overhovedet har sikret avisens lønsomhed, er i vild flugt over på nettet.

	Men stadig står der om aviser en betydelig respekt. De bærer en stolt tradition. Læseren kan folde dem ud, holde dem op for sig, så alle kan se, hvor fin en udgivelse, der nu granskes. Og altså ikke noget med lummer netporno.

	Nogle aviser er ombølget af mere respektabilitet en andre. F.eks. den amerikanske The Washington Post, der i går blev afhændet af sin historiske ejerfamilie, Graham-slægten, og overtaget af amazon.com-milliardæren og opkomlingen Jeff Bezos. Om de fremadrettede mediemæssige perspektiver af dette opkøb skriver Lasse Jensen indsigtsfuldt i sin medieklumme på side 2 i dagens avis.

	Der er imidlertid også grund til at være opmærksom på det kulturhistoriske lys, som nyriges avisovertagelser skal ses i. Vi har stolte danske traditioner.

	Det begyndte allerede, da aviser var en bedre investering end i dag. Den fremtrædende Venstre-politiker P.A. Alberti søgte i 1880’erne en måde at blive respektabel på. Der var nemlig skumlere, der gik og mumlede, at Albertis store personlige formue var skaffet ved hans bedragerier mod de to foretagender, som det var lykkedes ham at gøre sig til leder af: Den Sjællandske Bondestands Sparekasse og Danske Landmænds Smør-Eksport Forening.

	Grufulde rygter

	Rygterne viste sig siden at være grufuldt sande. Men inden det blev afsløret, havde Alberti brugt en del af den tilsvindlede formue på at stifte og drive dagbladet Dannebrog, der dels nedgjorde rygterne om Alberti og dels skrev pænt om hans Venstre-parti.

	Den gensidige respekt-virkning mellem Alberti og hans Dannebrog-avis blev øget af, at partiet Venstre i årene 1901 til 1908 satte Alberti til at pynte på posten som landets justitsmininister. Men det gik altså galt. Da Alberti i september 1908 meldte sig selv for et bedrageri, der i dagens penge ville svare til en milliard kr., ophørte pengestrømmen til hans publikation. Alberti mistede to gange Dannebrog: dels sin avis, dels den kongelige orden, hans parti havde fået ham udstyret med.

	Alberti blev ikke en enlig Venstre-svale i avisverdenen. Hans partifælle – og også bedrageridømte – europaparlamentarikeren Klaus Riskær Pedersen opkøbte i 1990 de såkaldte Bergske Blade – otte regionale danske aviser, herunder Frederiksborg Amts Avis. Den respektabilitet, som dette ejerskab skulle forlene Riskær Pedersen med, blev imidlertid af kort varighed, idet Riskær måtte afstå aviskæden allerede ved sin betalingsstandsning to år senere. Siden har De Bergske Blade ført en omtumlet tilværelse.

	Nye på pinden

	Man skulle tro, at de danske nyrige nu var skræmt fra at rulle sig i aviser. Men nej. Investoren Peter Linck, der var blevet en holden mand af sit medejerskab af magasinet Euroman, stiftede under stor selvpromovering i 2002 et dagblad med det skæbnetunge navn: Dagen. Denne avis nåede at se dagens lys i nøjagtigt 41 dage. Så var det slut, også med Lincks respektabilitet: Linck fik en betinget dom på seks måneders fængsel for at have udstedt tvivlsomme fakturaer på avisannoncer. Få år senere stak IT-investoren Morten Lund sin Skype-indtjente formue i udgivelsen af den husstandsomdelte gratispublikation, Nyhedsavisen, et projekt, der var udklækket af islandske banker under deres højkonjunktur. Projektet, der vendte torskebugen opad efter to år, endte med at tabe en million om dagen og bringe Morten Lund betænkeligt nær en personlig konkurs.

	Måske skulle de nyrige alligevel hellere satse på herregårde. De lugter om sommeren dejligt af roser. Det gør aviser ikke.

