FOLK



 Afhængige
En fundraisingkampagne har indtil videre rejst knap 100.000 kroner til NoPhone – en teknologifri telefonattrap, der kan erstatte den velkendte følelse af et rektangulært objekt i din hånd og samtidig forhindre øjenkontakt med verden.
Afhængige II
Torontos afgående borgmester, Rob Ford, er stemt ind i byrådet på trods af en mulig stof- og alkoholafhængighed. Før sit afvænningsophold i foråret var hans råd for den slags ellers mere pragmatisk: »Lad være med at drikke så meget. That’s it.«
Afhængige III
Cigaretproducenten Reynolds American forbyder rygning indendørs på deres arbejdspladser. ’Vi mener, det er den rette ting at gøre,’ siger talsmand David Howard. Her kunne man så få lyst til at spørge: Hvorfor er det nu lige, det er?
Afhængige IV
Millioner af syrere er afhængige af ophold i et ikkekrigshærget land. Derfor har Ærøs borgmester, Jørgen Otto Jørgensen (S), bedt om lov til at oprette et asylcenter:’Nye mennesker vil berige øen.’ ’Go, Jørgen,’ siger dagens FOLK-skribent.

