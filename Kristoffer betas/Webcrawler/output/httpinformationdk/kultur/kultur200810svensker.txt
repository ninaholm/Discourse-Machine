Svensker vinder Nordisk Råds Filmpris
Den aldrende instruktør Roy Andersson hædret for sin civilisationskritiske Du levende, en melankolsk og monoton, men også morsom film


 I går blev det offentliggjort, at dette års Nordisk Råds Filmpris går til den svenske film Du levende, skrevet og instrueret af Roy Andersson. 
Prisen på 350.000 danske kroner, som Anderson skal dele med filmens producent, bliver overrakt ved et arrangement i dag i Grand Biografen. Du levende blev tidligere på året kåret til årets bedste film i Sverige, og de danske anmeldere var over en bred kam begejstrede, da filmen havde premiere herhjemme i april. 
Gennemgående var det, at kritikerne sammenlignede Du levende med instruktørens foregående spillefilm, den dybt originale Sange fra anden sal, der vandt juryens specialpris i Cannes i 2000, året, hvor Lars von Trier løb med De Gyldne Palmer for Dancer in the Dark. 
Civilisationskritik
Ligesom Sange fra anden sal er dette års vinder af Nordisk Råds Filmpris således blevet karakteriseret som en monoton og melankolsk, men også morsom civilisationskritik. 
Der hersker dog bred enighed om, at Du levende er tanden sjovere end sin forgænger, der til gengæld overraskede mere med sit særegent fragmentariske, næsten farveløse og statiske filmsprog.
Du levende er blot den 65-årige instruktørs fjerde film. Hans karriere begyndte i 1970 med den kritikerroste En kærlighedshistorie. 
Men efter fiaskoen Giliap fra 1975 forlod Andersson spillefilmen til fordel for tv og reklame- og dokumentarfilm. I 2000 fik han imidlertid et bragende comeback med Sange fra anden sal. 
Bemærk for øvrigt, at Informations Christian Monggaard, tilbage i september, da de fem nominerede til Nordisk Råds Filmpris blev offentliggjort, forudså, at Du levende ville vinde.
"Det er ikke, fordi der ikke er meget på spil i de øvrige fire nominerede film, en fra hvert af de nordiske lande, men Du levende er en begavet og stilistisk original film fra en filmmager, der tør tage kunstnerens humanistiske ansvar på sig", skrev Monggaard.


