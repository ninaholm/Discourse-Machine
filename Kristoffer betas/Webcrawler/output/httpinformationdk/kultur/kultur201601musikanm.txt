Musikanmeldernes Top 5 i Danmark i 2015
Informations musikanmeldere giver deres bud på de fem bedste danske plader, der blev udgivet i 2015


 Emil Eggert Scherrebecks Top 5:
Blaue Blume: Syzygy
Pop-rocket patos for alle pengene, men patos med en sjældent elegant charme. Blaue Blume formår at sætte lyd på de mest ustyrlige følelser med et så stort melodisk overskud, at det på ingen måde bliver for meget. 
Communions: Communions EP
Mayhem-gruppen laver indiepoppet postpunk, der med storladne produktioner, medrivende guitartemaer og androgyn vokal åbner en verden af ungdom, hjemmerullede cigaretter, forvaskede jeans og sensommerforelskelser. 
Myrkur: M
Med Myrkur står de mytologiske naturmetaforer i kø. Amalie Bruuns fremragende blanding af black metal og nordiske viser fremmaner billeder af enorme klipper, der styrter ned i tågede moselandskaber, hvor mystiske skabninger bekriger hinanden.
Den Sorte Skole: Indians & Cowboys
DJ-kollektivet Den Sorte Skole har med Indians & Cowboys begået det mest ambitiøse sampling-baserede værk til dato. Et værk, der leger med vores fordomme og udfordrer dem med et utal af kompositoriske nuancer.
Emma Acs: Give In To Whatever
Feberdrømmende og forføreriske sange, der får lytteren til at svæve igennem tågede bydele, hvor tidligere elskere kalder lokkende fra vinduerne. Febril psych-pop, når det er allermest inciterende. 
Boblere: Soho Rezanejad: Idolatry + Yung: These Thoughts Are Like Mandatory Chores + Mew: +/- + Frisk Frugt: ’Den Europæiske Spejlbue’ + Av Av Av: They Live EP
Læs også: X Factor-Martins comeback, MØ’s fejltrin og DF’s dikteren
Klaus Lynggaards Top 5:
Kloster: Half Dream, Half Epiphany
Kloster, (af lat. claustrum 'aflukket rum', afledt af claudere 'lukke'), står der i den Store Danske og sådan lyder musikken her også. Samt mindst lige så betagende og andagtsfuld som en tom kirke. Anført af komponisten og sangeren Mikael R Andreasen noget af det smukkeste længe hørt. Måske der er en Gud, trods alt.    
Raske Penge: Indtil nu (Raske Plader)
Raske Penge (aka Rasmus Poulsen) får tit flak for sit flow, men han er faktisk skidegod. Og hans tekster er sjove, tankevækkende og intelligente, mens musikken fungerer upåklageligt. Indtil nu er en tredobbelt lp, der gør status over karrieren som dancehall-kunstner siden debuten i 2011; optur fra ende til anden.
Kira: May Your Mind Explode a Blossom Tree (Stunt Records)
Kira synger som en drøm og er ingen ueffen melodiskaber. I samklang med dygtige musikere (bl.a. esset Oliver Hoiness!) og den fremragende engelske producer John Parish skaber hun et lige dele ildevarslende og indbydende musikalsk rum. Kun teksterne holder ikke det høje niveau. 
Ulige Numre: Grand Prix (A:larm/Universal)
Carl Emil Petersen skriver ind i mellem så gode sange, at det skriger til himlen, ja, hans ”Frit land” er årets bedste dansksprogede sang. Og Ulige Numre spiller dem til perfektion. Desværre forhindrer en farveløs og bagstræberisk produktion Grand Prix i at blive en stor plade frem for blot en god.
Fjæstad: Du kender intet til mig (Fjaes/Freelas)
Nogen lp’er lyder som om ophavsmanden intet valg havde, det givne materiale måtte bare ud. Sådan en plade er solodebuten fra Baal-forsangeren Bjørn Fjæstad, som her arbejder helt minimalistisk med både ord og musik. Til stor effekt. Kult fra day one. 
Boblere: Minds of 99: Liber + Gry Harrit: Album + ITvivl: Ophav + Asger Baden: Zarniqa + Marie Key: Tænker du vi danser. Bikstok: Uranium + Offpiste Gurus: In case of Fire + Mathilde Falch: Alle taler.
Læs også: Tag ingen fanger
Ralf Christensens Top 5:
Frisk Frugt: Den Europæiske Spejlbue
Anders Lauge Meldgaard dykker dybt i europæisk tradition og finder noget nyt. Naivistisk i tone, sofistikeret i udformning. Et stort orkester hjælper med at realisere den singulære vision, mens Meldgaard spiller på bl.a. hjemmebyggede instrumenter såsom et blokfløjteorgel drevet af en støvsuger.
Danni Toma: Grå
En røget og stemningsfuld breakup-plade, der bevæger sig fra fortabelse mod nyt håb (ikke ulig Björks Vulnicura). Og dansk-palæstinensiske Toma finder sin helt egen tyste, næsten hviskende vokalstil, der peger mod en blødt nyformuleret dansk rap.
MellemFingaMuzik: Militant Mentalitet
”Fuck Stein Bagger, jeg har A.P. Møller-drømme.” Duoen MellemFingaMuzik leverede drive by-systemkritik, så det rystede i den danske velfærdshygge – og i ethvert danselystent mellemgulv.
Bisse: PMS + Umage
Thorbjørn Radisch Bredkjær flår store lunser af sit sjæleliv og kaster dem for folket. Med en besat røst udkrænger han sig selv i 80’er-inspirerede, grotesk desperate, grumt gribende sange.
Tue Track: Archives Vol. 1
Fordi den minder os om, hvor sjov hiphop kan være, og hvor samplerdelisk forrygende og rytmisk muskuløs hr. Track er. Derfor.
Boblere: Emma Acs: Give In To Whatever + The Black Nothing: The Black Nothing + Karl William: Placebo + Anders Mathiasen: Koncentrisk + First Flush: Min Erindring + Asger Valentin: Alp + Musik Til Mor: Bygning + Synd og Skam: Billeder af Mesa + Xtra Naan: Xtra Naan EP + Marching Church: This World Is Not Enough.
Læs også: Musikanmeldernes Top 5 i udlandet i 2015

