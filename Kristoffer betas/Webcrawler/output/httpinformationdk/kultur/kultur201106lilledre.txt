Den lille dreng, der var bange for at vælte
Med kærlig voksen hjælp kan cyklen blive barndommens bedste ven. Og sidenhen en livsdefinerende oplevelse: Jeg cykler, altså er jeg. Og tidløst rullende
Så snart man som barn har lært at holde balancen på en cykel, kan man underlægge sig verden. Alle afstande svinder ind til det overkommelige.


 Der var engang en lille dreng, der var bange for at vælte, og den lille dreng var jeg. Jeg kunne ikke køre på den cykel, som min moster og onkel havde foræret mig, for jeg kunne ikke finde ud af at holde cyklen i opret stilling.
Min onkel var civilingeniør og et godt menneske. Han anvendte sin tekniske forstand til at hjælpe mig over de ganske mange af tilværelsens hurdler, som min kluntethed fik mig til at vælte på.
Min onkel bandt et kosteskaft lodret på den stang, som sadlen sad på. Det skaft tog min onkel et solidt greb om, så jeg kunne sætte mig på cyklen, uden at den faldt til siden. Derved overvandt jeg noget af min skræk. Til gengæld opstod nyt ubehag, når min onkel gav sig til at træde fremad. For så trak cykelpedalerne mine fødder rundt og rundt, uden at jeg selv ville det.
Som jeg husker det, tog det lang tid at vænne sig til at træde hurtigere i pedalerne, end de drejede rundt af sig selv. Men det endte da med, at min onkel kunne løbe med kosteskaftet i hånden, mens jeg padlede. Efterhånden kunne han også cykle ved min side, mens han holdt mig oprejst.
Jeg har aldrig sidenhen haft modet til at spørge andre, om de har haft tilsvarende besvær med at lære at køre på en tohjulet.
Frigjort fra fast hånd
Jeg endte med at holde balance og fremdrift så meget, at jeg kunne frigøre mig fra min onkels faste greb om kosteskaftet. Cyklen blev til barndommens bedste ven.
Med min cykel kunne jeg underlægge mig verden. Alle afstande svandt ind til det overkommelige. Når jeg besøgte min moster og onkel i Ordrup, kunne jeg på den cykel, jeg havde dér, suse op i Dyrehaven og afslutte med et besøg på Dyrehavsbakken, hvor jeg snoldede mine lommepenge op i spilleautomaterne. Det var der ingen, der forbød børn at gøre i 1950'erne.
Når jeg var hos mine forældre i Dragør, brugte jeg min cykel dér til udforske den flade ø Amager. Jeg fik mod nok til at cykle sammen med en kammerat ind til København og afsøge Indre Bys frimærkehandler for røverkøb til vores samlinger. Vi gennemskuede snart, at frimærkehandlerne i hver af deres tilsyneladende hulter-til-bulter lykkeposer kun lagde ét mærke af værdi. Resten var fyld. Til at narre drenge som os med.
Da jeg blev 16, tog jeg og kammeraten på det, der i første halvdel af 1960'erne var unges store selvstændighedstur: Bornholm rundt. På cykel. Otte dage. Telt, oppakning og kogegrej. Dæksplads på ud- og hjemfærgen. Jeg husker, at opstigningen fra Hasle ad landevejen mod Allinge forekom ulideligt stejl og lang. 20 år senere cyklede jeg igen ad den landevej mod Allinge. Langt mere cykeltrænet og uden telt og kogegrej. Og stigningen forekom lige så pinefuld som første gang. Jeg har nu tjekket det topografiske atlas for Bornholm. Det afslører, at vejen går fra to meters højde ved Hasle Havn op til 108 meters højde ved Blæsbjerg og op i 124 meter nord for Krakken. Herregud, 124 meter over havet. Skulle det være noget? Erindringen svarer et dybtfølt: Ja. Der må gælde en særlig tyngdelov på det nordlige Bornholm.
Svigtede cyklen
Der kom nogle år i 1970'erne, hvor jeg svigtede cyklen. Jeg var blevet indvalgt i alle mulige råd og offentlige forsamlinger, og så kunne man køre  i taxi på andres regning.
I 1979 sendte skæbnen mig et halvt år til USA, hvor jeg skulle undervise. Jeg har aldrig haft kørekort, og offentlig transport var dengang slet ikke the american way. Altså var der ikke andet at gøre end at låne cykler. Og hvilken kærlig genforening! Jeg strøg mellem Sydstaternes bakker og sumpe, langs Floridas blændhvide strande og ad Los Angeles' pulsende boulevarder.
Jeg returnerede til Danmark lige inden min 30-års fødselsdag. Mit store fødselsdagsønske var en rigtig racercykel. Den troede mine venner ikke på. De var overbevist om, at jeg ville bruge et gavebeløb på alt muligt andet, så de satte mig under administration ved at give mig et gavekort til Søgade Cykler. Jeg købte cyklen i en farve, der mindede mig om Floridas himmellyseblå.
På den og dens tre efterfølgere har jeg siden cyklet små 500.000 km. Svarende til 12 gange Jorden rundt. Det er ikke svært. Man sætter sig bare op og træder i pedalerne. Gør man det hver dag til og fra arbejde og på sine rejser i indland og udland, kommer man let op over 10.000 km om året.
Jeg har cyklet alle vide vegne  Europa, USA, Caribien, New Zealand, Australien, sågar i Perus Andesbjerge. Det er blevet en slags livsdefinerende oplevelse: Jeg cykler – altså er jeg til.
Hjælp fra teknologi
Det har hjulpet, at cykelteknologien over de seneste tre årtier er væsentligt forbedret. Det har udvidet rækkevidden med i hvert fald en tredjedel.
Det er opmuntrende. Det er også opmuntrende at se, hvordan andre af verdens lande i de senere år er begyndt at gøre livet lettere for cyklister. Både i store byer og på landet er der særskilte cykelspor i Tyskland og Frankrig. Australske byer som Melbourne og Adelaide er ved at blive en ren cykelglæde. Selv i USA's storbyer er der synlig cykelvenlighed.
Mindre opmuntrende er det, at Danmark er sakket agterud. Vi er ikke længere noget cykelforegangsland. Amterne var de ansvarlige for regionale cykelstiforbindelser, og med amternes nedlæggelse er cykelstier blevet forældreløse. Flovt. Ligesom der er en del andet dansk, man ikke er så stolt over længere.
Nuvel, det er min fornemmelse, at det i hvert fald med cykelhensyn herhjemme vil vende sig til det bedre. Politikere er trods alt til for vælgernes skyld. Og tiden er med cyklen. Folk lever længere, er sundere og vil gerne være endnu sundere. Hop op og rul!
Så sund som cyklen er, pålægger mine erfaringer mig at oplyse, at den er hård ved knæene. De er ikke skabt til så mange bøjninger, som det kræver at cykle 500.000 km.
Jeg har faktisk dage, hvor al cyklingen hævner sig ved, at jeg døjer med at gå. Til gengæld kan jeg ubesværet cykle.
Heri ligger måske cyklingens sande glæde, som årene går: Når man sidder på cyklen, føles livet, som det altid har været. Man moser bare fremad, ser verden hvirvle forbi. Af sted, af sted! Som den gang man første gang cyklede op i Dyrehaven, rundt på Bornholm, op i bjergene over Rhinen. Sådan vil det bare blive ved og ved – ingen tvivl, vel?
Okay, indimellem har jeg kunnet ønske mig, at der var en voksen, en rigtig voksen, der med sin hånd om et skaft forhindrede mig i at vælte eller køre forkert med cyklen. For det er sket, at jeg er væltet eller kørt forkert  både meget bogstaveligt og i mere overført forstand.
Sådanne rigtige voksne at støtte sig til kan det i min alder være svært at finde. Jeg kan regne mig til, at min hjælpsomme og kloge onkel i år ville være fyldt 108 år. Jeg er ladt alene tilbage med min cykel.

