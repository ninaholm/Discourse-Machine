Brugeren bestemmer kulturforbruget
Zentropa On Demand er seneste skud på stammen af tilbud, der gør det muligt at håndplukke sit kulturforbrug og nyde det, når det passer en bedst


 På onsdag lancerer Zentropa, som det første filmselskab i verden, en video-on-demand- tjeneste. Den vil fremover gøre det muligt at se samtlige Zentropas film over alt i verden for kun 29 kroner per film.
»Det er ikke alle vores film, der er blevet distribueret alle steder. Hvis vi f.eks. skulle have Mikkel Munch Fals' film til Taiwan, ville der være mange omkostninger forbundet med det. Det er i det hele taget dyrt at lancere en film,« siger Frederik Stege, der er ansvarlig for tjenesten.
Men med Zentropa On Demand får selskabet nu mulighed for at distribuere en film uden at betale for produktionen af dvd'er eller film til biografer.
»Man ville aldrig udgive en ukendt dansk titel i Taiwan eller Polen, selv om der var nogle få fans. Med den her platform har man en butik, hvor varerne hele tiden er på hylderne  også selv om der nogle gange er lav efterspørgsel. Her har vi muligheden for at gøre noget tilgængeligt, som ikke var muligt før, fordi det var for dyrt.«
Dermed følger Zentropa en udvikling, hvor forbrugere gennem internettet får stadig større selvbestemmelse over, hvor og hvornår man vil se film eller høre musik. Inden for musikbranchen har flere streaming-tjenester set dagens lys de seneste år, f.eks. TDC Play og WiMP, hvor man for relativt få penge får adgang til millioner af musiknumre. Streaming-tjenesterne afspiller musikken fra udbyderens eget musikbibliotek så at sige, og derfor slipper man samtidig for at have den liggende på en computer eller fysisk som cd.
Inden for tv-verdenen eksisterer lignende on-demand tjenester som DR NU eller Viasat on demand, hvor det er muligt at se eller gense programmer, når det passer én bedst.
Fremtiden
Og streaming-tjenester er ifølge gadgetnørd og vært på So Ein Ding på DR 2, Nikolaj Sonne, kommet for at blive.
»Det er vejen frem. Som forbruger kan jeg kun være glad. I den ideelle verden, får man som forbruger et meget større udvalg end før, og man har nemmere adgang,« siger han.
Netop den nemme adgang er en af årsagerne til, at streaming-tjenester bliver mere og mere populære.
»Bekvemmeligheden kommer før indholdet. Hvis jeg har en boks til mit fjernsyn, eller et fjernsyn, der har netstik, så har jeg super nem adgang til mange film, og så er der jo ikke nogen grund til at gå ned i Blockbuster længere,« siger Nikolaj Sonne.
Zentropas nye streaming-tjeneste vækker også begejstring på Det Danske Filminstitut.
»Det interessante er, at det bliver tilgængeligt for folk, lige meget hvor man er. Og så giver det muligheder for nye indtægter,« siger områdedirektør Steffen Andersen-Møller.
Nikolaj Sonne peger ligeledes på, at det også kan vise sig at være en god forretningsmodel for Zentropa.
»Bare det at producere en dvd og et cover og alt muligt koster, og hvis man vil have en film ud i Tyskland, skal man også have alle mulige aftaler, så i udgangspunktet er det svært at skulle udgive en film. Alt det slipper man for. Hvis jeg køber en film på Zentropa On Demand, ryger pengene lige i åleskindet, og der er ikke alle mulige andre, der skal have en bid af kagen.«
Konkurrence
Streaming-tjenester betyder billigere kultur for forbrugerne og i Zentropas tilfælde lavere omkostninger for producenten. Til gengæld vil distributionsselskaber og filmudlejningsforretninger som Blockbuster på sigt blive overflødige.
»Distributørerne har dels været gode til at distribuere på forskellige platforme, men de markedsfører også film. Hvis producenterne nu kan hoppe distributionsdelen over, er der kun markedsføringen tilbage, men den er der jo også andre, der kan tage sig af, f.eks. reklamebureauer. Så distributørerne står i en situation, hvor de på et eller andet tidspunkt skal redefinere deres rolle i det her,« siger Steffen Andersen-Møller.
Til gengæld ser biograferne ud til at overleve streaming-tjenesternes indtog. I første omgang bliver en premierefilm først tilgængelig på Zentropa On Demand et halvt år efter, den har været vist i biografen.
»Vi holder heller ikke op med at distribuere på dvd og i biografer. Derfor overholder vi også de spilleregler, der er i dag, og følger de almindelige ventestrukturer, som biograferne står ret fast på. Vi ønsker ikke at spænde ben for os selv eller træde nogen over tæerne,« siger Frederik Stege.
Pirater kommes til livs
En sidegevinst ved streaming-tjenester er samtidig, at nogle dropper piratkopiering, fordi det lovlige alternativ er billigt og nemmere.
»Man skal være rimelig nørdet for at gide at ligge og rode med piratkopiering. Hvis man har valget mellem at nørde rundt og stjæle noget, og ikke nørde rundt og betale for det, så gider man jo ikke nørde rundt, så betaler man bare,« siger Nikolaj Sonne.
Steffen Andersen-Møller påpeger ligeledes, at det nemme alternativ kan mindske ulovlig fildeling.
»Jeg tror, der altid vil være en gruppe mennesker, der har vænnet sig til, at alt er gratis. Men der vil også være andre, som vil være interesseret i lovlige alternativer, hvor man kan få tingene hurtigere, og det vil typisk være folk, der er meget interesseret i film. Der vil det muligvis nok begrænse det, men det er svært at sige,« siger Steffen.



