CPH:PIX vil give danskerne et alternativ til Hollywood
Filmfestival satser på at give danskerne et afbræk fra et film-udvalg, der efter festivalchefens mening er alt for strømlinet
-Filmene, der vises i de danske biografer, bliver mindre og mindre varierede- siger festivalchef Jacob Neiiendam. Arkiv


 Filmfestivalen CPH:PIX, der løber af stablen fra i morgen, viser bl.a. den bizarre asiatiske film Pussy Soup om et tøjdyr, der åbner en nudel-restaurant. Men selv om filmen har en yderst smal målgruppe, er der alligevel brug for den slags film, mener festivalchef Jacob Neiiendam.
"Filmene, der vises i de danske biografer, bliver mindre og mindre varierede. Derfor er der mere brug for en festival som CPH:PIX nu, end der nogensinde har været før," siger festivalchefen, og han bakkes op af Zentropa-producer Meta Louise Foldager:
"Udvalget af film, der kommer i de danske biografer, er bestemt af to ting. Enten skal den være dansk, eller også skal det være en amerikansk blockbuster," forklarer hun og tilføjer, at det netop derfor er vigtigt, at der findes alternativer.
I løbet af festivalens 11 dage vises 185 forskellige film. Mange af filmene er udenlandske og lavet af instruktører, der er forholdsvis ukendte herhjemme. Derfor er filmene også meget anderledes end de film, som danskerne normalt kan gå ind og se i deres lokale biograf. Og de anderledes film er der brug for, understreger Jacob Neiiendam.
"Lige nu kører tegnefilmen Monsters vs. Aliens i stor stil i de danske biografer, og det giver nærmest ingen åndehuller til dem, der ikke gider se den, og ingen plads til de lidt smallere film. Men det er jo forståeligt, fordi distributørerne jo er der for at tjene penge. Men det faktum gør det bare nødvendigt, at der så også findes nogle alternativer," siger han.
Lukkede danskere
Normalt er det svært at få danskerne til at se udenlandske film, forklarer Meta Louise Foldager.
"Det skyldes blandt andet, at folk gerne vil kunne tale med andre om filmen. Og det kan man i mindre grad med de smalle film. Så der er et slags socialt element indblandet også. F.eks. er man jo nærmest udenfor, hvis man ikke har set Mænd der hader kvinder endnu," forklarer Meta Louise Foldager, der også selv har oplevet danskernes modvilje mod film, der ikke er enten dansk- eller engelsksprogede.
"Jeg lavede selv filmen Gå med fred Jamil, og den blev ikke set af ret mange herhjemme, fordi den var på arabisk." 
Ifølge hende skyldes danskernes modvilje mod at se udenlandske film bl.a., at danskerne i dag generelt har en tendens til at lukke sig om sig selv.
"Men det er vigtigt at få nogle inputs udefra. Det giver inspiration og styrker et lands kreative output. Hvis man prøver at gøre noget andet end at følge strømmen, kan man virkelig få nogle fantastiske oplevelser."
Ikke kun avantgarde
Af de 185 film, som CPH:PIX har på programmet, er det ikke alle, der er lige så bizarre som Pussy Soup, lover Jacob Neiiendam. 
"Mange af filmene i programmet bliver automatisk stemplet som 'smalle' film, bare fordi de er lavet i et andet land. Men i virkeligheden er mange af dem super kommercielle," siger festivalchefen og pointerer, at man ikke behøver være filmnørd for at få noget ud af festivalen.


