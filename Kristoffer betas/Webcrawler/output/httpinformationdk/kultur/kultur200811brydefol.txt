'Jeg vil bryde folkets frygt'
Joshua har hele sit liv kæmpet mod den myanmarske militærjunta. Først som politisk aktivist, siden som videoreporter. For nylig var Joshua i København i anledningen af en ny film, der viser, hvordan han sidste år var med til at sikre hele verden indblik i massedemonstrationerne i Rangoon og regeringens blodige overgreb på befolkningen
En række myanmarske videoreportere sikrede - med livet som indsats - sidste efterår hele verden et indblik i det myanmarske folks protester mod landets militærjunta.


 "Det er banditterne. Banditterne kommer." Råbet kommer fra en person i den store menneskemængde, der er samlet på en markedsplads i Myanmars hovedstad Rangoon i august 2007. 
Banditterne er Myanmars militære efterretningstjeneste, der i åbne lastbiler maser sig ind i menneskemængden. 
Målet er en lille flok aktivister, der har samlet sig i en demonstration i protest mod Myanmars militærjunta. 
"Brug ikke vold," lyder opfordringerne fra menneskemængden, da militæret når demonstranterne. Men det går ikke stille for sig, da de civilklædte betjente lader slag falde ned over aktivisterne og hiver dem ind i de åbne lastbiler og kører væk. 
Selv om demonstrationen hurtigt er slået ned, skal den alligevel vise sig at få stor betydning. For blandt de fremmødte på pladsen gemmer sig flere myanmarske videoreportere. 
'Joshua', hvis rigtige navn ikke kan afsløres, er en af dem, og med sit kamera optager han hele forløbet, før han bliver opdaget og må flygte væk i en taxa. 
Kun få timer senere modtager Joshua besked om, at optagelserne vises på flere udenlandske tv-kanaler, herunder både CNN og BBC.
Det var med livet som indsats, at Joshua og andre myanmarske videoreportere sidste efterår sikrede hele verden indblik i det myanmarske folks protester mod landets militærjunta. Optagelserne blev via internettet sendt til Oslo og derfra videre med satellit til internationale tv-kanaler og det myanmarske folk. 
Fangelejr og tortur
Joshua er i slutningen af 20'erne og arbejder for den illegale tv-station Democratic Voice of Burma, DVB. Efter episoden på markedspladsen i Rangoon måtte Joshua søge eksil i Thailand. 
For selv om de ikke fik fat i ham denne gang, er han to gange tidligere blevet tilbageholdt. Den ene gang i to uger i en fangelejr, hvor han skiftevis blev tortureret med bind for øjnene eller fik en skarp projektør i ansigtet under timelange, udmattende forhør.
Allerede fra han som helt ung oplevede de voldsomme demonstrationer mod regimet i 1988 i Rangoon, vidste han, at han ville være politisk aktivist.
"Jeg drømte i mange år om at lede de studerende i et oprør. At stå foran dem og holde taler," siger han, mens han slår ud med armene og griner af sin egen imitation af sig selv på en talerstol. 
Han sidder i en grå sofa med sit kamera ved sin side og misser med øjnene mod den stærke efterårssol, der falder ind af de store vinduer i Magic Hour Films lokaler på Nørrebro. 
Joshua er i København, fordi den danske instruktør Anders Østergaard har lavet en film med ham i hovedrollen, der viser Joshuas og de andre myanmarske videoreporteres optagelser fra demonstrationerne i Myanmar sidste efterår. 
Demokratioplysning
I dag er det politiske arbejde og drømmen om at lede de studerende i kampen mod regimet skiftet ud med et videokamera og en plan om at få demokrati i Myanmar ved hjælp af journalistikken.
"Mange burmesere kender ikke forskellen på stat og regering. For dem er det hele blandet sammen. Soldaterne, der arbejder for militæret, skal vide, at det er borgernes skattepenge, der betaler deres løn - ikke militærjuntaen," forklarer Joshua. 
Netop derfor er oplysning essentielt, hvis Myanmar skal blive demokratisk, mener Joshua.
"Mine optagelser er med til at give befolkningen en fornemmelse af, hvad demokrati er. De er kun vant til regimets propaganda tv, radio og aviser. Før DVB kom til, havde regimet held til at blokere al kommunikation til og fra udlandet. Men nu kan vi give befolkningen et alternativ til regeringens udlæggelse af, hvordan virkeligheden ser ud. Så kan folket selv vælge, hvad de vil tro på," siger Joshua.
Bryd frygten
For Joshua er den vigtigste mission med optagelserne at "bryde folkets frygt". 
Regimets brug af civilklædte betjente, får folkets protester til at forstumme, mener han. Men det har demonstrationerne og DVB's optagelser ændret på. 
"Der er sket meget i Burma siden sidste års demonstrationer. Folk er begyndt at tale mere åbent om deres utilfredshed med regimet. Ikke offentligt, men blandt naboer, venner og familie," siger Joshua, der mener, at buddhismen spiller en stor rolle i forhold til befolkningens måde at opfatte deres situation på.
"I buddhismen ser man de problemer, man står over for i dag, som en skygge af ens tidligere handlinger. Så i lang tid har en stor del af befolkningen i stedet forsøgt at tilgive magthaverne, for det er, hvad en god buddhist bør gøre," forklarer han.
Derfor kom sidste års demonstrationer også i kølvandet på regimets mishandling af nogle buddhistiske munke. For buddhismen tillader, at et styre ikke adlydes, hvis det "truer buddhismen," fortæller Joshua. 
Det var studerende munke, der startede demonstrationerne sidste år, der endte, da regimet slog hårdt ned på protesterne. 
Optagelserne af regimets brutale fremfærd over for munkene er en af de ting, der har ført til, at folk er begyndt at dele deres tanker om regimet med hinanden.
"Folk græd, da de så vores optagelser af en munk, der blev fundet dræbt i en flod. De forstod, at det blot var én af de forsvundne munke, de her så. Utilfredsheden er ved at vokse sig større end frygten," fortæller han.
Små forandringer
Joshua tror ikke, der findes nogen hurtige løsninger på Myanmars situation. 
Han mener, at en demokratisk transformation må ske i samarbejde med militærjuntaen.
"Militæret er loyalt over for den militære ledelse - ikke befolkningen. Så regeringen er nødt til at være med i forandringsprocessen," siger han. 
Efter demonstrationerne og den forsigtige holdningsændring i befolkningen er regimet begyndt at ændre på sig, mener Joshua.
"Vi ser små tegn på forandring i regimets opførsel. Genopbygningen efter cyklonen var effektiv i de ramte områder. Det, tror jeg, er et resultat af, at den myanmariske befolkning på vores tv-kanal så udsendelser om, hvordan andre lande tackler sådanne situationer, og det pressede regeringen til at handle effektivt," forklarer Joshua, der også på andre punkter mener, at regeringen er begyndt at rykke på sig. "De har annonceret, at de vil lave en forfatning. Godt nok insisterer de på, at der skal stå i den, at 25 procent af en regering skal bestå af repræsentanter fra militæret, men det er da en start," siger han, men understreger, at han vil stemme imod den, hvis den skulle blive sat til afstemning. 
For Joshua er der kun en vej frem:
"Jeg vil kæmpe, indtil vi får demokrati i Burma. Jeg ved godt, at jeg er mere aktivist end journalist. Derfor kan jeg heller ikke se mig selv arbejde for andre end DVB, selv om det ikke er lovligt. Jeg har prøvet at være på en avis med censur, og det er ikke til at holde ud."


