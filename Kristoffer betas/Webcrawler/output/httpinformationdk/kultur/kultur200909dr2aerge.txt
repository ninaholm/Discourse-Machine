DR2: Ærgerligt at tabe millioner på H*A*S*H
Et års arbejde og flere millioner kr. kan være spildt, efter DR2 i går offentliggjorde, at dette års julekalender 'H*A*S*H' tages af programmet, da det ikke 'er sjovt nok'. Men det argument holder ikke, siger flere bag filmen, der påpeger, at DR har haft indsigt i manuskriptet i hele processen
DR2's anden dukke-julekalender 'Yallahrup Færgeby' fra 2007 skabte også debat. Den  blev beskyldt for at forherlige kriminelle driverter og at være rascistisk, idet den udstillede hashrygende indvandrere-drenge som håbløse tabere.


 Årets DR2 julekalender, der havde fået titlen H*A*S*H, som en parafrase over den amerikanske tv-serie M*A*S'H, skulle have udspillet sig i Problemistan med dukkeanimerede danske soldater i hovedrollerne.
Serien skulle have handlet om hverdagen og frustrationerne for de udsendte danske soldater i en satirisk ramme.
Men det var ikke sjovt, mener DR2-ledelsen, og derfor tog de serien af programmet. Produktionen har ifølge flere kilder Information har talt med kostet op mod otte millioner kroner, mens det ikke har været muligt at få et præcist beløb fra DR2's chef Arne Notkin, der kun vil oplyse at: »Det har været dyrt. Det er rigtigt mange penge, og det er vi smaskhamrende ærgerlige over«.
Han forklarer, at man vil forsøge at arbejde hen mod at vise den i en anden form på et senere tidspunkt. Ideen til serien var god, den var bare ikke ordentligt udført.   »Vi har valgt at stoppe serien efter at have set to færdige afsnit. De lever simpelthen ikke op til de forventninger, man med rette kan have til en satirisk julekalender på DR2«.
Står uforstående
Ifølge både instruktør Christian Dyekjær og manuskriptforfatter Jesper Bernt er det argument uholdbart:
»Vi har sendt samtlige manuskripter og foreløbige udgaver til ledelsen undervejs. Hvis der var noget de grundlæggende var uenige med os i, kunne de have sagt det. Man må forvente, at når man går i gang med en produktion, så er ledelsen også med. Derfor kommer det som et lyn fra en klar himmel, at de vil stoppe det så sent,« siger manuskriptforfatter Jesper Bernt.
Han bakkes op af medieforsker og redaktør af den årlige tv-festival for branchefolk Kirstine Vinderskov:
»Det er usædvanligt, at en ledelse hiver i nødbremsen så sent,« siger hun.
Også instruktør Christian Dyekjær er helt uforstående overfor ledelsens beslutning. Han mener, at beslutningen er taget på et meget begrænset grundlag. »De har set to afsnit, der ikke er færdige. Det er meget lidt at træffe sådan en beslutning ud fra. Det er jo et univers med 24 afsnit, en kæmpe internetdel og et soundtrack også,« siger han.
Hvorfor?
Både manuskriptforfatter og instruktør forklarer, at ideen til konceptet kom fra DR2 selv. De blev hyret ind til at udføre det, og DR-ledelsens pludselige plan om at stoppe det, får dem nu til at lede efter forklaringer.
»Jeg tror, det er, fordi de er bange. Det er en angst for at folk ikke kan lide det, finder det for plat, provokerende og kontroversielt. Det er et univers og en ramme for et emne, der ikke er set herhjemme før. Det kræver en form for tilvænning, der tager længere end to afsnit,« siger Christian Dyekjær.
Manuskriptforfatter Jesper Bernt forklarer, at det generelt har været et fint samarbejde med DR-redaktionen, men at der også har været ændringsforslag, der nærmere havde karakter af at ville ændre hele konceptet.
»Nogle uger før produktionen kom der er forslag om at henlægge lejren til Norge eller Mars i stedet for Problemistan. Det var ikke så konstruktivt. Men vi lyttede på andre ting og lavede for eksempel om på noget med vores hovedperson efter forslag fra dem,« forklarer han.
Satire i krig
I de afsnit Information har fået lejlighed til at se, fokuserer serien på soldaternes hverdag, og de opgaver de står overfor. I et afsnittene betaler soldaterne beskyttelsespenge til en lokal bandit for at sikre sig mod de lokaler fjender, og i et andet betaler de en lokal tigger for at vaske deres bil, så de kan slappe af med en joint. Tiggeren bliver senere skudt ved en fejl.
For instruktøren var det hele tiden meningen at tage udgangspunkt i de nære oplevelser af krigen i stedet for storpolitik.
»Jeg ville lave en meget humanistisk serie. En antikrigsserie, der viser, at alle er ofre i den her sag. At mens der er et stort verdenspolitisk tog, der kører af sted, så er der mange skæbner, der er fanget i det. Både soldater og lokale,« siger Christian Dyekjær.
Jesper Bernt har i forbindelse med arbejdet brugt lang tid på research i krigene i Irak og Afghanistan. Han har interviewet tidligere udsendte danske soldater og de enkelte afsnit tager udgangspunkt i aktuelle sager, han har fundet fra krigene.
»Vi ville gerne lave en serie, der afspejler de krige, der har været siden Anden Verdenskrig, hvor der ikke er nogen, der er entydigt onde. Hvor befolkningen er splittet og begrundelsen for krigene ændrer sig hele tiden. Det er en kompleks størrelse især for den enkelte soldat. Det er vi gået til med et satirisk greb,« siger han.
Ifølge medieforsker Kirstine Vinderskov er hele konceptet nyskabende.
»Jeg kan ikke komme i tanke om en satire, der tager fat i en så aktuel samfundsproblematik, mens problemstillingen folder sig ud i fuldt flor,« forklarer hun.
»Dækningen af krigen mod terror og Danmark i krig i Afghanistan snakker man meget om i tv-verdenen. Det her var en ny og spændende måde at bearbejde det stofområde på,« siger hun.
DR2 chef Arne Notkin mener, at DR2-ledelsen var nødt til at stoppe julekalenderen af hensyn til DR's brand. Publikums forventninger er høje, og dem må man ikke skuffe med et produkt, der ikke er sjovt.
- Men hvad er det, du synes, der ikke er sjovt?
»Humoren er ikke sjov«.
- På hvilken måde?
»Den er ikke morsom. Man sidder ikke og griner. Man trækker dårligt nok på smilebåndet. Og så vil jeg ikke uddybe mere«.
- Nu har jeg set den, og jeg synes den er sjov...?
»Det er muligt«, slutter Arne Notkin.


