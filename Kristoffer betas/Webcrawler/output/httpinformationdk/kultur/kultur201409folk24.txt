FOLK



 Søren Pape Poulsen
Han kan endnu nå at fortryde. Først i morgen behandler Viborg Byråd dagsordenpunkterne ’Anmodning fra borgmester Søren Pape Poulsen om udtræden af Viborg Byråd’ og ’Valg af ny borgmester’. Pape kan trække sin anmodning tilbage.
Dumpekandidater
Det er ikke sikkert, at Pape overhovedet kommer i Folketinget ved næste valg. Hans konservative parti vil stille ham op i Vestjyllands Storkreds. Den omfatter hans hjemby Viborg, men storkredsen gav ikke valg til konservative sidst.
Fraværende
Kommer Pape ikke ind i Folketinget, er hans formandskarriere nok slut. I forvejen er det et problem, at Pape ikke er medlem nu, hvorfor han ikke kan gøre sig gældende fra talerstolen, men dér må overlade partilederrollen til Lene Espersen.
Heppekor
I Kristeligt Dagblad begrunder Papes partifælle folketingsmedlem Charlotte Dyremose det konservative formandsvalg således: ’Fordi Søren mener det samme som os i folketingsgruppen, fordi hele hans livsførelse og hans væsen er konservativt.’

