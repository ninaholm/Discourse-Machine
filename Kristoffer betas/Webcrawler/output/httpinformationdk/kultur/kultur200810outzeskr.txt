Outzes kryds var en hemmelighed
Informations stifter og skaber holdt kortene tæt til kroppen, når det gjaldt information om eget politiske ståsted. Han sammenlignede sig med Kongen


 I år er det Børge Outze-år. Der er lige udkommet en ny bog, Outze i krig, hvis forfattere har gravet dybt i den spændende beretning om dengang under Besættelsen, da den unge journalist var en af landets mest eftersøgte mænd, fordi han drev det illegale nyhedsbureau, som senere blev til dagbladet Information. Samtidig arbejder andre på en stor Outze-biografi, men hvornår kommer filmen? Outze som ung kunne godt ligne helten i en Hollywoodfilm. 
Her på avisen er stifteren og skaberen os dagligt for øje i form af en fin portræt-tegning, som hænger i det lokale, hvor vi holder de daglige øvelser, kaldet redaktionsmøder. Af og til bliver hans navn taget forfængeligt: Hvad ville Outze have sagt til dette og hint? Når en journalist, hvilket hænder, har skullet have en aversion mod et interviewoffer ud mellemsidebenene i en artikel, er der blevet henvist til en af Outzes yndlingssætninger: 
"Bedre end at slå på en mand er det at kaste ham op i luften, så han falder ned og slår sig selv!" (Sagt på syngende fynsk). 
Han stod ikke
Men hvad tænkte egentlig Børge Outze, da Information med en ny generation i det journalistiske geled i 1970'erne blev talerør for ungdomsoprør og universitetsmarxisme? Var han ikke i bund og grund en borgerlig person? Ud over at avisen grundigt efterbehandlede Besættelsen lignede den gennem 1950'erne og langt ind i 60'erne de andre omnibusaviser med lidt af hvert fra Koreakrig og trafikulykker til petitnyheder om Ib Schønberg og den slags. Som en selvfølge gik den ind for NATO. Alligevel var Outze den store guru for de unge journalister i den revolutionære afdeling. Hvordan og hvorfor? Alt det må den nye biografi gerne kaste mere præcist lys på. 
I drengen Børges hjem var Det Radikale Venstre partiet, men det stemte han aldrig på. Nationaltidende, hvor han var redaktionssekretær og kriminalreporter, var en udpræget konservativ avis. Hans politiske ståsted: Han stod ikke, men stemte forskelligt fra valg til valg - alt efter om han syntes, den siddende regering burde fortsætte eller ej.
"Jeg er det eneste menneske ved siden af Kongen, der ikke må tilhøre noget parti. Det står næsten i vedtægterne," sagde han i et Ninka-interview i Politiken.
Information bekendte sig som uafhængig af parti-interesser, og formålsparagraffen handler den dag i dag om redeligt at informere om stridende synspunkter i det offentlige liv samt påtale uoverensstemmelser mellem tale og gerning. Ikke et ord om at være højre- eller venstreorienteret.
Bladanmark
Børge Outze gjorde leder-artiklerne til noget af det mest læste stof - i modsætning til andre avisers tørt skrevne ledere. 
På min reol har jeg et bind med Outzes journalistik, udgivet i 1981. Meget handler om det, han kendte bedst: Modstandsbevægelsen og dens personer.
I en kommentar om"Bladanmark" fra 1964 foregriber han det miljøstof, som senere blev en mærkesag i Information. Samme år tog han stilling til det nye fænomen, The Beatles, hvor han i bløde vendinger bankede avisens anmeldere af klassisk og jazz på plads. Det kunne godt være, det var støjende musik, men absolut noget, avisen burde skrive om.
Børnlille
Børge Outze gik ikke af vejen for at skamrose Venstres statsminister Knud Kristensen. Heller ikke for at indrømme egne fejltagelser i tidligere ledere. Amerikanernes brutale fremfærd i Vietnamkrigen fik ham til at sadle om. 
Op til folkeafstemningen om EF i 1972 afdramatiserede han: Fuldmånen skulle såmænd nok stå op igen efter 2. oktober, og livet gå videre, børnlille, uanset udfaldet. Her et fint eksempel på den stilistik, han blev kendt for:
"Som de seneste galluptal viser, venter store dele af befolkningen, at resultatet bliver ad helvede til, enten det nu bliver et ja eller et nej. Resten ved ikke og er måske sandheden nærmest."


