Kapitalismen har skabt vækst i hjertesmerte
At valentinsdag er blevet en anerkendt mærkedag blandt danskerne, er helt i tråd med en tid, hvor kommercialisme og internetdating har givet os et forbrugeragtigt forhold til kærligheden


 Kærlighed gør ondt. Og blev denne Valentins Dag en skuffelse for dig i romantisk henseende, vil det næppe hjælpe at erfare, at hjertesorger i det senkapitalistiske samfund gør mere ondt end nogensinde. Det kan godt være, at kvinder med knuste hjerter i forne tider flygtede ind i nonneklostre, at afviste mænd drog i krig, at vansmægtende digtere tæredes hen, og at Meatloaf svor, at han ville »gøre alt for den«, men psykologer og sociologer hævder, at kærligheden aldrig har forårsaget så akutte lidelser, som den gør i vores tidsalder.
Skylden ligger hos Hollywood, forbrugerismen og internettet, som alle har samvirket om at forårsage ravage i vores kærlighedsliv ved at lære os at opføre os som forbrugere i hjertets anliggender. Vores tilgang til kærlighedslivet minder om vores tilgang til et buffetbord, hævder sociologen Eva Illouz i en ny bog — Why Love Hurts — der er blevet hyldet som et »følelsesmæssigt atlas« for det 21. århundrede.
Vores amourøse relationer er nu så kaotiske, at det berører alle dele af vores psyke. Kærlighedssmerter kan ikke længere inddæmmes til hjertet, og en voksende hær af psykologer og sociologer advarer om, at kærligheden er havnet i en farlig og udsat position. Det moderne ægteskab bliver betegnet som ’giftigt’, de forandrede kønsroller får skylden for en stigning i antallet af skilsmisser, og den stigende fokus på et attraktivt kropsligt ydre har gjort det af med ’sjælefrænder’ til fordel for ’sexpartnere’.
Selvcentrerede mænd
Men ifølge Illouz er årsagerne til hele denne misere hverken feminismens voksende indflydelse eller en dysfunktionel barndom. Den er i stedet, at vi har alt for meget at vælge imellem. Og alt for mange mænd er bange for at binde sig.
I Why Love Hurts gør Illouz rede for den specifikke moderne form for ’romantisk elendighed og ulykke’. Hun hævder, at vores forbruger-adfærd og den kapitalistiske kultur, som nærer den, har forandret parforholdet til ukendelighed. Den stigende brug af internet-dating har ansporet folk til at agere som shoppere og skabt en krævementalitet, hvor man bestandig sammenligner alternativer og prøver at score en bedre partner. Dermed er tilfældigheder og empati blevet elimineret — to faktorer, som traditionelt altid har hjulpet mennesker til at finde deres mage. Mænd er kommet til at sky de forpligtende forhold, fordi kapitalismens bevidsthedspåvirkninger har ansporet dem til at være autonome og selvcentrerede.
»Gang på gang får feminismen skylden for den nuværende uorden i de romantiske og seksuelle relationer,« siger Illouz, »og konsekvensen er blevet, at vi glemmer at fokusere på den mere umiddelbare årsag: forbrugerkapitalismen, som har fået dybtgående indvirkning på familiestrukturerne: Kvinder udsætter eller fravælger fødsler, fordi de foretrækker at pleje deres karriere i de kapitalistiske organisationer. Og når de bliver mødre, vil de fleste kvinder helst fortsætte med at arbejde, fordi arbejdet er blevet del af deres selvrea-lisering og fordi husholdningernes udgifter i dag kræver en dobbelt indkomst.«
»For mænd er ægteskabet i stigende grad blevet ’ekstraudstyr’. De føler ikke, at de behøver det. Men samtidig har det romantiske forhold fået en mere central betydning for både mænd og kvinder end nogensinde. Det er da også en vigtig kilde til social værdi, men mænd bruger seksuel virilitet — hvor mange partnere, kan de score — som målestok for følelsen af selvværd, hvorimod kvinder blot ønsker at blive elsket. Så i den forstand er kvinder mere afhængige af mænd og vil satse på eksklusivitet, hvorimod mænd vil gå efter kvantitet«.
Seriemonogami
Den manglende harmoni mellem kønnene giver anledning til voksende bekymring.
»Mænd og kvinder behøver helt sikkert hinanden mindre, jo mere deres roller konvergerer,« siger Glenn Wilson, docent ved British Psychology Association og gæsteprofessor ved Gresham College, London. »Jeg tror, at den mest fundamentale forandring set over et længere perspektiv er den Hollywood-inspirerede tro på, at kærlighed og ægteskab skal være sammenhængende — ’hænger sammen som hest og vogn’, som det hedder i den gamle Sinatra-schlager. Men da vores forelskelsespassioner er så kortvarige af natur, bliver resultatet et mønster af seriemonogami — gentagne skilsmisser og nye ægteskaber — der trækker et spor af ødelæggelse efter sig.
»Den anden store ændring er, at de konvergerende kønsroller gør ægteskabet stedse mere irrelevant. Hvem behøver en partner, hvis han eller hun ikke bringer komplementære færdigheder eller ansvarsområder med ind i forholdet?«
Illouz siger, at kvinder, der ønsker at få børn, er endnu sværere stillet end tidligere.
Som enhver romanfigur hos Jane Austen vil kunne fortælle dig, blev mennesker i det 19. århundrede i fortrinsvis gift af økonomiske årsager og ud fra socialklassekriterier, siger Illouz. Deres samlivsforhold var gennemritualiserede, så det passede til begge køn. Kærlighed og pligter var sammenflettede, og usikkerhed og utryghed forekom sjældent.
»Hvorfor føler Elizabeth Bennet, heltinden i Stolthed og fordom, sig hverken modløs eller ydmyget, da Darcy fremsætter en arrogant og afvisende kommentar om hendes udseende — »hun går an, men er ikke smuk nok til at friste mig?« Hun reagerer snarere med humor og vid, fordi hans foragt ikke former eller påvirker hendes selvfølelse og selvværd.
»Der er ingen konflikt mellem deres lidenskaber og deres følelse af moralsk forpligtelse og adfærd. Så efter moderne standarder er Jane Austens heltinder uhyggeligt beherskede og underligt løsrevne fra et behov for at blive ’anerkendt’ eller godkendt af deres bejlere.«
»Følelsen af deres indre selv er urokkelig og bliver ikke ændret af en mands opfattelse af dem. Så selv om kvinder på den tid var juridisk og økonomisk afhængige af deres mænd, var de ikke absolut afhængige af dem. Den moderne situation er helt anderledes,« siger hun.
»Stort set er mænd og kvinder i dag juridisk og intellektuelt ligestillede. De tror, at de følelsesmæssige problemer mellem dem i parforholdet er en rest fra fortiden, men faktisk er de historisk nye. De skyldes en ændring i kurmageriets processer. Vi har alle disse valg, og bilder os ind, at det er en form for frihed, men det er det ikke. En kompleks menu af valgmuligheder er ikke nødvendigvis frihed.«
»Det førmoderne menneske traf en beslutning om at gifte sig ud fra en følelse af sociale forpligtelser og konventioner. Det moderne menneske har en tendens til at søge ind i et parforhold ud fra et ønske om at realisere sit inderste selv og blive anerkendt. Førmoderne mennesker følte sig bundet af en simpel kærlighedserklæring. Moderne mennesker foretrækker at holde alle muligheder åbne, selv efter de er blevet gift.«
Marked af valg
Illouz hævder, at situationen er så kritisk, at vi bør tænke alvorligt over, hvad der kan erstatte ægteskabet som ramme om børneopdragelse.
Det er vigtigt for hende at understrege, at vores tidsalder ikke nødvendigvis afskærer os fra at opleve ægte kærlighed.
»Jeg ønsker ikke at give indtryk af, at vi skulle have bevæget os fra total struktur til totalt kaos. Problemet er bare, at vi nu står over for et marked af valg, et marked med sex, og det kan skabe store konflikter og brud«.
© The Observer og Information Oversat af Niels Ivar Larsen

