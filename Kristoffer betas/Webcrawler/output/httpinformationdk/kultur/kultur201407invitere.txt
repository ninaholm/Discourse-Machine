Inviterende og legesyg
Som altid er der noget for alle på Copenhagen Jazz Festival. Programmet er måske endda mere inkluderende end tidligere


 Hun smiler hele vejen gennem koncerten, mens hun bokser afsted med den ene hånd på flygelklaviaturet og den anden på en synthesizer. Hiromi Uehara hedder pianist- og komponistfænomenet. Og efter timer med at granske det gigantiske 2014-program er det Hiromi, der står klarest for mig. Hendes musikalitet og klaverteknik er monstrøs. Oprindeligt skolede Hiromi sig i vestlig klassisk musik, men skiftede retning, da hun som teenager blev inviteret til at deltage i en Chick Corea-koncert. Og det bliver i fuld kampuniform i et krydsfelt mellem fusionsjazz og inspiration fra klassisk musik og progressiv metal, når hun gæster festivalen med sit Trio Project med Anthony Jackson på seksstrenget elbas og Simon Phillips ved trommerne.
Søger man derimod vokal lækkerhed, overgås Gregory Porter ikke af mange. Hans mørke og fyldige sangstemme taler direkte til én. Den emmer af luksus, knitrende pejs og god cigar. Med et powerfuldt gearskifte får han indimellem øjenbrynene til at løfte sig, men kun for et øjeblik – generelt er der noget beroligende over hans soulede baryton.
Så er det til gengæld en furiøs latina-ild, flamencosangerinden Concha Buika udspyr. Der er tryk på, når Buika åbner for sit småhæse vokalapparat, der kan virke anmassende på den uforvarende. På sit 2013-album La noche más larga synger hun med en havbrise af luft på stemmen i et sammensurium af latin, pop, blød jazz og flamenco med en desperation over sig, men altid med en feel good-stemning inden for rækkevidde.
Bas-bosserne
Bassist-komponisten Dave Holland gæster Jazzhouse med sit seneste projekt Prism. Fra slut-60’erne og et par år frem spillede han i Miles Davis’ band, derefter har han udgivet en snes plader under eget navn og lige så mange som co-projekter. På Prism møder han tre topmusikere fra tidligere samarbejder: guitaristen Kevin Eubanks, trommeslageren Eric Harland og tangentspilleren Craig Taborn. Nogle af kompositionerne lyder, som var de hørt gennem en slags prisme; tone- eller akkordmønstre, der gentages ud i det uendelige eller lydende som melodiske vindeltrapper. Andetsteds udfordrer kvartetten instrumenternes normale spilleteknikker. Altid med en pragmatisk ånd, til tider kantet og besnærende.
Indbegrebet af ’versatil’ må være Christian McBride, hvis kontrabas har lydt på mere end 300 plader. Han sammenlignes med Charles Mingus og Dave Holland med sine evner som bandleder, komponist, arrangør og virtuos bassist. McBride er ydmygheden selv og ikke bleg for at skrælle al solistisk lir væk. Og humoren er vigtig, når han besøger Jazzhouse med sin trio – Christian Sands ved tangenterne, Ulysses Owens Jr. på trommer – der leverer musikken med smil og en legende tilgang.
70’er-nostalgi
Lennart Ginmans dunkle electronica-samarbejde med rocksangeren Steen Jørgensen for små 15 år siden endte, næsten før det begyndte. Men sidste år slog bassist og komponist Ginman sig sammen med den færøske singer-songwriter Eivør i et lignende mørkt univers, dog måske ikke helt så livspessimistisk.
Blandt festivalgengangerne finder vi Chick Corea, der sammen med Stanley Clarke graver ned i Return to Forever-skatkisten. De to var de eneste, der medvirkede på samtlige album, den indflydelsesrige 1970’er-fusionsgruppe udgav. Corea beskriver sin musikalske kommunikation med Clarke som en »telepatisk forbindelse«. Siden 1971 har de da også medvirket på 18 album sammen.
Aarhus Jazz Orchestra smider et wildcard og vrider numre af elektronpopgruppen Kraftwerk igennem bigbandets tunge maskineri. Det lyder meget anderledes end den stive robotkarakter, vi kender fra lp’erne. Hvis ikke blæsersektionen er ultrapræcist i hak med rytmegruppen, kan det falde sammen som et korthus. Lykkes eksperimentet, kan det blive interessant. På trommer Emil de Waal og electronicamusikeren Spejderrobot er med på laptop.
Chick Corea og Stanley Clarke – Viften 4. juli.
Aarhus Jazz Orchestra feat. Spejderrobot & Emil de Waal – Kulturhuset Islands Brygge 4. Juli.
Gregory Porter – Koncerthuset 7. juli.
Christian McBride Trio – Jazzhouse 7.-8. juli.
Hiromi – Viften 8. juli.
Dave Holland’s Prism – Jazzhouse 9.-10. juli.
Concha Buika – Koncerthuset 10. juli.
Eivør & Ginman – Haveselskabets Have 12. juli

