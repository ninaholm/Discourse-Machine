Spejling
Om vipstjerten i naturen og litteraturen


Det er en af de blændende, pludselige dage i det tidlige forår efter den lange vinter, at tømrerens bil holder foran sommerhuset, der utålmodigt knirkende af overgemt frost venter på at blive åbnet, som var det en pensionist  efter lang tids ensomhed, glemt af sin besøgsven.  Låsen til hoveddøren har længe haft en tilbøjelighed til at slå knude på sig selv og er nu uhjælpeligt gået i baglås. Tømreren er gået i gang med at skrue beslaget af og rense hulrummet, så træsplinterne drysser mod jorden. Bilen er fuld af værktøj og materialer inden for den opslåede bagsmæk, der gaber ud mod fjorden, men et andet liv har erobret den forreste del, hvor en sanseglad vipstjert opfører en animeret dans på sidespejlet. Den har dér fået øje på en mage, der nøjagtig lige så forårskåd inviterer på selskab. De blinker indforstået til hinanden, mens halerne vipper, de står på hovedet og støder næb, mens vingerne vinker i uendeligt koketteri i en impulsiv og måske rituel koreografi.Og pludselig er balletten forbi. Kærlighedens bedrag, kunne den hedde, eller Selvfordoblingens rus. Et kendt sceneri. Yndefuld poesi.VimsenGlimtvis dukker vipstjerten også op i lyrikkens verden, men har dog holdt sig beskedent uden for de mest kendte sproglige fuglebure såsom BlichersTrækfuglene, Johannes V. JensensAarstiderneog Klaus RifbjergsVoliere, hvor der ellers slås skønne volter og smut med øjnene. Til gengæld smutter den selv ind blandt utallige andre fugle i Eske K. Mathiesens digte, f.eks. i hansHerbarium, dér ganske vist en sensommer og blandt gule klipper og et dybblåt hav, »næppe en vind, det modne lys her sidst i august,/vipstjertens vimsen rundt om sig selv«.Det er den altså god til i modsætning til den tamme, svenske vipstjert, jeg mødte i Gävle, hvor den adstadigt vippende gjorde tilnærmelser og stædigt fulgte mig i hælene gennem det brolagte stræde i stadens gamle kvarter.Den er en venlig og ganske huslig fugl, måske endda helt hjælpsom, som det fremgår af Mathiesens digt om »Skaden og vipstjerten«:»Ritsj, ratsj!« siger det,når skaden river stilheden i stykker med sit skræp.Bagefter kommer vipstjerten og syr den sammen igen.med sin pippen ligesom den flyver hen til et andet digt og prikker hul på aftensolens røde vandpytter.GenspejletNu går den efter spejlscenen lidt frem og tilbage ude på vejen foran huset, mens tømreren monterer en ny rukolås på døren og høvler lidt på dørkanten foroven for at rette på en skævhed. Jeg betragter de professionelle hænder, der med selvfølgelig ro håndterer deres værktøj med øvede bevægelser, og ser ham genspejlet i den tofløjede dørs glasrude, en tung skikkelse i forårets skarpe lys. Han gør sig færdig, smækker med låsen for at afprøve dens effektivitet. Lægger værktøjet på plads i ordnet rækkefølge og slår bagklappen i med et smæld.Mens vi ordner regnskabet, syr vipstjerten stilheden sammen, inden den atter giver sig til at søge sin mage. Låsen klikker. Slut på scenen.
