Bedaget



 Kreative skrivekurser skader den vestlige litteratur. Det hævder, ikke så lidt overraskende og kontroversielt den svenske forfatter Horace Engdahl, som desuden er et fremtrædende medlem af Det Svenske Akademi og tidligere permanent sekretær for Nobelpriskomiteen, i et interview med den franske avis La Croix som optakt til uddelingen af nobelprisen i litteratur, der fandt sted i går. Og han siger uddybende, at den vestlige litteratur ikke bare er blevet fattigere på grund af de kreative skrivekurser, forfatterskoler med videre, men også som følge af den økonomiske støtte og sikring af forfatterne. Han, der i mange år har været en indædt forkæmper for den europæiske litteratur, læser nu gerne forfattere fra Asien og Afrika, hvor han genfinder en bestemt frihed, som han ikke håber vil blive formindsket gennem assimilering og vestliggørelse af disse forfattere.
Bag synspunktet ligger en noget bedaget forestilling om forfatterrollen. Professionaliseringen af forfattergerningen igennem legater og statslig støtte har ifølge Engdahl en negativ effekt på litteraturen. Selvom han forstår fristelsen efter denne sikkerhed, så mener han, at den afskærer forfatterne fra samfundet og skaber en usund tilknytning til institutioner. Tidligere ville forfattere for at tjene til livet være taxichauffører, kontorassistenter, sekretærer og tjenere. »Samuel Beckett og mange andre levede sådan. Det var hårdt – men de forsørgede sig selv.«
Sædvanligvis er Horace Engdahl en verdenslitterær kapacitet og knivskarp kritiker, men det her er da den værste generalisering af forfatterrollen, en idyllisering og dyrkelse af den mandlige forfatter iblandet lidt nordisk romantik. Eller måske har han bare drevet gæk med den franske avis og fået os alle til at tippe på en asiatisk eller afrikansk modtager af Nobelprisen.

