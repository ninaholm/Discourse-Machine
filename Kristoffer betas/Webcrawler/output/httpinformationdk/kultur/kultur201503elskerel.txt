Elsker, elsker ikke: Philip Tafdrup Jørgensen
Små fisk, der spiser død hud af menneskers fødder. Duftlys og vodka med glimmer. Levebrødspolitikere og folk, der ikke tvivler på egne sandheder


 Elsker
At snorkle og finde ting på havets bund, drivhuset i Botanisk Have, zoologiske glas med dyr i sprit, astronaut-is med for mange vingummier. Præcise betegnelser, fx at rifle et geværløb. Lugten af nyslået græs, tryksværte, asfalt. Hollywood-film fra 1940’erne – lyssætningen på den kvindelige hovedperson og mængden af cigaretter og drinks. Glødepærer, træk-op-grammofoner, spræt-op-bøger. Hollandaisesauce (fire æggeblommer til én pakke smør), lappedykkeres parringsdans, lyden af en Dunhill-lighter, der lukker. Uglegylp. Sumobrydning. Bombastiske frontispicer. Sex. Trompetfisk. Folkeoplysning. Friske krydderurter. At drikke af kartonen.
Elsker ikke
Små fisk, der spiser død hud af menneskers fødder. Duftlys og vodka med glimmer. Levebrødspolitikere og folk, der ikke tvivler på egne sandheder. Varer pakket 3-i-1 hvor man kun vil have én, fx tyggegummi. Snak på jazzkanalen. At skrive lange beskeder på elektronik uden qwerty-tastatur. Omstillingsparathed. Bettingfirmaer. Store grupper af fodboldfans, der får byen til at lyde som Tyskland i 30’erne. Politiets cykelbødekvoter. At nogle får stress, mens andre går arbejdsløse. Billeder af gamle flammers børn på sociale medier. At porto på et A-brev er steget 122 procent på ti år. Autokorrektur. Toldbarrierer mod ulande.
På denne plads skriver forfattere lister over ting, højt som lavt, de særligt holder af og ikke holder af.

