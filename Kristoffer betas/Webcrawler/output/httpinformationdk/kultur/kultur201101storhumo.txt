En stor humorist er født
Forfatteren Lone Aburas skriver som en gammel livserfaren rotte


Jeg er helt pjattet med Lone Aburas nye bogDen svære toer.En kollektivroman kalder Olga Ravn romanen i sin anmeldelse her i sektionen. En forfatter, som tilsyneladende ikke helt ved, om hun vil være ved, at hun skriver noget så gammeldags som en socialrealistisk kollektivroman. Hun gør det så alligevel og iklæder projektet alle mulige forbehold, ironi og metaovervejelser. Ja, det lyder egentlig som noget, der på forhånd er dømt til at mislykkes, som en postmodernistisk leg, der kommer et par årtier for sent, men faktisk er det både morsomt og velgjort.Lone Aburas indleder romanen med en læservejledning til sin egen bog. Hun fortæller, at hun i sin nye bog har valgt at arbejde med en alvidende fortæller. Hun fortæller også, at det ikke var planen til at begynde med. Hun ville derimod skrive bogen i jeg-form, men det blev simpelt hen for surt og halvbittert. Og hun tilføjer: »Det gode ved den alvidende fortæller er, at den kan hoppe ud og ind af personernes hoveder. Det, tror jeg, bliver sjovt. For det andet har mange forfattere haft stor succes med at skrive romaner med en alvidende forfatter. Den succes vil jeg også have«.Også i forhold til socialrealismen er hun reflekteret morsom: Alt skal op til overfladen, som hun skriver. Hun vil ikke som Hemingway, Helle Helle og Herman Bang kun vise toppen af isbjerget, mens læserne så selv skal finde, hvad der er under overfladen. I hendes bog skal der ikke læses mellem linjerne. Alt skal være lige ud af posen. Alt skal, som i en parodi på en realistisk roman, være præcis, ligesom det er i virkeligheden.Elegant lethedJeg er helt til fals for hendes både lidt primitive og elegante humor. Jeg grinede mig gennem hele romanen. Og det skyldes ikke kun bogens metalag og leg med læserne, men også, at hun midt i denne sjove ramme faktisk får peget på en alvor, som vokser ud af de historier, hun fortæller undervejs. De ironisk tegnede og karikerede personer som en frisør, kontormand, akademiker, centervagt begynder man pludselig undervejs i romanen at fatte sympati for, fordi hun fortæller så medrivende og godt. De får liv og bliver skæbner, også selv om man hele tiden er bevidst om, at de blot er udslag af forfatterens leg med læseren.Lone Aburas debuterede stærkt sidste år med romanenFøtexsøen,hvor hun dyrkede en mere bitter og selvled stil, men også med meget humor og ironi. Jeg var imidlertid ikke overbevist om, at hun kunne komme så stærkt igen. Den skepsis har hun allerede tematiseret med sin egen titel,Den svære toer.Og hun kommer stærkt igen. Jeg troede faktisk, at hun var for ung til at beherske så suveræn en humor.Man bliver ganske enkelt i godt humør af at læse Aburas. Hun har en elegant lethed og suverænitet, og jeg kan i momenter ikke lade være at sammenligne hende med den ungarske mester-ironiker Péter Ésterhazy. Tænk, at vi har fået sådan en stemme i dansk litteratur. De er sjældne. Mer, tak!
