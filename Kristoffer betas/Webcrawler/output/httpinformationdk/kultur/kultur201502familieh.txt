Familiehistoriens spøgelser
Olga Ravn: Nogle af de mest ufattelige relationer jeg har, er til stedsøskende, jeg ikke længere ser. Der er en underlig, næsten pervers ekskæreste-agtig følelse, hvor man ikke kan komme ud af den intimitet, som man på et tidspunkt er blevet castet til


 En ung kvinde plages af barndommens uafklarede skilsmisser. Fortidens bånd. Hun kan ikke give slip på ting – selv lang tid efter sidste udløbsdato. »Der er meget forrådnelse i Celestine, et klistret spor,« fortæller Olga Ravn om sin nye roman. »Hovedpersonens historie er forældet, og det føles næsten, som om hun oplever den som forrådnet. Lus, urin, beskidt og ulækkert ... Klamt!«
Ravns første roman er en parallelhistorie om en ung kvinde og spøgelset Celestine, der har hjemsøgt et slot, siden hun i 1600-tallet blev muret inde af sine forældre for at forelske sig i en staldknægt. Hovedpersonens besættelse af spøgelset trækker hende dybt ind i rummet mellem fortiden og nutiden, mellem uvirkeligt og virkeligt. Og i dette in-between finder man linket til debuten fra 2012, digtsamlingen Jeg æder mig selv som lyng. Prosa er nemlig nyt land for forfatteren: »Jeg kunne pludselig mærke, at det ikke nyttede noget at sidde og skrive det her med en eller anden lyrisk stemme,« siger hun. »Det skulle være en fortæller med et temperament, ikke hundrede procent sympatisk, hun skulle være fejlagtig, måske irriterende og latterlig. I prosaen kunne arbejdet med en fortæller forløse sig på en anden måde.«
Den gotiske roman har været en stor inspirationskilde for Olga Ravn. Dens yndlingsobjekter, kvinders undertrykte behov og spiritualitet, vender hele tiden tilbage i vores samtale. »I den gotiske roman er det altid unge piger, der ikke ved, hvordan de skal udtrykke deres seksualitet. Det okkulte bliver derfor en måde at udtrykke sin seksualitet og position. Og det giver autoritet og magt,« forklarer hun om den livslange fascination af bl.a. rækken af unge kvinder, der gennem historien har påstået at være besat af ånder: »Hvis der ikke er nogen, der lytter til dig, du er 16 år og bor på prærien, så er det pludselig rimelig fucking fedt at blive besat af en ånd!« griner Ravn.
De historier, vi fortæller hinanden
I Celestine er det ikke det seksuelle, men minder om sammenbragte skilsmissefamilier, nye stedsøskende, hjem og kombinationer, der spøger. Det væld af forskellige fortællinger, der gemmer sig bag ordet ’skilsmisse’ har været anledning til mange refleksioner i forbindelse med bogens tilblivelse: »Noget, der har været interessant, når jeg har talt med jævnaldrende om deres oplevelser og tænkt over mine egne, er, at folk har enormt svært ved at acceptere hinandens erfaringer som almene. Alle har ligesom behov for at tale om deres egen historie, og alle har behov for at understrege, at deres historie er specifik for dem,« forklarer Olga Ravn om bogens researchfase.
Identiteten som ’skilsmissebarn’ virker underligt unuanceret i forhold til at forklare de forskellige oplevelser, forklarer forfatteren. »Vi mangler et fælles sted for skilsmissen,« siger forfatteren, »ingen kan genkende sig i de ord, vi har nu. Sproget slår ikke til.«
Retten til historien
At skilles ad er intet nyt. Mennesker med børn har i hundredvis af år forladt hinanden i en eller anden udstrækning. Men skilsmissebarnets rolle er stadig tabubelagt. Særligt kan et barns kritik af forældrenes beslutninger skabe konflikt: »I en familie er der hele tiden en forhandling i gang om, hvem der har retten til den fælles fortælling. Det er intenst for et barn at sige, at den historie, vi fortæller om vores familie, er forkert,« forklarer Ravn, »at sige: Den historie, jeg har oplevet med vores familie, er anderledes end din, og jeg har ret til den historie.«
At børn søger at genfortælle familiens historie, når de er blevet ældre, blev blandt andet illustreret sidste år i Maja Lee Langvads bog Hun er vred. I den viste Langvad, hvor betændt det kan være at konfrontere sine forældre med deres narrativ om deres eget barns adoption. At udfordre den etablerede historie er en helt anden ting end at udfordre sine forældres værdier, understreger Ravn. »Det er heftigt, fordi det undergraver forældrenes selvopfattelse.«
»Sprog skaber virkelighed. Hvis ikke vi har ord til at benævne særlige relationer, situationer eller følelser, så er det tæt på, at de ikke eksisterer,« mener Olga Ravn. Specielt de ord, vi har tilgængelige til at tale om forhold, der ikke er bundet af blod, mangler:
»Alle de ord, vi har, er ligesom så ubehagelige. Bonusbror, stedsøster, papmor ... Sproget er ikke nået frem til, hvad vi skal gøre ved det. Jeg tror, at der findes mange tilfælde, hvor man siger til hinanden, at blodets bånd ikke er stærkere end andre, selvom det er – og det kan føre til smerte.« Ravn gør meget ud af at sige, at bogen bestemt ikke giver nogen svar eller fælder nogen dom. Hvis der er en kommentar til moderne skilsmisser at finde i romanen, så er det en problematisering af de deleordninger i forhold til børn, der ofte kommer i kølvandet på dem. Hun efterlyser mere åbenhed i de relationer, en indrømmelse af, at de er svære, og at de kræver, at vi skaber nye rum: »Jeg tror faktisk det kan være en rigtig god ting, hvis man åbenlyst viser hinanden, at man godt ved, at nogle børn har en særlig nær relation til deres mødre eller whatever. Og det er okay, og det space skal de have. Jeg tror, man kommer tættere på hinanden af at acceptere og respektere, at der er forskellige relationer og rum i en familie, hvor der ikke er plads til alle. Det er meget værre, hvis man lader som om!«
Søskenderoulette
I en af de mere komiske scener i Celestine flygter hovedpersonen skamfuldt ud af en bagel-shop ved synet af en gammel papbror, hun ikke har set i årevis. Situationen er svær: »Jeg synes, nogle af de mest ufattelige relationer, jeg har i mit liv, er til de stedsøskende, jeg ikke længere ser. Det er en underlig, næsten pervers ekskæreste-agtig følelse, hvor man ikke kan komme ud af den intimitet, som man på et tidspunkt er blevet castet til, uden rigtig selv at have et valg,« siger Olga Ravn.
Også her mangler vi måder at forholde os til den opløste familie på. »Der er ingen koder for, hvordan man opfører sig i den situation lige nu!« udbryder Ravn.
Og det er noget man kan gå og tumle med lige fra barndommen af. Den undren, der plantes tidligt, sidder fast som et mørke i én. Ravn er overbevist om, at vi bærer det med os:
»Barnet tænker: Jeg kan simpelthen ikke forstå, hvorfor vi fortæller historien, som vi gør. Hvorfor må de her følelser godt være her, når de her ikke må? De her mennesker må vi godt tale om, men dem her taler vi aldrig om mere ... Det er både farligt og ubehageligt, men også underligt spøgelseshistorie-agtigt. Jeg tror, det er derfor, jeg har valgt det gotiske træk i romanen – eller spøgelset. Det er som en følelse af at gå igennem et mørkt hus, og på den ene side føle, at man kender hver en afkrog, men rummene henligger stadig i mørke.«
En ny ceremoni?
Hvordan forløser vi alt det her usagte, hvad skal vi gøre af alle de følelser, mennesker og ønsker, der bliver tilovers, når noget er gået i stykker? Jeg spørger, hvad hun synes, vi kunne gøre anderledes? Hun tænker lidt og svarer: »Det kunne være fedt, hvis det fandtes et skilsmisseritual!« Jeg begynder at grine. Hun uddyber: »Ligesom der findes ritualer for alle mulige andre ting – der er et ritual for, når man holder op med at bruge sut! Hvorfor kan der ikke være det, når man bliver skilt? Et ritual, hvor man tager ud i en park, hvor man klipper et bånd eller noget. Vi mangler jo det fælles sprog. Og et ritual jo er et fælles sprog ... skilsmissen skal ligge et sted i verden, så man kan sige ordentligt farvel til det, der var.« Det er måske sådan, vi undgår at blive hjemsøgt.

