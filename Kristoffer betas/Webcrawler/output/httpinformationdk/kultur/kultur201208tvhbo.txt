’Det er ikke tv – det er HBO’
Det gik ikke stille for sig, da den amerikanske kabelkanal HBO lancerede sin nye, nordiske Video on Demand-tjeneste i Stockholm i torsdags: Der var både drinkspiger, en Sinatra-efterligner og store ord
Foto fra HBO’s ’Boardwalk Empire’. som er en dramaserie, der er centreret omkring Enoch ’Nucky’ Thompson, en politisk figur, der kontrollerede Atlantic City under den såkaldte forbudstid tilbage i 1920’erne og 1930’erne.


 Fly me to the Moon ...«
Hvis man lukker øjnene og bruger fantasien, kan man godt forestille sig, at man sidder på et fashionabelt hotel i Miami, den 31. december 1958, og lytter til selveste Frank Sinatra synge nytåret ind.
I virkeligheden sidder jeg og ca. 60 andre journalister fra Sverige, Norge, Finland og Danmark i et balsallignende lokale på fotografimuseet Fotografiska i Stockholm og lytter til en mand iført smoking, laksko og slikket hår prøve at efterligne Sinatra, komplet med drink i hånden og forsøg på improviseret, lettere beruset sludren ind imellem numrene.
Det lykkes ham ikke ganske, men det hjælper på stemningen, at letpåklædte drinkspiger også serverer kulørte drinks for os journalister, og at der på væggene omkring os projiceres billeder af den solbeskinnede strandpromenade i Floridas største by, som er skuepladsen for den nye tv-serie Magic City, der foregår blandt gangstere og hotelejere i Miami i slutningen af 1950’erne, og som de forsamlede lige har set første afsnit af.
Nyt og gammelt
Nej, det går ikke stille for sig, når HBO kommer til Norden. Den amerikanske kabel-tv-gigant, der står bag voldsomt populære og kritikerroste tv-serier som Sex and the City, The Sopranos, Six Feet Under, The Wire, Boardwalk Empire, True Blood, The Newsroom og Game of Thrones, er i fuld gang med at etablere sig i de nordiske lande med sin internetbaserede Video on Demand (VoD)-tjeneste – og en ny, kabelbåren tv-kanal – og første skridt er at bejle til pressen.
Hidtil har man i Danmark skullet vente flere måneder efter den amerikanske premiere for at få en ny HBO-serie at se (de bliver vist på den betalingskanalen, CANAL+) og endnu længere for at se dem på ’gratis’ kanaler som DR og TV 2 – hvis man da ikke har været desperat nok og i stedet har downloadet den ulovligt.
Men fra midten af oktober kan fans af HBO’s tv-serier – og dem findes der mange af i Norden – kanalens målgruppe udgør 31 procent af befolkningen, i alt fem millioner mennesker, siger Hervé Payan, direktør for HBO Nordic – tegne et abonnement på kanalens VoD-tjeneste og således få adgang til ikke blot de nyeste afsnit af f.eks. Game of Thrones, inden for 24 timer, efter det er blevet sendt på amerikansk tv, men også hele HBO’s bagkatalog af tidligere sæsoner og ældre tv-serier, og man vil selv kunne bestemme, hvornår man vil se hvad. HBO Nordic vil i øvrigt tilmed byde på film og serier fra andre producenter end HBO selv.
Stærk udmelding
Hele herligheden kommer til at koste mindre end 75 kroner om måneden, får vi at vide af Harvé Payan, og man vil kunne se tv-serierne på både tv, computer, smartphone og tablet i HD-kvalitet, og alt, selv de nyeste tv-serieafsnit, bliver undertekstet på dansk og de øvrige nordiske sprog.
Det er en ambitiøs udmelding fra kabelkanalen med det vel nok stærkeste brand, og det sætter danske VoD-udbydere som YouSee og CANAL+/C Moores YouBio og Stofa og amerikanske Netflix, der også er på vej til Norden, under pres: Hvad bliver prisen på deres tjenester, hvornår kommer de, og hvad vil de indeholde?
Der findes selvfølgelig andre amerikanske kabelkanaler, der laver fantastiske dramaserier – AMC har Mad Men, Breaking Bad og The Walking Dead, Showtime har Dexter og Homeland, FX har Sons of Anarchy og Justified – men det er HBO, der i 1990’erne satte gang i og siden har stået i spidsen for amerikansk tv-dramas utrolige opblomstring. En opblomstring, der om noget har sat Hollywood i skyggen, og hvor fremragende manuskriptforfattere, instruktører og skuespillere boltrer sig med at lave udfordrende, intelligent og underholdende tv af en sjælden høj kvalitet – også visuelt.
Frihed til at flyve
»It’s not TV, it’s HBO,« lyder kabelkanalens berømte motto, som understreger, at der er tale om tv i særklasse. Susanna White, der har instrueret to miniserier for HBO, Generation Kill og den aktuelle Parade’s End og et afsnit af Boardwalk Empire, er også blevet hentet til Stockholm for at synge kabelkanalens pris. Og det gør den britiske instruktør gladeligt, fordi, som hun siger, »de forstår som ingen andre kreative mennesker.«
Det er et trygt miljø at arbejde i, fortsætter hun, »og jeg tror, at alle kunstnere har brug for tryghed. De opmuntrer én til at forfølge den stærkeste vision, man har, og er samtidig meget hjælpsomme i forhold til, at man når det mål. De krydsforhører én omkring ens vision for en serie, og lige så snart man har kunnet definere den klart og tydeligt, og alle er enige om, at det er den rigtige at forfølge, så giver de én frihed til at gøre det. Hvor andre selskaber har det med at blande sig i selv de mindste detaljer, mens man er i gang, lader HBO én flyve frit og holder samtidig et stort sikkerhedsnet under én i form af dygtige medarbejdere.«
Drinkspigerne er selv begyndt at drikke de kulørte drinks, og fra den lille scene høster den smokingklædte mand bifald fra de journalister, der stadig sidder i balsalen, da han stemmer i med en af Sinatras signatursange, »I did it my way ...«
Det gør HBO altså også, og mon ikke selskabet selv har bedt ham synge lige præcis dén sang.
 
 
HBO’s nordiske VoD-tjeneste begynder i midten af oktober. Netflix, YouSee og Stofa mangler endnu at melde ud, hvornår de går i gang. www.hbonordic.com

