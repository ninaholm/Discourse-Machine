’Her overgår virkeligheden fiktion’
Forfatteren til en bog om livet som fange i Guantánamolejren skal have en forbløffende præcis erindring om, hvad der blev sagt under de talrige afhøringer, han blev underkastet– nogle under tortur. ’Der er ikke noget fiktivt i bogen,’ siger hans redaktør
Det tog Mouhamedou Ould Slahis og hans advokater syv år at overtale USA’s regering til at frigive teksten til ’Dagbogen fra Guantanámo’.


 Historien om tilblivelsen af mauretaneren Mohamedou Ould Slahis, Dagbogen fra Guantánamo starter den dag i 2005, da han for første gang møder sine to civile advokater, Nancy Hollander og Sylvia Royce, i den amerikanske fangelejr på Cuba.
»Sylvia og jeg var ankommet til lejren fra Fort Lauderdale i Florida efter tre og en halv times flyrejse. Vi gik direkte hen til en lille barak, hvor militærmyndighederne var begyndt at arrangere møder mellem advokater og deres klienter,« fortæller Nancy Hollander.
»Vi gik indenfor i barakken, og der stod en ung mand. Han smilede, da han så os, og bredte sine arme ud. Han ville omfavne os, men han kunne ikke komme os i møde, fordi hans fødder var lænket til gulvet, så vi gik hen og gav ham et stort knus.«
Det var under dette første møde, at Mouhamedou Slahi fortalte sine advokater, at han var i færd med at skrive en beretning om fire år i fangenskab, der startede i november 2001 med en ulovlig overførsel i et fly fra Mauritanien til et fængsel i Jordan og fortsatte til en fangelejr i Afghanistan og endte i Guantánamolejren i august 2002, hvor han den dag i dag stadig sidder i en celle. Hollander fortæller:
»På det tidspunkt i sommeren 2005 havde han skrevet 90 sider i hånden på engelsk, der er hans fjerde sprog efter arabisk, fransk og tysk. Han fortalte os, at han havde skrevet det for at orientere os. I slutningen af 2005 havde han skrevet 460 sider, og det var oplagt, at det skulle blive til en bog.«
Denne anekdote fortalte advokaten mandag ved et offentligt møde om bogen i Theater 80 i New York-kvarteret East Village, der var arrangeret af Pen America og American Civil Liberties Union.
Siden udgivelsen i slutningen af januar i USA og flere andre lande er Slahis dagbog blevet en international bestseller. Den udkom på dansk i onsdags og blev anmeldt her i avisen 23. januar.
På mødet læste amerikanske forfattere, poeter og skuespillere udvalgte uddrag fra Slahis bog op for en tætpakket sal. Forfatterens manuskript er visse steder censureret af de amerikanske myndigheder, hvilket viser sig som en tyk sort streg over navne, sætninger, afsnit og flere steder hele sider.
På amerikansk anvendes udtrykket ’redacted’ (redigeret væk) for censureret. Under oplæsningen hørte man derfor navne på forhørere erstattet med ’redacted’. Dramatikeren John Guare valgte at erstatte ’redacted’ med ordet ’goiiiiing’.
»Det er som om disse forhøreres identitet blev helt virkelig, når man hørte dem blive kaldt ’redacted’,« bemærker Larry Siems, redaktør på Slahis bog.
Enestående hukommelse
Siems, der gæster Danmark i næste uge, fik første gang nys om dagbogen, da han læste udskriftet fra en retshøring i Guantanamo i 2005, hvori Slahi nævner bogen.
»Så det kom ikke som en overraskelse, da jeg i 2012 modtog henvendelse om at redigere manuskriptet,« fortæller redaktøren.
Det tog den mauretanske fange og hans advokater syv år at overtale USA’s regering til at frigive teksten. Nancy Hollander, Sylvia Royce og flere andre advokater med sikkerhedsclearing fra myndighederne har læst det fulde ucensurerede manuskript, som de en dag håber vil blive offentliggjort i sin helhed.
Ét af de mange forbløffende aspekter ved Mouhamedous dagbog er hans evne til ordret at gengive dialoger fra uendeligt lange afhøringer, som ligger flere år tilbage.
Det foranlediger spørgsmålet: Er det virkeligt muligt, at hans hukommelse er så præcis og så kolossal stor? Eller er der fiktive elementer i manuskriptet?
Siems har aldrig mødt den mauretanske fange og ej heller haft mulighed for at korrespondere med ham om redigering af bogen. Ikke desto mindre afviser han bestemt, at nogle dialoger skulle være fiktion.
»Jeg har tjekket alle de begivenheder, han refererer til i dagbogen, med officielle dokumenter. Der er udskrifter fra retshøringer og rapporter fra Senatet og forsvarsministeriet, hvor alt ned til den mindste detalje og datoerne stemmer overens med Slahis beskrivelse. Hans hukommelse er forbløffende,« siger redaktøren.
Det bekræfter advokat Hollander i et interview med Information:
»Hans hukommelse er ekstraordinær. Jeg har mødt mange andre fanger i Guantánamo. Ingen andre har lært engelsk som han. Ingen andre er så veluddannede. Efter min mening ville han i enhver sammenhæng fremstå som et enestående individ – også hvis man placererde ham midt på Manhattan.«
Larry Siems fortæller, han har redigeret manuskriptet ligesom han ville gøre med alle andre. Der var stavefejl, forkert syntaks og her og der brug for at flytte rundt på tekstblokke og strømline flowet.
Redaktøren føler, at han i løbet af det langvarige arbejde med teksten har lært båd fangen og forhørslederne at kende, samt fået et indblik i, hvordan det er at anvende og blive underkastet tortur.
»Virkeligheden overgår her fiktion. Som amerikaner har jeg altid haft svært ved at forstå tortur – hvad der sker mellem disse individer. Jeg kan identificere mig med Mouhamedou såvel som med hans forhørere – de er alle mennesker. Det er hans bedrift.«
Information bringer i morgen et uddrag af Mouhamedou Ould Slahis, ’Dagbogen fra Guantánamo’, der er udgivet på forlaget People’s Press

