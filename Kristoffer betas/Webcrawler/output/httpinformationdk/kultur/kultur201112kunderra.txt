Kunder raser over fyret boghandler
Forfattere, litterater og dedikerede boglæsere har samlet sig i en protestaktion mod fyringen af Sidsel Brun Saugman fra kvalitetsboghandlen Atheneum i København. De kræver hende genansat og har boykottet butikken
Forringelser. ’I mine år som boghandler lærte jeg at have med bøger at gøre på en måde, som ikke bare handlede om at scanne dem og lange dem over disken. Men nu skærer man i personalet, så der ikke længere er tid til at yde en ordentlig service,’ fortæller Sidsel Brun Saugman.


 »Jeg er rystet i min grundvold, Sidsel er stjernen på bøgernes himmel over Danmark, og hun har vist mig vej i over 30 år.« Sådan lyder forfatteren Knud Romers reaktion på, at den erfarne boghandler Sidsel Brun Saugman er blevet bedt om at forlade sin faste plads bag skranken i Atheneum i København efter 43 års tjeneste i den traditionsrige boghandel.
Atheneums nye ejer, direktør i SL-fonden Mogens Eliasson, er utilfreds med boghandlens bundlinje og kalder afskedigelsen for en »økonomisk beslutning«.
Men det er først og fremmest en dårlig beslutning, mener en større del af Atheneums faste kundeklientel, der har startet en fælles protestaktion og med harmdirrende mails, blogindlæg og facebookopdateringer nu opfordrer alle til at boykotte butikken, så længe fyringen står ved magt.
Blandt aktivisterne finder man forfattere som Pia Juul og Rasmus Graff samt lektor i kunst og kulturvidenskab på Københavns Universitet, Tania Ørum, der på sin facebookprofil kalder fyringen af Sidsel Brun for »skræmmende.«
»Uden hendes store viden om bøgerne og hendes enorme internationale kontaktnet er det jo ikke længere en kvalitetsboghandel. Og Atheneum er måske den eneste kvalitetsboghandel, vi har tilbage i København,« skriver Tania Ørum.
Knud Romer har sendt sin protest i en mail direkte til SL-fondens direktør, Mogens Eliasson, og skriver her med vanligt schwung:
»At fyre Sidsel Brun er at rejse en skamstøtte over den person og den institution, som har gjort det, og det vil ikke blive glemt, så længe der stadig findes bare en eneste person i Danmark, som ved, hvem Sidsel Brun er«.
Sidsel Brun blev ansat i Atheneum i 1968, bare 19 år gammel, og regnes af mange for en institution i det litterære miljø. Hos hende har skiftende universitetslektorer og -studerende i en menneskealder søgt kyndige råd om litteratur — men den 31. januar 2012 træder den forstandige boghandler for sidste gang ind ad døren til den butik, hun selv kalder for sit »andet hjem« — og som Knud Romer kalder »hendes andet jeg«:
»Det er ikke kun bøger, som står på hendes reoler — det er hendes væsen — og at betræde hendes boghandel er at gå ind i en bevidsthed — måske det sidste sted i vores land, hvor boghandlen og boghandleren er ét,« skriver han i sin mail.
Overvældende opmærksomhed
Også litteraturprofessor Hans Hertel er fortørnet over den utidige fyring. I sin ugentlige klumme i Politiken betegner han fyringen som et symptom på den gradvise og systematiske forringelse af kvalitetsboghandlerne herhjemme, hvor »kvalitet afløses af bestsellersalg — selv her på det gode hjørne over for universitetets hovedbygning, hvor ørnen skuer det himmelske lys«.
Selv ved Sidsel Brun ikke rigtig, hvordan hun skal forholde sig til protestbevægelsen — for selv om hun nok er smigret, er hun samtidig en anelse betænkelig ved metoderne.
»Det er meget overvældende, at folk er villige til boykotte Atheneum for at støtte mig. Men det er jo ikke så godt for boghandlen, og jeg håber sådan, at den kan få lov til at fortsætte i mange år endnu,« siger hun.
Der har været boghandel på hjørnet af Frue Plads siden 1874, men den har kun heddet Atheneum de sidste 30. Navneforandringen fandt sted samtidig med overgangen til medarbejdereje i 1979, hvor Sidsel Brun blev udpeget som den ene af tre daglige ledere. Da Gyldendal i 2006 overtog firmaet som basis for en netboghandel, fortsatte Sidsel Brun som direktør, indtil butikken i 2010 blev købt af SL-Fonden, der i forvejen råder over seks andre universitetsboglader fordelt på KU, RUC og CBS. Sidste år købte de også Akademisk Boghandel i Studie-stræde, lukkede den og overflyttede salget til Atheneum for at minimere omkostningerne. Det er den samme rationaliseringstænkning, som nu har ført til fyringen af Sidsel Brun, og ifølge hovedpersonen selv er det skruen uden ende.
»I mine år som boghandler lærte jeg at have med bøger at gøre på en måde, som ikke bare handlede om at scanne dem og lange dem over disken. Men nu skærer man i personalet, så der ikke længere er tid til at yde en ordentlig service. Det hele skal gå så stærkt — og sådan en spiral går kun én vej,« siger Sidsel Brun, der også på et personligt plan er skuffet over fyringen.: »Atheneum har været mit ’home away from home’. Jeg blev tidligt fanget af det her liv, og jeg har aldrig lavet andet. Så selvfølgelig er jeg ked af at forlade det på den her måde. Jeg er jo så gammel, at jeg alligevel skulle have været på pension om et par år,« siger hun.
Direktør i SL-fonden Mogens Eliasson erkender, at fyringen af Sidsel Brun »kan se mærkelig ud«, men trods den seneste uges mange protester, fastholder han, at beslutningen er både rigtig og nødvendig.
»Man kan ikke sætte spørgsmålstegn ved Sidsel Bruns store historiske betydning for butikken. Men vi har simpelthen været nødt til at skære i vores omkostninger, for sådan som butikken kører i øjeblikket, hænger tingene ikke sammen. Men jeg kan godt forstå de mennesker, som i mange år har været vant til at få en superb betjening af hende,« siger Mogenns Eliasson, der fortæller, at han den seneste uge har modtaget mellem 25-30 mails fra vrede kunder.
—Har protesterne fået dig til at tvivle på din beslutning?
»Det ville være løgn at sige, at de ikke har gjort indtryk, og jeg har da også flere gange tænkt, om det nu virkelige er den rigtige beslutning, vi har truffet. Men indtil videre har vi ikke planer om at ændre på den.« Mogens Eliasson har personligt svaret samtlige vrede kunder per mail.
Hans svar har dog ikke mildnet Knud Romer, der slutter sin protestskrivelse til Mogens Eliasson med følgende hilsen på jidisch: »Gai kakhen afenyam«. Det betyder noget i retning af: »Du kan skide i havet«.

