Idé om objektiv historieskrivning



 Bedømmelse: 5/6
De hule jernrør sat sammen i hjørnerne af små to- og trebenede elementer og opsat i loftet som skeletter til flyvende tallerkener ligner gamle, minimalistiske skulpturer, der har stået udenfor i Marfa og er blevet mærket af vind og vejr, inden Kasper Akhøj har fundet dem. 
I virkeligheden er det et udstillingssystem udviklet til verdensudstillinger af danske Poul Cadovius, overtaget af kineserne og solgt til kommunisterne i det gamle Balkan, indtil MoMA i New York købte det forleden, og nu skal Abstracta, som systemet hedder, i produktion igen. 
På væggene i rummet på førstesalen på Overgaden hænger en række fotografier fra en faldefærdig hytte. Oplevelsen af dem ændres radikalt ved læsning af teksten, der hører til værket Welcome(to the teknival). 
Hytten hedder E.1027 og arnested for en af modernismens helt store personlige farcer mellem den lesbiske arkitekt Gray, superstjernen Le Corbusier, der uden tilladelse malede på væggene, en grisk læge, der snørede sin patient og en fransk stat, der nu endelig har indset værdien af bygningen. Kasper Akhøj følger restaureringen tæt. 
Akhøjs arbejde er i familie med Danh Vos og handler om den værdigenstande akkumulerer gennem historien, men hvor Danh Vo frembringer færdige objekter, er værket hos Akhøj i virkeligheden hans løbende arbejde, hvilket udstillingen så giver os et indblik i. 
Til gengæld stiller de sig begge kritiske over for den i øvrigt også helt igennem falske idé om en objektiv historieskrivning. Akhøj er poetisk, æstetisk og subjektiv i den manipulerede fortælling, der for eftertiden vil fremstå som sandheden, da den indeholder noget så sjældent som ånd.

