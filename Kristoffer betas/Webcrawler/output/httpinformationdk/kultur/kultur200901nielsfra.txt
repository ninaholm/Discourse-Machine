Niels Frank modtager Montanas Litteraturpris
Forfatteren Niels Frank fik i dag overrakt Montanas Litteraturpris på 100.000 kr. på Testrup Højskole 


 Det blev den tidligere forfatterskolerektor, Niels Frank der fredag eftermiddag modtog Montanas Litteraturpris på 100.000 kr. for digtsamlingen ”Små guder”. 
Niels Frank er blevet kaldt en forfatternes forfatter og modtager prisen, fordi han med dommerkomiteens ord:
” … med den intime og direkte henvendelse som gennemgående formkoncept gennemspiller en lang række stemninger – ømhed, vemod, sorg, melankoli, undren, vrede, indignation – og med en suveræn beherskelse af sine poetiske virkemidler lader hver linje sparke den næste af sted, så resultatet bliver en vidunderligt frigjort skrift kendetegnet ved såvel høj energi som intellektuel præcision. Poesi af denne art er ny på dansk, hvorfor komiteen blandt de seks nominerede kandidater i enighed vil fremhæve denne som den, der bedst lever op til kriterierne, idet disse jo foreskriver, at prisen netop skal gives til et værk, ”som inden for sin genre er fornyende eller som formår at fremstille virkeligheden på en ny og overraskende måde”.”
Dommerkomiteen består af forfatterne Ida Jessen og Mette Moestrup og kritikerne Erik Skyum-Nielsen, Tue Andersen Nexø og Thomas Thurah 
Prisen er indstiftet af Dagbladet Information og Testrup Højskole i 2006 og sponsoreret af møbelfirmaet Montana. Prisuddelingen fandt sted på Testrup Højskole som kulmination på seminaret Tag og læs!

