Charlottenborgs direktør fyret
Kulturministeriet fyrer Bo Nilsson fra stillingen som direktør for Kunsthal Charlottenborg. Grunden er bestyrelsens mistillidserklæring og et stort underskud på over 3,2 millioner kr. 



 Kulturministeriet valgte i går at afskedige direktør Bo Nilsson fra Kunsthal Charlottenborg i København. Kulturministeriet oplyser, at afskedigelsen sker på baggrund af, at Kunsthal Charlottenborgs bestyrelse har meddelt ministeriet, at man ikke kan fortsætte samarbejdet med Bo Nilsson. Derudover sker fyringen på baggrund af »manglende økonomisk styring«, fremgår det af en pressemeddelelse fra Kulturministeriet. Der henvises til et underskud på 3,2 millioner kroner i 2008, hvilket svarer til 34 procent af årets bevilling.
»Jeg finder det overordentligt utilfredsstillende, at en så alvorlig situation er opstået for Charlottenborg. Nu må der omgående ryddes op. Jeg tror stadig på visionen om Charlottenborg som international kunsthal,« siger kulturminister Carina Christensen (K). 
Sat under administration
På grund af underskuddet er museet sat under administration af Kulturministeriet, som har givet tilsvarende 3,2 millioner til Charlottenborg for at dække hullet, så det kan holde sig oven vande året ud. Kunsthallen skal tilbagebetale 2,3 millioner kroner af ministeriets penge. 
Der er ikke længere penge til udstillingsaktiviteter på museet, fordi Charlottenborg ikke må have nogen udgifter. Kun hvis der kan findes sponsorer, der dækker alle omkostninger, vil der igen komme nye udstillinger i kunsthallen. Lige nu kan man se udstillingen Caspar David Friedrich kom aldrig til Sverige ... Han blev i Danmark med svensk samtidskunst.
Før Charlottenborg blev en kunsthal for et års tid siden, var det en udstillingsbygning, som blandt andet husede kunstnersammenslutningerne Grønningen, Corner, PRO og Den Gyldne. Da daværende kulturminister Brian Mikkelsen ansatte Bo Nilsson som ny direktør for Charlottenborg for seks år, demonstrerede flere kunstnere mod den nye linje for udstillingsbygningen.
Ambitionen var at lave en internationalt kunsthal, der kunne konkurrere med blandt andre Arken i Ishøj.
Udstillingsbygningen blev opført bag Kunstakademiet i 1883 efter initiativ fra en række kunstnere. I 1980 overgik bygningen til Kulturministeriet.

