Nye kongelige kulturpriser



 Når cellisten Andreas Brantelid den 19. september modtager Kronprinsparrets Kulturpris ved et stort arrangement i Danmarks Radio koncerthus i Ørestad, bliver han ikke ene om publikums og de kongeliges opmærksomhed.
 Konceptet for prisen er ændret fra i år, og en del af ændringen består af to, såkaldte stjernedryspriser.
 Disse priser tildeles sangerinden Nanna Øland Fabricius, alias Oh Land, og fotografen Joakim Eskildsen.
 Nanna Øland Fabricius beskrives som det ny stjerneskud på den elektroniske scene. Hun er uddannet balletdanser, men strøg sidste år ind på stjernehimlen med sit meget roste debutalbum, "Fauna".
 Joakim Eskildsen betragtes som én af Danmarks mest anerkendte fotografer, og han har en lang række udstillinger, også i andre europæiske lande, samt bogudgivelser bag sig.
 Med hæderen til Andreas Brantelid følger en check på 500.000 kr., mens de to stjernedrys hver kan sætte 50.000 ind på kontoen.
 Prisuddelingen transmitteres direkte i radioens P2 og på DR2 med Mikael Bertelsen som vært.
