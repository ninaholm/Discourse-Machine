Også Cyperspace er klassedelt
Opdelingen mellem mennesker i cyperspace adskiller sig ikke væsentligt fra de samfund, brugerne lever og ånder i. I USA har brugerne af de virtuelle mødesteder Myspace og Facebook pænt og ordentligt delt sig efter klasse og socialt tilhørsforhold, tyder ny forskning på


 Hvad har en pastelfarvet collegepige og en guldkæde-'gangsta' tilfælles? Profiler på nettet. Og som altid halser danskerne forpustet efter amerikanerne, når det gælder trends som en selvskabt identitet i cyperspace. Nogle af de mest populære virtuelle mødesteder er i dag Myspace og Facebook. Myspace har over 180 mio. brugere verden over, mens Facebook må nøjes med omkring 31 mio. - og en heftig fremgang. 
Spørgsmålet er, om teenagere, pæne som punks, søger samme sted hen?
"Nej. Det handler om sociale klasser," siger Danah Boyd, forsker på Berkely Universitet i USA, i et kontroversielt essay, der har fået amerikanske medier og bloggere op af stolene. 
Essayet, der endnu ikke er videnskabeligt underbygget, tager udgangspunkt i interviews med teenagere i syv forskellige stater, analyser af tusindvis af internetprofiler og forskerens mangeårige kendskab til virtuelle sociale netværk. 
Facebook for de fine
Teenagerne, der vælger Facebook, kommer ifølge Boyd primært fra hvide familier, der tilskynder deres børn til at tage en videregående uddannelse. Myspace derimod bliver ofte valgt af immigranter, 'burnouts', 'kunstneravantgarden', 'punks', 'emos', 'goths', 'gangstas', homoseksuelle og andre minoriteter.
"Det er børn af forældre, der ikke selv tog en videregående uddannelse, og som forventer, at de unge får et job direkte efter high school," siger hun. 
Noget af forklaringen kan ligge i Myspace og Facebooks historie. Myspace blev lanceret i 2003. Efter to år havde USA's teenagere taget konceptet til sig, og nye venner blev 'addet' i massevis. Facebook blev lanceret i 2004 som et netværk, der kun kunne bruges af Harvard-studerende. Det bredte sig hurtigt til andre uddannelser, og sidste år blev det åbent for alle. Det har dog bevaret sit ry som pænt collegenetværk for dem, som vil frem i livet, siger Boyd. Myspace har derimod ofte fået tildelt rollen som klassens sære dreng, som forældre helst ikke så deres børn hænge ud med. Og en nylig skandale, hvor det blev afsløret, at 7.000 registrerede sexforbrydere havde profiler på Myspace, formildede sandsynligvis ikke den amerikanske husmor. 
Hæren forbyder Myspace
Boyd fremhæver også den æstetiske forskel på de to netværk i sin undersøgelse af teenagernes valg. Hvor Myspace har en cool arbejdsklasse-attitude og er fyldt med farver, bling bling og Las Vegas, er Facebook mere stilrent, og som Boyd udtrykker det: "et poshy skandinavisk designhus."
Mændene bag Myspace, Tom Anderson og Chris DeWolfe, mener, at Danah Boyd drager nogle forkerte konklusioner i sit essay. "Hvordan kan du putte så mange millioner mennesker i en boks?" siger DeWolfe til det amerikanske nyhedsmagasin Newsweek. Anderson pointerer, at det tiltrækker teenagere fra alle samfundets lag, at man på Myspace selv kan designe sin side, mens layoutet er meget mere stringent på Facebook. 
Tidligere på sommeren forbød det amerikanske militær brugen af Myspace på hærens officielle computere. Det fandt Boyd interessant, da hun syntes, hun kunne se samme mønster i hæren som hos teenagerne. 
"Soldaterne bruger Myspace, mens officererne bruger Facebook," siger hun og forklarer, at mange af Myspace-brugerne ofte går direkte fra skolen til militærtjeneste. 
Myspace er ifølge Boyd den primære måde, unge soldater kommunikerer med deres kammerater på, når de er udsendte. 
Homofobiske racistiske...bib...
"Da jeg først begyndte at lede efter soldaternes Myspace profiler, måtte jeg tage en dyb indånding. Mange af dem var ekstremt pro-krig, pro-våben, anti-arabiske, anti-muslimske og voldsomt xenofobiske," siger hun. Boyd så dog flere og flere profiler, hvor soldater udtrykte tvivl om, hvad de lavede i Irak. 
"Jeg har ikke data til at bekræfte, om der er sket et betydningsfuldt skift, men det fik mig til at tænke. Og så kom hærens forbud. Jeg kan ikke lade være med at tænke på, om en del af målet har været at stoppe kommunikationen mellem soldaterne og den gruppe, som hæren håber på at rekruttere," siger hun. 
"Jeg er homoseksuel, men bruger Facebook og ikke Myspace". Sådan lyder en af kommentarerne, Danah Boyd fik på sit essay. En af de kommentarer, hvor hun blev beskyldt for at være racistisk, for at ødelægge Myspaces annonceindtægter, eller hvor hun blev truet. Selv mener hun, at de voldsomme reaktioner skyldes den berøringsangst, der findes i USA, når talen falder på klasseopdeling. 
Malene Charlotte Larsen er ph.d.-studerende på Institut for Kommunikation på Aalborg Universitet og forsker i unges brug af mødesteder på internettet. Hun mener ikke, at der er lavet nogen danske undersøgelser, der ligner Danah Boyds. 
"Det skyldes måske, at Myspace og Facebook er relativt nyt i Danmark," siger hun. 
Facebook boomer i øjeblikket herhjemme efter, at de danske gymnasier og universiteter er blevet repræsenteret på sitet. Det er nu muligt at tilmelde sig et netværk, der for eksempel hedder 'Uni. Roskilde', hvor der findes 1.657 profiler. Et sådant netværk findes ikke på Myspace. 
Spørgsmålet er, om det egentlig er så mærkeligt. Et indlæg på Boyd's blog lyder: 
"De forskellige grupper hænger ikke ud sammen offline, hvad alle med en hjerne og øjne allerede ved. Hvorfor forventer du, at de hænger ud online? Men bare pak det ind i en akademisk jargon og saml et par point for at dokumentere det åbenlyse." 
Ikke desto mindre mener Boyd stadig, at hun har fat i en vigtig pointe: 
"Splittelsen mellem Myspace og Facebook er bare endnu en måde, hvorpå teknologien afspejler samfundets værdier," siger hun. 

Læs hele diskussionen på Danah Boyds blog: www.zephoria.org

