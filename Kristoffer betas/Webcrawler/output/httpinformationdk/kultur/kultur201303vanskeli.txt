Vanskeligt at afsætte DR-bestyrelsesmedlemmer, der blander sig
Tre medieretslige eksperter vil gøre det juridisk muligt for kulturministeren at afskedige bestyrelsesmedlemmer i DR, der blander sig i det journalistiske arbejde. Med en sådan lov var Katrine Winkel Holm blevet fyret, efter hun selv kontaktede kritisk journalist efter Lars Hedegaard-interview. Ministeren afviser forslaget
 Efter et kritisk interview med formanden for Trykkefrihedsselskabet, er det kommet frem at Katrine Winkel Holm, der udover sit medlemskab af foreningen også er bestyrelsesmedlem i Danmarks Radio, har kontaktet journalisten samt en nyhedschef på DR og skældt dem ud dage før interviewet blev sendt på tv. Foto: Scanpix


 Da Katrine Winkel Holm i sidste uge ringede til en journalist og en nyhedschef for at kritisere et interview, der skulle sendes i Deadline på DR2, overskred hun sine beføjelser som bestyrelsesmedlem i DR.
Det kunne både mediejurister, en medieordfører og kulturministeren i går blive enige om. Men selv om det – med kulturminister Marianne Jelveds (R) ord – ikke tilkommer et medlem af DR’s bestyrelse at henvende sig til medarbejdere i DR, får sagen ingen konsekvenser for Katrine Winkel Holm.
Det skyldes, at der i radio- og tv-loven ikke er fastsat regler om ministerens muligheder for at afsætte DR’s bestyrelsesmedlemmer inden deres beskikkelsesperiodes udløb. Det eneste, der står, er, at bestyrelsen beskikkes af kulturministeren for en fire-årig periode, og at den består af 11 medlemmer, hvoraf tre udpeges af kulturministeren.
Da Katrine Winkel Holm er ministerielt udpeget, er det i sidste ende den siddende kulturminister, der kan tilbagekalde hende, hvilket der tidligere har været eksempler på. I 2008 fyrede daværende kulturminister Brian Mikkelsen to bestyrelsesmedlemmer som konsekvens af budgetoverskridelserne i forbindelse med byggeriet af den nye DR Byen – ganske vist med et enigt medieordførerudvalg bag sig.
Mediejurist Søren Sandfeld Jakobsen fra Aalborg Universitet undrer sig stadig over ministerens tøven, for som han siger:
»Hvor svært kan det være? Regel nummer ét for bestyrelsesmedlemmer i DR er: Du må ikke blande dig i den daglige drift. Hvis der skal være armslængdeprincip i danske medier, skal de blande sig uden om mediernes ytringsfrihed. Det er fundamentalt for ethvert demokrati,« siger han og påpeger, at man ville kunne bruge loven til at afskedige Katrine Winkel Holm uden yderligere drama.
Men fordi loven er uklar, og fordi der er så begrænset praksis på området, foreslår han en ændring af lovgivningen:
»Enten skal radio- og tv-loven ændres og gøres klarere, så der fastsættes regler om ministerens muligheder for at afsætte DR’s bestyrelsesmedlemmer, eller også må Kulturministeriet formulere et sæt vilkår for bestyrelsesmedlemmer,« siger han.
Han foreslår, at der udarbejdes et dokument, som man får udleveret, når man tiltræder i bestyrelsen, og hvis centrale punkt skal være, at man ikke må forbryde sig mod armslængdeprincippet: Der skal stå, at man som bestyrelsesmedlem skal holde sig til at tale om overordnet politik og aldrig blande sig i DR’s daglige drift. Hvis et bestyrelsesmedlem alligevel forbryder sig mod princippet, har vedkommende væsentligt tilsidesat sine pligter, og ministeren kan frit afsætte vedkommende.
Et lovgivningsmæssigt hul
Mediejurist ved Danmarks Medie- og Journalisthøjskole Oluf Jørgensen siger, at det »altid er fornuftigt at præcisere den redaktionelle frihed«, og at der på baggrund af den aktuelle sag netop er en anledning til at præcisere:
»Det burde være en selvfølge for alle, som påtager sig et bestyrelseshverv i et medie, at her gælder særlige hensyn til informations- og ytringsfrihed. Det burde være indlysende. Men jeg kan kun sige, at det åbenbart ikke er indlysende for alle, og derfor vil en ændring af loven eller et sæt vilkår være oplagt,« siger han.
Jørgen Poulsen, professor i journalistik på Roskilde Universitet, bakker op om forslaget:
»Lige præcis på dette punkt, hvor et bestyrelsesmedlem i DR forbryder sig mod ytringsfriheden, er der et lovgivningsmæssigt hul, som kunne trænge til at blive lukket med en regel. Hvis reglen havde været der, ville den have forhindret det her problem,« siger han med henvisning til sagen om Katrine Winkel Holm.
Kulturminister Marianne Jelved afviser i en skriftlig kommentar til Information eksperternes forslag:
»Eventuelle ændringer af reglerne for DR’s bestyrelse kræver efter min opfattelse nøje overvejelser og ville skulle drøftes i medieaftalekredsen. Jeg har dog ikke i sinde at bringe det op.«
 

