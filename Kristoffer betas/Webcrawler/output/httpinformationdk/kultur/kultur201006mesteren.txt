Mesterens farvel
Roger Federer er sendt tidligt hjem fra London, hvor semifinalerne byder på spændende nye navne - og usædvanlig smukt benarbejde
En skade i ryggen og højre ben er en del af forklaringen på, at Roger Federer overraskende tabte sin Wimbledon-kvartfinale til Tomas Berdych. Det fortæller den seksdobbelte Wimbledon-vinder og forsvarende mester efter onsdagens nederlag til den tjekkiske modstander.

LONDON - Gennem hele kampen mod Tomas Berdych forsøgte Roger Federer at pumpe sig selv op til sejr. Gang på gang råbte schweizeren, der ellers ikke har for vane at vise følelser på banen, »Come on!«, men lige lidt hjalp det. For første gang i otte år bliver herrefinalen ved Wimbledon en Federer-løs affære. Gennem hele det afsluttende fjerde sæt, lå kampen på vippen. Federer, bagud 2-1 i sæt og foran 3-2 i partier, havde tre breakbolde ved 0-40 i Berdychs serveparti. Men den 196 centimeter høje tjekke spillede mesterligt i de afgørende dueller. Først servebombede han sig på 15-40 med 217 km/t, så bragte forhånden ham let på 30-40 efter endnu en velplaceret førsteserv, og på den tredje breakbold vovede han sig frem til nettet, hvor Federer fangede ham i fødderne med hvad, der burde have været et passerslag, men i stedet blev til en perfekt vinklet baghåndsflugtning fra tjekkens følsomme hånd.Da Berdych straks efter brød til 4-3 med en hård cross court-forhånd lignede det Federers farvel.Gennem det meste af kampen syntes han i vanskeligheder med at finde rytme. Adskillige rammetræf og unødvendige, hvis ikke ligefrem nonchalante, fejl på nemme bolde gav indtryk af en forsvarende mester ved siden af sig selv.Hans mange 'Come on'-råb lød mere som forsøg på at finde en vej ind i kampen, end som udtryk for at være lykkes med det.Federer har døjet med gener i ryg og ben fra turneringens begyndelse og var nær røget ud allerede i første runde, da verdens nummer 60, Alejandro Falla, servede for sejren foran 5-4 i fjerde sæt. Da klarede Federer sig videre, og for en kort stund så det samme ud til at ske i kvartfinalen mod Berdych. Tjekken havde matchbold i egen serv, 5-4 og 40-30, da Federer slog en farligt lav slicet baghånd så strengene sang på det tys-stille Centre Court, fulgte op med en kontrolleret inside-out-forhånd og afgjorde duellen med en overlegen flugtning.Publikum brølede som vilde. Og endnu vildere, da Federer skaffede sig breakbold med en forhåndsvinder på linjen. Nu kommer han, nu kommer Mesteren, fornemmede man. Men forløsningen blev Berdychs. Tjekken spillede sig til matchbold med to servevindere og afsluttede sit livs kamp med den forhånd, der mere end noget andet er hans varemærke: Hård, flad og stiv, som slog han den med et bræt. Knald, sagde det, og der stod 6-4, 3-6, 6-1, 6-4 på tavlen. Overraskelsen var en kendsgerning.Berdych møder tredjeseedede Novak Djokovic i semifinalen fredag.Vidunderlige VeraKvindernes semifinaler finder sted i dag. Blandt de fire tilbageværende spillere er, heldigvis, den vidunderlige Vera Zvonareva, som besejrede en af turneringens forhåndsfavoritter, Kim Clijsters, i kvartfinalen efter små to timer med nogle af de flotteste sidelæns bevægelser set ved dette års Wimbledon.Den 25-årige russer er først og fremmest en defensiv baglinjespiller og hvilken defensiv baglinjespiller: Hun dækker banens bredde lynhurtigt og synes altid at være i perfekt balance, uanset hvor vanskelig en position, hun bliver tvunget til at slå fra.Især fra baghåndssiden er det kæbetabende imponerende at se på. Selv de hårdeste og mest vinklede slag, når Zvonareva ud til sådan, at hun kan lægge vægten solidt bag sit topspundne to-håndsving. Og når hun en sjælden gang imellem er nødt til at strække sig til det yderste, udviser hun elitegymnastisk smidighed, som da hun mod Clijsters gled kontrolleret ud på højre fod og videre ned i fuld spagat i forsøget på at slice en baghånd over nettet.Lidt ligesom eksperimenterende dansere, der tilpasser sig enhver spontant opstået situation, som havde de øvet netop den i månedsvis, synes Zvonareva umulig at fange på det forkerte ben. Hvis bolden pludselig bliver slået hårdt og lavt mod hende - så opfinder hun, med sit lave tyngdepunkt og på et splitsekund, en slags kompakt knælen, der får selv usædvanlige slag til at se ud som om, de ikke kunne være gjort anderledes.Den 21.-seedede, Bulgakov-læsende, international økonomistuderende og for UNESCO kvindesagsforkæmpende Zvonareva er med sin plads som nummer 21 på verdensranglisten en uventet semifinalist.Det er dog intet i forhold til hendes modstander, bulgarske Tsvetana Pironkova, rangeret som nummer 82 og aldrig i sine hidtil 18 forsøg i stand til at komme forbi anden runde ved en grand slam-turnering. Pironkova sendte i sin kvartfinale den femdobbelte Wimbledon-mester Venus Williams hurtigt i bad med cifrene 6-2, 6-3.OverraskelsernePå den måde har det været overraskelsernes turnering i kvindernes singlerække. Det gik også ud over danske Caroline Wozniacki, der i ottendedelsfinalen blev slået noget så eftertrykkeligt som 6-2, 6-0 på bare tre kvarter af den upåagtede tjekke Petra Kvitova, verdens nummer 62 og dagens tredje semifinalist.Stort set alle danske journalister her ved Wimbledon blev bedt af deres redaktører om at undersøge den vældige personlige/spillemæssige/ trænermæssige krise, nederlaget måtte være udtryk for i Wozniacki-lejren.Hovedpersonen selv forsøgte at forklare, hvad kun de færreste synes at tro på: Hvor helt vildt højt niveauet er, og hvor minimale gradsforskelle der skiller verdens 100 bedste tennisspillere.»Medierne har det tit med at skrive, at bare fordi man møder en, der ikke ligger nummer et i verden, så er det en nem kamp. Men det er det ikke. Der er så mange, der spiller godt. Og de forskellige underlag bringer det bedste ud af forskellige spillere,« lød det fra Wozniacki.Således er der blandt favoritterne kun den suveræne verdensetter og forsvarende mester, amerikaneren Serena Williams, tilbage. Hun har uddelt 'æg' i tre af sine fem kampe på vej mod semifinalen og endnu ikke afgivet et sæt.Hun forventes at løfte the Venus Rosewater Dish på lørdag. Enhver anden sejrskvinde vil være den største overraskelse siden krigen - og det kunne vel egentlig være ganske forfriskende.
