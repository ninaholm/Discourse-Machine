Bogfolk
Tao Lin har stor betydning for en yngre generation af poeter som bl.a. Caspar Eric og Victor Boy Lindholm. The Guardian mente, at Lins skrift minder om en tidlig Douglas Coupland eller Bret Easton Ellis


 Henrik S. Holck
Han debuterede i 1978 som bare 16-årig med digtsamlingen Vi må være som alt. Det var samme år, F.P. Jac og Michael Strunge også debuterede, alle tre på Borgens Forlag og som del af ’Den Nye Generation’. Holck blev kaldt vidunderbarn, og digtsamlingen blev rost og fremhævet af samtidens kritikere, men alligevel forsvandt Holck trods flere udgivelser fra den litterære scene, mens Jac og Strunge fortsat havde succes. Nu udgiver forlaget Gladiator Holcks Testamente & Blomsterdigte, hvor den romantiske digter kommer til fuld udfoldelse. Bogen udkommer den 22. Marts.
Voltaire
En anden særdeles markant udgivelse er Voltaires Afhandling om tolerance fra 1763, en hovedtekst fra Oplysningstiden, der nu kommer for første gang på dansk i Tine Byrckels oversættelse. Værket blev genstand for intens genlæsning i Frankrig efter terrorangrebet på satiremagasinet Charlie Hebdo i januar 2015 og blev efterfølgende solgt i mere end 100.000 eksemplarer. I værket plæderer Voltaire for tolerance mellem religioner og går til angreb på religiøs fanatisme og den overtro, der omgærder religioner og det religiøse. Det er forlaget Korridor, der står bag den danske udgivelse af Voltaire.
