Man kan ikke gemme sig på et bjerg
Rafal Majka trimuferede for anden gang med sejr efter taktisk intelligent kørsel på den hidtil mest krævende bjergetape, der understregede, at touren som underholdende cykelløb har vundet med favoritternes fald


 Overskriften er løftet fra titlen på Henrik Jul Hansens bog omtouren 1997, og den viste sig at passe præcist på gårsdagens 124 km fra Saint-Gaudens til Saint-Lary Pla d’Adet i Pyrenæerne. Som Tinkoff-Saxo’s Rafal Majka vandt efter intelligent økonomisering med kræfterne på den forudgående rutchetur gennem de foregående tre kategori 1-stigninger, hvor løbet uafladeligt skiftede karakter.
Som tilskuer fornøjede man sig ved de løb i løbet, der ikke så meget drejede sig om at fravriste Astanas fænomen, Vincenzo Nibali, den gule trøje. Han var urørlig og lagde i går yderligere afstand til den samlede toer, Movistars Alejando Valverde. Men i niveauet under Nibalis dominans udkæmpedes drabelige slagsmål.
Man hæftede sig ved konkurrencen mellem de tre franske ryttere, AG2R’s Thibaut Bardet og FDJ.FR’s Romain Pinot, de to unge mod den ’gamle’ kollega til Bardet, Jean-Christophe Peraud. Pinot forsvarede sin samlede tredjeplads ved at lægge sig på hjul af Nibali, hvorimod Bardet, der havde mistet den samlede tredjeplads til Pinot dagen før, forsøgte at tage den tabte tid tilbage på en forrygende nedkørsel. Uden held, skulle det vise sig, men med absolut underholdningsværdi.
Den tredje franskmand, 37-årige Peraud, der er gammel mountainbikemester og således en god all roundrytter, var som den eneste i stand til at følge med, da Nibali nogle kilometer før målstregen på sidste bjergtinde satte sig i respekt med dette ubesværede antrit, der er blevet løbets mest markante signatur, og satte sin konstante skygge på etapen, Valverde, med endnu 50 sekunders tidstab.
Løbene i løbet
Et interessant løb i løbet var duellen mellem Majka og Katushas Joaquim Rodiriguez, der før etapen lå næsten lige i konkurrencen om den prikkede bjergtrøje – med et point i Majkas favør. Men som etapen skred frem, og Rodriguez havde vundet de første bjergspurter, lå han før sidste stigning 10-11 point foran Majka.
Efter den gule trøje er den prikkede vel nok løbets mest eftertragtede, både fordi så få i feltet er i stand til at vinde den, men også fordi trøjen i en lang periode var franskmændenes eneste trøst i et løb, de ikke havde vundet siden Fignons og Bernard Hinaults velmagtsdage midt i 1980’erne, men hvor Richard Virenque med syv trøjer mellem 1994 og 2004 kun havde konkurrence af Marco Pantani. Det er heller ikke tilfældigt, at Michael Rasmussen, der vandt bjergtrøjen i 2005 og 2006, indtil sin abrupte nedtur på de sidste Pyrenæer-etaper i 2007, hvor han som førende i løbet blev fyret af Rabobank på grund af dopingmistanke, var den mest populære danske cykelrytter.
Skys sidste forsøg
Men et andet og efter den spektakulære afslutning mere upåagtet løb i løbet var mindst lige så interessant, nemlig Sky-holdets forsøg på at sætte sig i respekt som hold med Vasili Kiryienkas angreb ved foden af Col de Peyresourde, etapens anden stigning.
Den unge hviderusser, der blev nummer tre på den første Pyrenæer-etape og har vist sig mere stabil end holdets topnavne, Richie Porte og Geraint Homas, så i lang tid ud som om et roligt, stabilt tråd opad ville betale sig også på de sidste 50 kilometer. På et tidspunkt var han mere end halvandet minut foran de nærmeste forfølgere og næsten fem mintter foran hovedfeltet, men som afstanden til forfølgerne gradvist mindskedes, blev blikket mere og mere tømt for håb, ansigtet mere og mere fordrejet, og et par kilometer før tredje tinde var det slut, og han faldt tilbage efter en indsats, der skulle sikre Sky et aftryk på løbet – holdet har ikke vundet en etape – og som bør huskes om ikke andet, fordi det nok blev sidste gang, løbet hørte fra det britiske superhold, der mistede kaptajnen og storfavoritten efter femte etape.
Således bliver taberne glemt, og det var også tilfældet med Kiryienkas, i takt med at gårsdagens cykelløb foldede sig ud, og hvor en gruppe på en snes ryttere med navne som Jakob Fuglsang, Tinkoff-Saxos Stephen Roche, Sky-holdets Herreda Lopez, Movistars Guiseppe Visconti og BMC’s Amaël Moinard lå og sloges med Majka og Rodriguez foran hovedfeltet, der reduceret til højst 30 ryttere blev dirigeret af Nibali med Valverde og Pinot som sekundanter – de tre, der før etapen var øverst i klassementet.
Alt kan ske i dag
Det var de også efter etapen, men meget tyder på, at podiepladserne som nummer to og tre skifter ejermænd i Paris. I dag venter sidste Pyrenæer-afdeling med stigningerne til Tournalet og Hautacam som de sidste udskilningsløb.
Valverde er godt et halvt minut foran Pinot, der er otte sekunder foran veteranen Peraud. Bedømt ud fra de to foregående etaper skulle det være muligt for Pinot at tage tilstrækkelig tid fra den foranliggende spanier, der kun med nød og næppe – og med hjælp fra sit hold – fik kørt sig tilbage på sin andenplads i klassementet efter at være blevet sat på sidste stigning.
Men om Pinot kan tage andenpladsen er også tvivlsomt. Det vil afhænge af, om Peraud kan følge med på den sidste bjergetape uden at tabe for megen tid til sin 13 år yngre landsmand. Kan han det, vil enkeltstarten på næstsidste etape afgøre de to resterende podieplaceringer, og Peraud har så sent som i foråret kørt en god enkeltstart i Baskerlandet Rundt, hvor han blev nummer tre samlet efter Alberto Contador og Michal Kwiatkowski, talentet fra Omega Pharma-Quickstep, der i dette løb længe så lovende ud, men også er forsvundet i Pyrenæernes tragter. Man kan ikke gemme sig på et bjerg, men man kan sagtens blive glemt.

