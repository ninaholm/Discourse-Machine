Ind i Washingtons mørkeste korridorer
Klaustrofobiske rum og uforskønnede kvinder spillede en centrale rolle for den Emmy-vindende danske fotograf Eigils Brylds visualisering af Washingtons politiske kynisme i den amerikanske tv-serie ’House of Cards’
’’House of Cards’ er meget mørk. Det er skumle ting i magtens korridorer. Det var derfor, at jeg overhovedet var interesseret. Jeg vidste, at der ville være visuelle ambitioner,’ siger filmfotografen Eigil Bryld, der netop har fået en Emmy for sit arbejde på tv-serien.


 
	For mindre end to uger siden spadserede den danske filmfotograf Eigil Bryld på scenen i det stjernespækkede Nokia Theatre i Los Angeles for at modtage en Emmy, den amerikanske tv-branches fineste hædersbevisning, for sit arbejde som fotograf på den amerikanske tv-serie House of Cards. I kategorien Outstanding Cinematography for a Single-Camera Series vandt Bryld foran hypede serier som Breaking Bad, Game of Thrones og Mad Men.

	I første omgang var det dog ikke rampelyset og opmærksomheden fra den internationale presse, der fik Eigil Bryld til at sige ja til jobbet som cheffotograf på House of Cards. Det var mørket, der tiltrak den 41-årige kameravirtuos. Med House of Cards fik han endelig mulighed at visualisere den stemning af afgrundsdyb magtsyge, der hersker i Washingtons politiske cirkler.

	»Ideen var at skabe en fornemmelse af, at alt, hvad der betyder noget, foregår i de rum. Den ydre verden betyder ikke noget. Det gør det heller ikke for dem som politikere. Det, de prøver at få igennem er ikke noget, som handler om at hjælpe nogen i den virkelige verden. Det handler om at positionere sig selv og sin egen magt. Det er det eneste, der betyder noget,« siger Eigil Bryld, der tager imod Information i sit hjem, et arketypisk charmerende brownstone-hus i den pænere ende af Brooklyn-kvarteret Park Slope.

	»Der er ikke lagt nogen lyspunkter ind. Der er ingen oaser rent historiemæssigt i House of Cards. Der er ingen idealisme, alt er knuget og kalkuleret og kynisk. Der er ingen pauser, hvor det bliver let og luftigt og poetisk, hvor publikum kan tænke ’pyha’, det var ikke så slemt alligevel, før man bliver ført ind i mørket igen,« siger Eigil Bryld.

	Køligt mørke

	Brylds særprægede fornemmelse for køligt mørke har allerede før Emmy-nomineringen vakt opsigt i en ellers nådesløs amerikansk filmbranche. Tidligere har det velansete amerikanske branchetidsskrift Variety peget på den 41-årige fynbo som en af tidens 10 mest lovende unge fotografer. Selv ser Bryld den anmelderroste første sæson af House of Cards som resultatet af et særdeles frugtbart samarbejde med et af Hollywoods største instruktørnavne, David Fincher (Se7en, Fight Club, The Social Network), der søsatte serien og har instrueret dele af første sæson.

	»Når man kender Finchers arbejde, ved man, at hans æstetik er meget mørk. Også som fortælling er hele universet meget mørkt. Det er skumle ting i magtens korridorer. Det var derfor, at jeg overhovedet var interesseret. Jeg vidste, at der ville være visuelle ambitioner,« siger Bryld og peger især på beslutningen om at lade kameraet medvirke til at forme et klaustrofobisk interiør.

	»For os var rummet det vigtige. Fornemmelsen af tyngde. Der er ikke én bevægelse, der ikke er planlagt. Og det betyder også, at øjet kan vandre i billedet på en anden måde. Man kan lægge mærker til detaljer, som man ellers ikke ville opdage,« siger Eigil Bryld. »Pludselig betyder det noget, hvordan folk bevæger deres hænder. Eller deres kropsholdning. Det er det, vi gik efter. Det er også en del af historien. Det er aldrig det, der sker på overfladen. Der er altid et andet eller tredje eller fjerde lag.«

	Det ufortyndede fokus på Washingtons magtmekanismer indebærer også en nytænkning af den konventionelle måde at fremstille kvindelige karakterer.

	»De er ikke trofækvinder. De er players med deres egen autoritet og kan være frygtindgydende i deres egen ret. Det talte vi om meget tidligt,« siger Bryld.

	»Vi ville helt bevidst ikke forskønne. Robin Wright (der spiller hovedpersonen Francis Underwoods ambitiøse hustru), er selvfølgelig meget smuk, men vi var ikke interesseret i at glamourisere hende. Vi ville fotografere hende som et magtmenneske. Derfor prøver vi heller ikke at forynge hende, hvilket jo ellers er konventionen i film og tv. For Robin Wrights karakter er alderen en del af hendes magt og erfaring, man kan se, at hun ikke er en eller anden vårhare.«

	I det hele taget er Bryld fascineret af de kvindelige karakterer i Finchers drama.

	»Klassisk dramaturgi ville sige, at Kevin Spacey var den onde, og at hans hustru (Robin Wright, red.) ville være den gode samvittighed. Sådan er det jo på ingen måde. Ideen er snarere, at lige meget hvor ond og kynisk, Francis Underwood er, vil hun altid være dobbelt så ond. Og hvis han viser blødhed, vil hun være den sidste til at acceptere det. Det afspejler også den tid, vi lever i,« siger Eigil Bryld.

	Remakes og tegneserier

	I april begyndte optagelserne til anden sæson af House of Cards. Fincher har denne gang valgt at holde sig på producersiden. Også Eigil Bryld har valgt at søge andre udfordringer, som han har gjort det i størstedelen af sin karriere. I begyndelsen af 90’erne flyttede han som ganske ung til Wales og uddannede sig til dokumentarfotograf på filmskolen Gwent College.

	Efter skoletiden vendte han kortvarigt tilbage til Danmark og debuterede som spillefilmfotograf på Anders Rønnow Klarlunds Den attende. På en filmfestival i New York i forbindelse med Den attende fik Bryld nærmest ved et tilfælde kontakt med den engelske instruktør James Marsh, der var på udkig efter en fotograf til en morbid dokumentarfilm. Marshs Wisconsin Death Trip blev filmen, der for alvor satte gang i Brylds karriere som cinematographer.

	Så fulgte arbejde på en række britiske film som kultfilmen In Bruges (2008). Efter en årrække med arbejdscentrum i London valgte Bryld og hans familie for godt fem år siden at flytte til USA.

	Siden er karrieren gået støt opad for Bryld, hvis seneste spillefilm som cheffotograf er Sopranos-instruktøren David Chases debutfilm Not fade away (2012).

	Selv om han traditionelt har været skeptisk over for episode-tv, er Bryld overbevist om, at filmmediets vilkår har forandret sig afgørende. I et vist omfang giver tv-serier bedre mulighed for ambitiøse instruktører som Fincher, mener Bryld.

	»På tv kan man fortælle historier, som man ikke kan lave på film. De fleste film er jo efterhånden remakes, filmatiseringer af tegneserier eller genindspilninger af netop tv-serier«, siger Bryld og peger på hæderkronede veteraninstruktører som Martin Scorsese og Barry Levinson, der i de senere år har givet sig i kast med at producere og instruere tv-serier.

