FOLK



 Pussy Riot
Roskilde får besøg af Pussy Riot. Russerne fik international omtale og fængselsstraffe for deres punk-bøn i en Moskva-domkirke i 2012. På festivalen skal de to nu frigivne aktivister dog kun holde tale. Med al respekt for deres musikalske kunnen.
Voina
Sidste år havde Roskilde også russisk besøg af den beslægtede aktivistgruppe Voina. Her kom russerne først i klinch med andre gæstende kunstnere og blev truet med udsmidning, inden de selv udvandrede i protest mod Danske Bank. Stærkt.
Konsulenter I
Konsulentbranchen frygter i dag en hetz, når Rigsrevisionen afleverer sin rapport om statens brug af konsulenter. Rapporten er endnu hemmelig, men branchedirektøren har en klar forventning om, at den har et uretfærdigt fokus. Hmm ...
Konsulenter II
Når man som forælder mistænker et ikkesanktioneret svind i kagedåsen og foreslår en kortlægning af det forsvundne indhold, får man hurtigt en idé om udkommet, når én af ungerne med det samme råber: ’Ih, altså, det var ikke mig!’

