Indisk sejr i Politiken Cup
Sune Berg Hansen blev bedste dansker i et stærkt felt
Skak


 
	Den stærkt spillende indiske stormester Negi Parimarjan sejrede i Politiken Cup i det smukt beliggende Konventum nord for Helsingør, da han i 10. og sidste rundes slog italieneren Sabino Brunello og dermed havnede på den formidable score 9 af 10 mulige. Der var bunkebryllup på andenpladsen, idet følgende syv spillere alle blev noteret for otte points: Ivan Cheparinov (den bulgarske ratingfavorit, der længe førte turneringen), Romain Édouard, Frankrig, Robin van Kampen, Holland, Sabino Brunello, Italien, Jan Timman, Holland, Sune Berg Hansen, Danmark samt Sébastien Maze, Frankrig.

	Sune Berg Hansen sikrede sig placeringen som bedste dansker, da han i 10. runde nedspillede den unge IM’er Mads Andersen:

	1.c4 c6 2.d4 d5 3.cxd5 cxd5 ...

	Afbytningsvarianten i slavisk parti skal ikke tages som et udtryk for, at Sune har fredelige hensigter.

	4.Lf4 Sf6 5.Sc3 Sc6 6.e3 Lf5 7.Db3 Sa5 8.Da4+ Ld7 9.Dc2 Tc8 10.Ld3 e6 11.Sf3 Le7 12.Se5 Sc6 13.De2 Sxe5 14.Lxe5 0–0 15.0–0 Lc6 16.Df3 Sd7 17.Lf4 f5 18.De2 Sf6 19.Tac1 Se4 20.Sb5 Lxb5 21.Lxb5 Sd6 22.Ld3 Dd7 23.g4 a6 24.Kh1 Se4 25.gxf5 exf5 26.Txc8 Txc8 27.f3 Sf6 28.Le5 De6 29.Tg1 g6 30.Dg2 Sd7 31.Dh3 Tf8 32.Lf4 Kh8 33.Lc2 Tg8 34.e4! ...

	Sune går over Rubincon.

	34. - dxe4 35.fxe4 Dc6 36.Dg2 g5 37.Le3 Tc8 38.Ld3 De6 39.e5! Tg8 40.Dxb7 f4 41.De4 Dh3 42.Ld2 Td8 43.Lf1 De6 44.La5 Tf8 45.Ld3 Dh3 46.Lc3 f3 47.Lf1 De6 48.d5! Sf6 ... (Se diagrammet).

	Og hvid har en spektakulær afslutning: 49.exf6! Dxe4 50.f7+ ...

	En afdækkerskak af de fæle. Sort bliver sat mat i løbet af et par træk, så: 1-0.

	Turneringen vil sikkert også blive husket for, at Jakob Vang Glud scorede sin anden stormesternorm.

	Han havde nemlig opnået de nødvendige syv points efter ni runder, inden han i sidste runde tog sig en slapper og tabte til den hollandske veteran Jan Timman. Det bliver spændende at følge den talentfulde jydes jagt på den tredje norm, der vil give ham stormestertitlen.

