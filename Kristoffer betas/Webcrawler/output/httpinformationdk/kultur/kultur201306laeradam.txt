Lær af Adam Smith
Den økonomiske krise har vist politikernes og økonomernes magtesløshed over for kapitalismens grundlæggende mekanikker, hævder Claus Bratt Østergaard, som netop har oversat den politiske økonomis første hovedværk, Adam Smiths ’Nationernes Velstand’. Hvis samtalen om forvaltningen af vores fælles liv skal erobres tilbage fra politikerne og økonomerne, er det nødvendigt med viden om den politiske økonomis tilblivelse. Og Adam Smith er manden, man skal begynde med


 
	Målt i arbejdstimer giver det under halvdelen af, hvad det giver at vaske trapper,« fortæller Claus Bratt Østergaard. Han har netop oversat Adam Smiths Nationernes velstand – værket, som lagde grunden til kapitalismen og vores moderne samfund, og som gjorde egennytten til kapitalismens styrende princip.

	Det er altså ikke økonomisk egennytte, som har drevet oversættelsen af Smiths hovedværk fra 1776 på 960 sider. Og før det Kants Kritik af den rene fornuft, Hegels Åndens fænomenologi og en lang række andre uomgængelige filosofiske klassikere.

	»Jeg er drevet af lige dele ambition og idealisme. Og som arbejdet skrider frem, bliver stoffet også en fristelse i sig selv. Smiths storværk har været et regulært pukleri. Men når man først er i gang, kan man ikke bare give op«, fortæller Claus Bratt Østergaard.

	Kogebøger og computerøkonomi

	Bortset fra Marx’ Kapitalen har næppe noget andet værk betydet så meget for forståelsen af den kapitalisme og vækstideologi, som i dag har bredt sig til de fjerneste egne af kloden som en blanding af en gave og en forbandelse.

	»Kapitalismen er blevet vores skæbne. Efter socialismens sammenbrud har vi ikke i dag noget alternativ,« siger Claus Bratt Østergaard

	Men samtalen om fremtidens forvaltning af de fælles goder er ifølge ham hæmmet af, at politikerne og økonomer lader, som om de ved noget, som de ikke ved, når de udtaler sig om krisen. Hvor de burde diskutere, hvad man ved og ikke ved, og finde på nye modeller, bliver det i stedet til rene gætterier.

	»Nu kommer opsvinget, siger nogle. Andre mener, at det varer endnu nogle år. Det er til befolkningens og egen beroligelse, man taler. Politikerne bruger økonomisk teori, som om det var kogebøger, hvor det blot handler om blandingsforholdet mellem Hayek og Friedman.«

	De seneste år har vi været vidne til en global deregulering af den økonomiske politik formuleret i overinformerede og derfor ubegribelige og dysfunktionelle matematiske computerprogrammer. Teorien er blevet dum jo mere informationsmættede, modellerne er. Det er næppe Nobelprisøkonomien, der skal vise vejen ud af krisen, siger Claus Bratt Østergaard.

	»Folk tror, de selv er for dumme til at forstå, hvad der foregår. Og det er vi da også alle. Smith anbefalede at overlade magten til markedet. Fyrsten forstår ikke markedsloven, sagde han. Det er et fromt håb.«

Nationernes velstand ikke er endnu en kogebog til samlingen. Adam Smiths værk handler derimod om, hvorfor vi i Vesten fik netop denne måde at forvalte vores kapital på. Og det er ikke mindst kendskabet til kapitalismens forudsætninger, som kan gøre os i stand til bedre at forstå den aktuelle økonomiske udvikling.

	Nøglebegrebet i Adam Smiths velstandsteori er arbejdsdeling. Det er den, vi alle sammen kender fra skolebøgerne. I stedet for at den enkelte arbejder eller håndværker fremstiller hele produktet selv, kan arbejdet deles op i mindre processer.

	I 1700-tallets Skotland havde Smith selv lejlighed til at iagttage den gryende industrialisering, hvor produktiviteten blev mangedoblet ved, at hver passede sin enkle proces. Og hvad han så på Storbritanniens fabrikker, kunne uden videre udbredes til resten af verden.

	Arbejdsdelingen blev den kraft, som skulle drive den kapitalistiske økonomi fremad. Den blev økonomiens energikilde, på samme måde som økonomien blev den nationale velstands energikilde. Der var bare ét problem:

	»Arbejderne blev dumme af de ensartede handlinger. Arbejdsdeling-en er drivkraften i økonomien, men samtidig fornedrer den mennesket. Det er og bliver en reel modsætning i den kapitalistiske økonomi. Det respektindgydende ved Adam Smith var, at han ikke prøvede at skjule det«, siger Claus Bratt Østergaard.

	Som kompensation for arbejdsdelingens fordummelse foreslog Smith, at arbejderne skulle lære at læse, regne og skrive. Men netop som kompensation. Smith gjorde sig ingen illusioner om, at undervisningen ville sætte arbejderne i stand til at ændre noget afgørende ved deres situation.

	Sympati og egennytte

	På danske universiteter i 1970’erne og 1980’erne, hvor Claus Bratt Østergaard studerede engelsk i Aarhus for siden at blive docent på Aalborg Universitetscenter, læste man Smith for at forstå Marx. For ham har arbejdet med oversættelsen af Nationernes velstand tydeliggjort Smiths plads i oplysningstænkningen.

	»Marxisternes største fejl var deres faste overbevisning om, at de altid havde ret. Smith og resten af den ’borgerlige videnskab’ var falsk bevidsthed. Marxisme blev ideologi og solgt på et marked af meningsdannere. Logik for papegøjer, har man siden kaldt det,« fortæller Claus Bratt Østergaard.

	Af samme grund havde de heller aldrig overvejet magten og demokratiets forvaltning som et problem, tilføjer han.

	Smith derimod var optaget af, hvad der får et samfund til at hænge sammen. I sit andet hovedværk The Theory of Moral Sentiments fra 1756 peger han på sympatien, evnen til at leve sig ind i andre, som den grundlæggende kraft i mennesket og dermed i samfundet. I kraft af sympatien lever vi gennem og med hinanden. Vi er medmenneskelige. Og evnen til sympati er vel at mærke ikke noget, vi har fra vores forældre, men en naturlig egenskab, som er indbygget i selve den menneskelige konstitution.

	Sympatien i The Theory of Moral Sentiments og egennytten i Nationernes velstand ligner modsætninger. Det mener tyske filosoffer og økonomer i hvert fald, som kalder det ’Das Adam Smith Problem’. Men den tyske kritik beror på en kategorifejltagelse, hævder Claus Bratt Østergaard.

	»Økonomien som system og den moralske lov om næstekærlighed er adskilte systemer. Smiths beskrivelse af det økonomiske menneske er derfor heller ikke en psykologisk kategori, men handler om den position, man som økonomisk aktør indtager i forhold til markedet. Og lader man sig vejlede af næstekærlighed i økonomiske sager, holder økonomien op med at være økonomi«, siger han.

	Uden illusioner

	Tiden er kommet til at kvalificere den økonomiske samtale, understreger Claus Bratt Østergaard. Bag den økonomiske krise lurer en økologisk krise, og de to kunne meget nemt flette sig ind i hinanden i årene, der kommer. De, der siger, at man først skal løse den økonomiske krise, og så har man råd til at tage den økologiske krise, stikker sig selv blår i øjnene, siger han.

	»Den aktuelle krise er formentlig anderledes end de kriser, man kender fra tidligere. Vi må stille nye og mere radikale spørgsmål til samtiden: Er globaliseringen en del af løsningen, eller en del af problemet? Er nationen i virkeligheden den stærkeste ramme om økonomisk vækst? Er vækst overhovedet godt?« spørger Bratt Østergaard.

	Den samtale kan og skal føres af alle, som respekterer, at samtale kræver åbenhed.

	»CEPOS er neoliberalister og tror endnu mere på markedet end Smith, og jeg er grundlæggende uenig med dem, men de argumenterer for deres synspunkter. Marx lærte af Adam Smith, selv om han ville sige, at det især var fejltagelserne, han lærte af.«

	Adam Smith har ikke svarene, men han kan være med til at stille bedre spørgsmål.

	»Der er ikke kommet noget godt fra folk, som hævder, at de har ret, sagde Smith. Han skrev ikke sandheder, men blotlagde logikker, uden illusioner. Det er et godt sted at begynde,« siger Claus Bratt Østergaard.

