Attenfiretrezzzz ...



 Hvis du er en af dem, der mener, at det er absurd, at vi diskuterer en dramatisering af en 150 år gammel krig mere end den meget virkelige krig som Danmark netop har kastet sig ud i, har du min tilladelse til at stoppe her. Og er du blot træt som et plejehjem af skriverierne om 1864, så har du også min velsignelse til at bladre videre.
Jeg vil dog blive lidt her. For jeg mener faktisk også, at der er noget vigtigt på spil. DR-dramaet 1864 og reaktionerne derpå understreger nemlig, at søndagsunderholdning har potentiale til at være dybt politisk potent. At værdikampen stortrives i den populære historieskrivning. Og at den har potentiale til faktisk at tage fat på de vigtige diskussioner om Danmark som krigsførende nation. Dengang som nu. Men skal den diskussion munde ud i egent-lige erkendelser og tegne op, at vores forskellige læsninger af fortiden har lige linjer til vores diskussioner i dag, kræver det, at alle parter vil tage sværdslagene.
En god dramatiker kunne have skrevet Dansk Folkepartis rolle som aggressor. Men hvilken rolle ville Bornedal spille? Måske idealisten, der ikke når det kommer til stykket vil til fronten. I hvert fald vælger Ole Bornedal at krybe i et kunstnerisk musehul i stedet for at stå ved sine politiske valg. Med udtalelser om, at han blot historisk lægger sig op ad Tom Buk-Swientys bøger – at kritikken »måske snarere burde være rettet mod bøgerne« – og når han pure afviser, at de scener, som foregår i nutiden omkring en dræbt bror i Afghanistan, skulle være en kommentar til Danmarks nutidige udenrigspolitik, fralægger han sig ikke bare et ansvar for sine kunstneriske valg. Han misser også muligheden for faktisk at lade sit værk leve som den nødvendige krigskritik, det kunne være. Det er ikke bare kedeligt. Det er ærgerligt her på krigens – ja, du ved, den der er i gang i Irak og Syrien – 21 dag.

