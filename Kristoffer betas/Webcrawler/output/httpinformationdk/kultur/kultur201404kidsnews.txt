Kids’ News er old news
I dag udkommer en ny avis for børn, men det er faktisk slet ikke nyt: Voksne har i flere hundrede år ment, at børn bør læse aviser


Kids News udkommer for første gang i dag. Lisbeth Knudsen er chefredaktør på Berlingske og skriver på avisens hjemmeside: »Enhver der har været i nærheden af en tiårig nysgerrig og videbegærlig dreng eller pige ved, at de følger utrolig godt med i, hvad der sker i verden omkring dem.« Derfor vil de lave en avis til børn.Men det er ikke noget nyt at lave avis for børn. For 235 år siden udkom en avis, der faktisk hed Avis for Børn. Dengang skrev redaktøren på den avis, at børn er ‘nyefigne’ som på gammeldansk betyder nysgerrige, og at Avis for børn ville skrive om ting, som børn gerne ville vide. Så selv om det er mange år siden, så var grunden til at lave avis for børn den samme dengang som i dag.Der er ellers meget stor forskel på at være barn i dag og for over 200 år siden i 1700-tallet. Der var mange børn, der ikke gik særlig meget i skole. Især hvis deres forældre var fattige. Faktisk var det noget helt andet at være barn dengang. Så snart man kunne, så skulle man arbejde ligesom de voksne ellers gik man bare i vejen. Men nogle voksne tænkte, at det kunne være godt at skrive noget spændende og sjovt for børn, for at det ikke skulle være alt for nedtursagtigt at være barn. Også fordi de tænkte, at hvis man har læst og lært noget godt som barn, så kan man måske også gøre noget godt som voksen. Og så begyndte man at skrive aviser og bøger for børn. Det siger Nina Christensen, der underviser på Aarhus Universitet og forsker i børnelitteratur.Det er ikke alle steder i verden, man synes, at børn skal læse avis. Nogle steder synes man for eksempel ikke, at børn skal høre om krig. Og der var også mange i udlandet, der blev vrede over, at man i Københavns Zoo for nylig viste børn, hvordan man parterer en giraf. Den der hed Marius. Der var en masse børn, der så giraffen Marius’ indvolde. I Danmark synes de voksne, at børn lærer noget af den slags. Men i nogle andre lande, synes de ikke, at børn skal se blod. Ikke fordi det er klamt, men fordi de er bange for, at børnene skal blive bange.OK at blive bangeI Danmark er de fleste voksne ikke bange for, at børn bliver bange. De synes måske endda, at det er vigtigt, at de bliver det engang imellem. Bare lidt. Fordi de synes, man lærer noget af det. Eller at det er en del af livet.Og det syntes de nemlig også dengang i 1700-tallet. I Avis for Børn kunne man for eksempel læse en historie om en pige, der altid holdt nålene mellem sine læber, når hun syede, i stedet for at lægge dem på bordet. Hendes mor sagde, at det kunne være farligt, men pigen gjorde det alligevel, og så kom hun til at sluge en nål og den stak hende i maven, så det gjorde vildt ondt og hun døde.Den slags historier kommer der nok ikke til at stå i Kids’ News, men der kommer til at stå artikler om lande, hvor folk er i krig.Avisen udkommer hver fredag og koster 29 kroner, og det har børn jo ikke råd til at betale, nu hvor alle børn skal gå i skole og ikke kan arbejde. Men heldigvis synes mange forældre, at det er en god idé, at deres børn læser avis, og så kan de jo betale for den, hvis de har råd.
