Klistermærker kom op på kampdagen
Den 1. maj hang der pludselig klistermærker på trafikskilte rundt omkring i København. Dem har kunstneren Jakob Jakobsen fremstillet. Han vil bruge terrorloven imod terrorloven
Klistermærkerne her er en protest imod terrorlovgiv-ningen. Ifølge anti-terrorloven fra 2002 kan man blive dømt for terrorisme, hvis man for eksempel forstyrrer trafiksik-kerheden med henblik på at påvirke en offentlig myndighed til at handle på en bestemt måde.


 Trafikkaos truer med at brede sig i København. Ensretninger er ophævet. Parkeringsforbud annulleret. Vognbanesammenfletninger afskaffet.
Natten til arbejdernes internationale kampdag blev trafikskilte rundt omkring i byen dækket til af klistermærker med påskriften 'Til forstyrrelse af samfundsordenen'.
Billedkunstneren Jakob Jakobsen står bag provokationen. Som Information tidligere har kunnet fortælle, uddelte han til et arrangement i Folkets Hus den 8. april 100 såkaldte terrorpakker til publikum indeholdende klistermærkerne, der passer i størrelsen på diverse trafikskilte.
Klistermærkerne er en protest imod terrorlovgivningen. Ifølge anti-terrorloven fra 2002 kan man blive dømt for terrorisme, hvis man for eksempel forstyrrer trafiksikkerheden med henblik på at påvirke en offentlig myndighed til at handle på en bestemt måde. Og det er for langt ude, mener kunstneren.
"Formuleringerne er så vage og upræcise, at loven kan ramme enhver form for aktivistisk protest, der kommer fra kunstnere og organisationer, der arbejder for forandringer i samfundet," siger han. 
Terror eller hærværk?
I en manual, der er vedlagt terrorpakkerne, opfordrer Jakob Jakobsen folk til at hænge klistermærkerne op. Og den opfordring er der altså nogen, der nu har fulgt. 
Det bekymrer ham ikke, at han selv risikerer at blive dømt for medvirken til terrorisme for at have fremstillet klistermærkerne. Det er nemlig lige præcis pointen, at man ikke behøver være terrorist for at blive dømt for terrorisme.
"Det her projekt handler om at bruge terrorloven imod terrorloven. Hvis man forestillede sig, at jeg blev dømt for terrorvirksomhed, ville det vise, at begrænsningerne af civil ulydighed er krænkende for frihedsrettighederne. Det ville udstille, hvor absurd lovgivningen er," siger Jakob Jakobsen. 
Ifølge Mogens Lauridsen, der er chef for Station City, er det dog næppe sandsynligt, at Jakob Jakobsen bliver anklaget efter terrorloven, selvom han forstyrrer trafiksikkerheden med det bestemte formål for øje at få terrorlovgivningen skrottet. 
"Det kan jeg sgu ikke forestille mig," siger politiinspektøren. 
"Men han kunne blive dømt for hærværk. Og hvis det er så groft, at det er direkte farligt, kunne han måske blive dømt for forstyrrelse af samfærdselsmidlerne."

