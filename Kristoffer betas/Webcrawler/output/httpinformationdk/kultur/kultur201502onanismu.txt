Onani er for smukke kvinder og tabermænd
En fortællemæssig kliché præger fremstillingen af onani på det store lærred: Når kvinder tilfredsstiller sig selv, er det sexet, lystfuldt og pirrende for publikum. Når mænd gør det, er det patetisk eller til grin. Århundreders traditionelle seksualroller afspejles i skildringen af den ensomme akt
 UndtagelsenEn undtagelse fra reglen om, at kvindelig onani altid fremstår sexet, lystfuldt og pirrende for publikum finder vi i Not Another Teen Movie (2001). Her viser filmens åbningsscene en kvinde, spillet af Chyler Leigh, der onanerer på sit værelse med en grotesk stor, vibrerende dildo, idet hendes familie, far og søskende, bedsteforældre, den lokale præst og familiens hund uanmeldt vader ind på hendes værelse for at ønske hende tillykke med fødselsdagen.


 Hvidevaremontøren har kun lige smækket døren bag sig, da Betty Draper i Mad Men sætter sig op på sin nyindkøbte vaskemaskine og lader sine fortrængte længsler forløse af centrifugalkraftens vibrationer. Nysgerrigt kredser kameraet om den forsømte husmoders personlige rystelse, og i tv-seriens symbolske univers bliver scenen forfremmet til et billede på den gryende seksuelle frigørelse blandt 1950’ernes hjemmegående kvinder.
Anderledes trist fremstår den kriseramte familiefar Lester Burnhams rituelle morgenonani i American Beauty (1999). Ensomt og krumrygget forulemper han sig selv under bruserens stråler, mens en tungsindig voice over opgivende fortæller, at »dette er min dags højdepunkt«. Som publikum er vi ikke vidner til et pikant frigørelsesprojekt, men til en sørgelig tvangshandling, der i filmen tjener som metafor for den bløde middelklassemands totale fallit.
Så forskellige ser de ud, kønnenes onani – i hvert fald når de skildres på film.
Lauren Rosewarne er lektor i politiske og sociale forhold på Melbourne University og forfatter til bogen Masturbation in Pop Culture (2014). Her gennemgår hun over 600 onaniscener fra populære film og tv-serier og slår fast, at der er »afgørende forskel« på fremstillingen af mænd og kvinders selvtilfredsstillelse på skærmen: Mens den kvindelige onani er sensuel og sanselig, er den mandlige enten patetisk eller plat.
»Kvinders onani fremstår generelt som en sexet forestilling, designet til at pirre andre: Hun ligger dér på ryggen og tilfredsstiller dig – biografgængeren – lige så vel som hun tilfredsstiller sig selv. Men når mænd onanerer, ser det meget anderledes ud: Det foregår ofte hurtigt og beskidt hen over en toiletkumme og fremstilles næsten altid som en glansløs erstatning for det samleje, han ikke kan få.«
Taberen og drengerøven
To arketyper definerer ifølge Lauren Rosewarne mænds onani på skærmen: Taberen og drengerøven. Enten optræder den onanerende i skikkelse af Philip Seymor Hoffman i filmen Happiness (1998): som en socialt udgrænset særling, der dagligt ringer op til tilfældige kvinder fra telefonbogen og onanerer til lyden af deres stemmer. Eller også er han som Ben Stiller i Dodgeball (2004): en neurotisk og komisk fitnessguru, som i fraværet af kvindeligt selskab tilfredsstiller sig selv på sit kontor med en pizza viklet rundt om sine ædlere dele.
»Generelt er mandlig onani et tegn på personlig fiasko,« siger Lauren Rosewarne.
»Det er noget, man tyer til i mangel af bedre, og aldrig et positivt tilvalg. Hvis en gift mand onanerer på film, er det for eksempel altid et tegn på dysfunktion og snarlig skilsmisse.«
Rosewarne står ikke alene med sine konklusioner. Forrige år udgav tre forskere fra Simon Fraser University i Canada en større videnskabelig artikel med titlen The Depiction of Masturbation in North American Movies. Undersøgelsen, der omfatter 44 film fra perioden 2005-2010, viser, at kvinder, der onanerer på film, ofte er selvstændige og stærke personer, mens onanerende mænd er skildret som enten tragiske eller komiske.
»Den kønsbaserede forskel kan skyldes en falsk antagelse om, at mænd, der onanerer, ikke kan finde en seksuel partner, mens kvinder, der onanerer, vælger at gøre det som en uafhængig og selvstændig seksuel handling,« hedder det i artiklen.
Men forskerne peger samtidig på en generel tendens i medierne til seksuel objektivering af kvinder, hvilket »har som resultat, at kvinders masturbation skildres som noget mere erotisk og tiltrækkende end mænds«.
Feministisk kritik
Det er en observation, der har rod i historiske forklaringer. Endnu inden der var noget, der hed filmteori, bemærkede kunsthistorikere, at kvinder i malerier for det meste var til for at blive kigget på, mens mandekroppen omvendt sjældent optrådte som et erotisk objekt.
»Begærets blik er traditionelt gået fra mænd til kvinder,« forklarer Christian Graugaard, professor i sexologi ved Aalborg Universitet.
»Det er derfor, det ikke skaber det store kulturelle ubehag at se kvinder i seksuelle situationer med sig selv – eller for den sags skyld med en mand eller en anden kvinde. Men så snart der kommer en mand ind i billedet, ja så bliver mændene usikre,« siger han.
Ifølge professoren er der to basale konventioner, som den nøgne, onanerende mandekrop truer med at lave rod i: For det første dén, at mænd ikke ser på andre mænd i seksuelle situationer, medmindre der er mindst én kvinde involveret. Det skaber et homoerotisk mulighedsrum, som truer den traditionelle maskulinitet. For det andet den, der siger, at kvinder ikke ser på mænd i erotiske situationer, fordi det vender begærsblikket på hovedet og afslører en selvstændig interesse for sex, som er uforenelig med klassisk femininitet.
»Det er derfor, at kulturelle billeder af kvindelig sensualitet i århundreder har kunnet tillades, mens mandlig solosex den dag i dag stadig vækker en nærmest pavlovsk væmmelse og enten tilskrives lattervækkende teenagere eller depraverede sædelighedsforbrydere,« siger Christian Graugaard.
Kronisk onanist
I Anders Thomas Jensens nye komediefilm Mænd og høns (2015) spiller Mads Mikkelsen en selvklynkende, kronisk onanerende mand med læbe-ganespalte og dårlige tænder. Konstant må han røre ved sig selv for at kompensere for de kvinder, han ikke kan få. Ifølge instruktøren er det en filmisk genrekonvention at skildre onanerende mænd som stakler i komediefilm. Men fremstillingen påvirkes også »af selve konventionen om mænd og kvinders natur«, mener han.
»Samfundskonventionen siger, at en mand jager og bør være i stand til at erobre, mens en kvinde skal erobres. Så når en mand onanerer på film, opfatter vi det som et tegn på, at han har fejlet i at fuldende sin jagt,« siger Anders Thomas Jensen.
–Nogen vil mene, at din film sender et signal om, at det er taberagtigt at onanere. Hvad siger du til det?
»Den brede opfattelse er vel, at når man ser en mand onanere, så fremstår det – nok ubevidst for tilskueren – som en ‘nødløsning’. Det ligger implicit i handlingen, at den mandlige figur ikke har succes hos kvinderne. Jeg ved ikke, om man ligefrem kan kalde det et taberagtigt karaktertræk at onanere. Men det vil nok ikke kommunikere som noget særligt succesfuldt hos det brede publikum.«
Ifølge instruktøren er der en særskilt – og formildende – pointe med onanien i Mænd og høns, som han ikke kan afsløre uden samtidig at røbe filmens afslutning. Til gengæld deler han gerne ud af sine mere generelle refleksioner over brugen af onani i komediefilm. For man må ikke glemme det humoristiske potentiale i de to vidt forskellige visuelle udtryk, mener han.
»Der er jo det element, at det ofte kan være en mere komisk fysisk handling at betragte en mand onanere på lærredet – mens kvindens bevægelser nok oftere vil have en mere indadvendt og sensuel karakter. Og det giver helt oplagt to meget forskellige stemninger oppe på lærredet, hvor kvinden vil hvile i sig selv og sin lyst, mens manden vil fremstå overladt ufrivilligt til sig selv,« siger han.
Den moralske vending
Thomas W. Laqueur er professor på Berkeley University og forfatter til bogen Solitary Sex: A Cultural History of Masturbation (2003). Han mener, at film og tv’s tendens til at latterliggøre mænd, der »bliver taget i at gøre det«, kan føres tilbage til et mørkt kapitel i oplysningstiden, nærmere bestemt til år 1712. Dét år udkom en bog i England med titlen Onania, som gjorde onani til en »næsten universel motor til generering af skyld, skam og angst«. Bogen indstiftede et ‘før’ og ‘efter’, hævder Laqueur.
Før begyndelsen af det 18. århundrede var onani ikke et stort moralsk problem. Nok var det ikke velset at onanere hverken i antikken, i romertiden eller i de tidlige jødiske eller kristne samfund, men omvendt blev det heller ikke opfattet som en voldsom synd. Første Mosebog kunne ganske vist berette om en herre ved navn Onan, der blev straffet med døden, fordi han nægtede at befrugte sin brors enke. Men det var først med Onanias genfortolkning af historien i 1712, at Onans brøde blev læst ind i en seksualmoralsk kontekst. I Bibelen bliver Onan alene straffet for sin ulydighed over for Gud, og ikke – som Onania og tilhængere af den nu spirende og stærkt puritanske antionanibevægelse hævdede – for at have overtrådt et religiøst forbud mod at »spilde sin sæd på jorden«.
Onanias gennemslagskraft og indflydelse førte ifølge Laqueur til, at »en ny, sekulær moral blev støbt, artikuleret, forstærket og legitimeret i lægelige termer«. Bogen blev fulgt op af en række samtidige forfattere, hvoraf den mest indflydelsesrige var Samuel-Auguste Tissot, en distingveret doktor og ven af Rousseau. I 1959 udgav han en bog på fransk med titlen L’Onanisme, der hævdede, at sæd var en essentiel kropsvæske, og at onani kunne føre til både hukommelsessvigt, svækkelse af indre organer, sløret syn, nervøse trækninger, betændelsestilstande, dårlig appetit og hovedpine.
Tissots bog blev anerkendt og hyldet af både Kant og Voltaire og kom sammen med tidens øvrige kvaksalverudgivelser til at præge opfattelsen af onani i vestlig medicin de næste to århundreder.
Stadig i 1930’erne mente man, at onani var skyld i alverdens sygdomme lige fra tuberkulose til sindssyge, og først med 1940’erne og 1950’ernes seksualvidenskabelige Kinsey-rapporter begyndte den gradvise normalisering af onani som en naturlig seksuel praksis at vinde indpas. I dag viser undersøgelser, at onani er en af de mest almindelige og udbredte seksuelle aktiviteter – men når det kommer til fremstillingen af den ensomme akt på film og tv, finder man ifølge Laqueur stadig reminiscenser af Onanias moralske kvababbelser. Det gælder blandt andet film som Fast Times at Ridgmont High (1982), There’s Something About Mary (1998), American Pie (1999) og Grandma’s Boy (2006), hvor et rend af umodne mænd i al hast river den af over klinkegulvet, inden en eller andens mor, kæreste eller værelseskammerat pludselig braser ind ad døren og med ét forvandler oplevelsen til et pinligt og skamfuldt øjeblik.
Ifølge Lauren Rosewarne er filmene muligvis morsomme. Men det gør dem ikke uproblematiske. For de er samtidig med til at fastlægge normerne for, hvad der er almindelig og ualmindelig seksuel adfærd hos millioner af teenagere verden over.
»Når onani fremstilles som en andenrangserstatning for et samleje og dét at blive taget på fersk gerning som den ultimative ydmygelse – ja, så sender det et signal om, at onani er noget slemt og noget negativt og ikke en seksualitet i sig selv,« siger Lauren Rosewarne.
»På den måde er de stereotype onaniskildringer med til at fastholde og styrke opfattelsen af onani som noget problematisk og tabubelagt i vores kultur.«

