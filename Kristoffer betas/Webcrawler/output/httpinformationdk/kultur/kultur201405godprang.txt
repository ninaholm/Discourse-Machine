En god, ikke prangende årgang
Ingen forfærdelige flop, nogle skuffelser, en række solide oplevelser og enkelte forbløffende opdagelser tegner årets filmfestival i Cannes
En af de bedste oplevelser ved dette års filmfestival i Cannes, er Xavier Dolans ’Mommy’ med Anne Dorval i hovedrollen. En præstation, hun snildt kan indkassere en skuespilpris for.
 Foto fra filmen


 
	For et par dage siden væltede det blot 25-årige canadiske vidunderbarn Xavier Dolan filmfestivalen i Cannes med sin seneste og femte film, Mommy, en pågående, fræk, morsom og meget rørende skildring af forholdet mellem en enlig mor, Diane, og hendes store teenagedreng, Steve, der har ADHD og har svært ved at styre sig.

	Filmen begynder i femte gear, og man skal lige vænne sig til tempoet og de meget energiske personer, som også taler temmelig højt. Men snart er man opslugt af den nærmest impressionistiske og i det hele taget meget stilsikre fortælling, der fortællemæssigt og visuelt og musikalsk er lige så turbulent og humørsyg, som forholdet mellem mor og søn, fremragende spillet af Anne Dorval og Antoine-Olivier Pilon.

	Mod slutningen af filmen optræder en ganske lang montage, hvor Diane forestiller sig Steves lykkelige fremtid, og som helt hev tæppet væk under mig, følelsesmæssigt og personligt, og det er der trods alt ikke mange af årets konkurrencefilm, som har formået.

	Skuffende favoritter

Mommy er en af den slags film, man håber at få lov til at se, når man tager til Cannes, og den vinder utvivlsomt et eller andet, når priserne til film og præstationer i aften bliver uddelt. Spørgsmålet er, om det bliver en Guldpalme. Der er stærke kvinderoller i Mommy, hvilket vil tiltale jurypræsident Jane Campion, og hun vandt selv sin Guldpalme (for The Piano), da hun var 39 år gammel. Og så er jeg ikke i tvivl om, at det danske jurymedlem, Nicolas Winding Refn, er glad for en film som denne, der tør og vil så meget, og en instruktør, Xavier Dolan, der som Refn selv buldrer derudad uden tanke på mådehold eller god smag.

	Filmfestivalen i Cannes har i år ikke budt på lige så mange højdepunkter som sidste år, men der har heller ikke været voldsomme bundskrabere, selv om nogle af forhåndsfavoritterne, f.eks. David Cronenberg, Michel Hazanavicius og Atom Egoyan, ikke for alvor har kunnet leve op til forventningerne med ujævne, uinspirerede film. Skal man sige noget overordnet om hovedkonkurrencen, må det være, at kvaliteten af filmene er god, uden at være prangende.

	Mangel på solidaritet

	Ud over Mommy, som de fleste andre kritikere også er glade for, har opmærksomheden undervejs samlet sig om en lille håndfuld film, der alle har haft noget at sige om den verden, vi lever i.

	Abderrahmane Sissakos Timbuktu, den første konkurrencefilm, der blev vist, er et stærkt drama om invaderende islamistiske fundamentalister, der gør tilværelsen svær for de indfødte i det nordlige Mali. Sissako balancerer dygtigt mellem historiens politiske og menneskelige aspekter, og resultatet er på én gang gribende, poetisk og brutalt.

	Det samme er Dardenne-brødrenes To dage, en nat. Filmen, der kan indbringe de belgiske instruktører en tredje Guldpalme, handler om kvinden Sandras (Marion Cotillard) kamp for sit arbejde, sin familie og sin forstand, og den viser os en kriseramt verden, der lider af en fatal mangel på solidaritet.

	Den britiske samfundsrevser og humanist Ken Loach beskæftiger sig med nogle af de samme temaer i sin nye film, Jimmy’s Hall, der måske ikke ligefrem er Guldpalme-materiale, men i hvert fald en solid og relevant film, der foregår i 1930’ernes splittede, kommunistforskrækkede Irland, hvor undertrykte arbejdere og bønder kæmper mod landejere, politikere og ikke mindst den katolske kirke.

	Humor og opfindsomhed

	Ken Loachs gamle ven og kollega, Mike Leigh, har en god chance for at forlade Cannes med en Guldpalme under armen for sit usædvanlige kunstnerportræt, Mr. Turner. Gennem en række visuelt betagende og dramatiske nedslag fortæller filmen om de sidste 25 år af landskabs- og marinemaleren J.M.W. Turners liv, hvor hans kunst blev mere og mere eksperimenterende.

	En Guldpalme får den argentinske hævnantologi Wild Tales formentlig ikke, men filmen er fuld af fortælleglæde, originalitet og begsort humor i seks små, sociopolitisk ladede historier om en moralsk korrupt verden og helt almindelige mennesker, der går amok, hvilket får både morsomme og blodige konsekvenser.

	I den første af historierne i Wild Tales, finder passagererne om bord på et fly på vej til Afrika pludselig ud af, at de alle har spillet en rolle i en bestemt mands nedtur, og at denne mand, chefstewarden, har barrikaderet sig i cockpittet og nu har tænkt sig at lade flyet styrte ned.

	Jeg kunne godt unde filmen at vinde et eller andet – måske en pris for det velformede, veloplagte manuskript eller en specialpris for fantasi og opfindsomhed.

	Forbløffende forvandlingskunst

	Når det kommer til skuespilpræstationerne, er der hård konkurrence. Timothy Spall turde være en sikker vinder af en skuespillerpris for sit brummende, knurrende og dybt fascinerende spil i rollen som den hemmelighedsfulde Turner, der i Mr. Turner, rummer så megen smerte og menneskelighed, men ikke formår at udtrykke den.

	Spall får modstand fra Tommy Lee Jones, der måske nok spiller endnu en udgave af sig selv i sin egen The Homesman, men gør det så godt – på én gang kantet og følsom. Og fra trekløveret Steve Carell, Mark Ruffalo og Channing Chatum, der har hovedrollerne i Bennett Millers udmærkede psykologiske thriller Foxcatcher, der er baseret på virkelige begivenheder i 1980’erne og handler om en psykisk ustabil rigmand (Carell) – med en gigantisk moderbinding – der beslutter sig for at sponsorere to olympiske brydere og brødre (Ruffalo og Chatum).

	Carell er maskeret til ukendelighed og er skiftevis tilforladelig og uhyggelig, mens Ruffalo og Chatum er meget fysiske, næsten dyriske, i deres roller som brydere. Alle tre leverer de en både forbløffende og overbevisende demonstration af, at skuespil også er forvandlingskunst.

	På kvindesiden udtrykker Marion Cotillard skrøbelighed og voksende indre styrke i To dage, en nat, og sammen med Anne Dorval fra Mommy burde hun være blandt favoritterne til at få en skuespilpris. En mulig overraskelse i kategorien kunne være Kristen Stewart, som spiller personlig assistent for Juliette Binoches midaldrende skuespiller i Olivier Assayas’ spændende og smukke Sils Maria, der handler om at blive ældre, om fortid og nutid, virkelighed og fiktion, om at være bange og om den moderne medieverdens hysteri og udvendighed.

Af de nævnte film er ’Mommy’, ’Jimmy’s Hall’, ’Timbuktu’ og ’Sils Maria’ endnu ikke indkøbt til dansk biografdistribution.

Priserne på filmfestivalen i Cannes uddeles i aften. Følg med på Twitter, @monggaard, fra kl. 19.

Mere information på www.festival-cannes.fr eller www.information.dk/cannes2014

