’Jeg har fået så mange tæv’
Biokemiker Jesper Hoffmeyer mener, at han gennem de  seneste 20-30 år har fået mere og mere ret i det, han også har fået tæv for; nemlig påstanden om,  at livsprocesserne må forstås semiotisk, som tegnprocesser. Hans seneste bog, ’Overfladens dyb’, er et opgør med både den gen-centrerede biologi og psykologien
Krop og sjæl. Det grundlæggende synspunkt i Jesper Hoffmeyers bog ’Overfladens dyb’ er, at det hverken giver mening at tale om det legemlige, som om det ikke også er åndeligt, eller det åndelige, som om det var ganske ulegemligt.


 Jesper Hoffmeyer er nu professor emeritus og netop fyldt 70 år, og hans nye bog, Overfladens dyb, markerer fødselsdagen, men er også på mange måder en konklusion på et langt livs forskning, her i en lettere tilgængelig form, der henvender sig til den forudsætningsløse, men interesserede læser.
Samtidig er den et opgør med især to områder, den gencentrerede biologi og psykologien. Undertitlen, da kroppen blev psykisk, skal tages bogstaveligt, bogen gør op med dualistisk tænkning i sjæl og legeme, og det er en position, der fører Hoffmeyer ud i et opgør med al idealistisk filosofi overhovedet helt tilbage til Platon.
»Filosofisk hviler hele vores biologiopfattelse på et kartesiansk grundlag, opdelingen af verden i det, Descartes kaldte res extensa (den fysiske natur) og res cogitans (den tænkende sjæl/psyken).«
»Men hvordan kommer psyken i forbindelse med omverdenen, og hvilken forbindelse har vores tanker om verden til verden, når vi reflekterer over den,« spørger han. »Opdelingen indebærer jo en forestilling om en sansemekanik, som på mystisk vis bliver konverteret til viden. Det kan bare ikke lade sig gøre!«
»Og problemet kan ikke løses blot ved at indføre et begreb om information,« fortsætter Jesper Hoffmeyer. »Vi må sætte spørgsmålstegn ved selve forestillingen om sansemekanikken forstået som en kilde til viden. Vi må erstatte den med en sansesemiotik. Omverdenen når os, fordi den betyder noget, den når os som tegn,« fastslår han og viser mig en planche, han bruger, når han holder foredrag. Den forestiller en lille pige, der ser et rødt æble. På den ene side tænker hun ’æble’, på den anden ’uhm!’
»’Uhm’ er reaktionen på et tegn, det er den sansesemiotiske reaktion: Vi erkender æblet gennem dets betydning for os, og så er overfladen, der skiller os fra omverdenen, gennembrudt! Først i anden omgang sætter vi tingen på begreb,« forklarer Jesper Hoffmeyer.
»Men fordi erkendelsen tager udgangspunkt i tingenes betydning for os, slipper vi uden om det omverdensparadoks, som filosofferne ender i, når de for eksempel som Kant taler om, at vi ikke kan fatte (begrebsliggøre) das Ding an sich (tingen i sig selv), men kun tingene für uns (som den fremtræder for os). Og så bliver problemerne pludselig overkommelige.«
Absurd genfiksering
Jesper Hoffmeyer påviser, hvordan forestillingen om en idealverden bag den sansede virkelighed har præget ikke blot opdelingen i natur- og åndsvidenskaber, men også naturvidenskaberne selv. Fysik og kemi beskriver således verden med et ideelt matematisk symbolsprog.
»Men de fysiske og kemiske fænomener, der kan sættes på formel, udgør kun en meget lille og idealiseret del af den samlede virkelighed. Det allermeste af verden består af ting, som er unikke og ikke kan beskrives med et matematisk symbolsprog, fordi de har udviklet sig i historien og naturen,« fastslår han.
Og det er evolutionen, der interesserer Jesper Hoffmeyer.
»At verden kan sammenfattes matematisk er jo dejligt, men når man gør matematikken til ideal for alle andre videnskaber, så går det nemt galt,« siger han. »Det bliver en prokrustesseng, hvor man så at sige hugger lemmerne af de levende, for at de skal passe til sengen. Man er nødt til at forenkle verden i en grad, så man ofte helt mister det, man skulle forklare.«
Biologiens genfiksering kalder Jesper Hoffmeyer slet og ret absurd: »Hvis man skulle have medtaget alt det, vi nu ved om genernes og kroppens indbyrdes samspil kunne man aldrig have beskrevet evolutionens mekanisme med de simple ligningssystemer, der længe har været anset for højeste visdom. Hvilke gener der skal bringes i spil hvornår, kontrolleres i vid udstrækning af de celler og det kropsvæv, generne befinder sig i.«
Jesper Hoffmeyer kalder det »en spaghettigryde af kommunikative reaktionssløjfer«, hvortil kommer, at udefrakommende impulser fra hormoner eller andre »specifikke signalmolekyler« på cellens overflade blander sig i mylderet.
Jesper Hoffmeyer har det dog »lidt dobbelt med formalisering,« erkender han, for man er nødt til at forenkle for at anstille forsøg. Man skal bare ikke tro, de opnåede resultater er udtømmende forklaringer.
»Genet indgår i et genetisk landskab, så at bruge enkelte isolerede gener som forklaring er en grov reduktion,« siger han. »Vaskesvampe, nogle af de allertidligste egentlige dyr, besad 18.000 gener i deres arvemasse. Og dog har pattedyr som mennesker kun godt 20.000 gener i deres arvemasse. Det er ’efterbehandlingen’ af generne, snarere end det er generne selv, der er afgørende. Så også dna-fokuseringen føjer sig ind i den videnskabstradition, der mener, at formaliseringen af virkeligheden er primær i forhold til den virkelighed, der formaliseres,« fastslår han.
Jesper Hoffmeyer har i tidens løb fået »så mange tæv« for at hævde, at livsprocesserne bør forstås som tegnprocesser. Men de seneste 20-30 år, har givet ham mere og mere ret, mener han.
»Det viser sig stadig mere klart, at formaliseringen af naturen har spændt vognen for hesten. De formaliserbare sammenhænge i den levende natur er opstået som et resultat af det levede liv, ikke omvendt. Det er ikke dna’et, men kroppen, vævene og cellerne, der trækker vognen. Den digitale kode er tjener for livsprocessen, ikke dens essens.«
– Overfladen skal krydses, men vi har også brug for grænsen til at holde sammen på tingene?
»Vi har brug for grænsen for at være afgrænset i forhold til andre, men vi har også brug for at komme over den, det er en dobbelthed i selve livets væren. Og den semiotiske tilgang fører os ind på det spor, at der kan opstå psykiske fænomener.Fysikere kan finde på at forklare bevidstheden som beroende på kvantespring, men en biolog vil foretrække at tænke i storhjernede dyr som fugle og pattedyr. Der er ingen tvivl om, at pattedyr og fugle har en slags oplevelsesverden, men hvornår opstår sådan en, og hvorfor? Det grundlæggende synspunkt i min bog er, at det hverken giver mening at tale om det legemlige, som om det ikke også er åndeligt, eller det åndelige, som om det var ganske ulegemligt.«
– Bogen er vel et opgør med alle bagvedliggende systemer? Hvad mener du for eksempel om psykoanalysens opdeling i overjeg, jeg og id?
»Freud har detroniseret troen på, at vi er rationelle væsener, og det er da fint. Men jeg tror ikke på idealiteter bag overfladerne. Livet består af overflader inde i overflader. Det er det, der er. Essenser er ufrugtbare.«
»Og dog er vi som individer holistiske enheder, hele det myldrende kommunikative virvar holdes sammen i vores krop som en enhed,« understreger Hoffmeyer. Hvor vigtigt det er, illustrerer han med henvisning til et eksempel fra sin bog. En salamander har to hoveder og kun en mave, men de to hoveder bliver ved med at ville stjæle maden fra hinanden, selvom den jo ville ende i samme mave.
»Enhed er afgørende for overlevelsen. Kroppens og hjernens dele må være underlagt en fælles styring.«
»Det jeg siger nu, er meget tentativt, men det kan ikke være hjernen, der alene varetager denne styring, for hjernen spreder bevidstheden tilfældigt ud over alt muligt, den er for flygtig. Derfor må det være vores kropslige historiskhed, vores kropssystem, som etablerer en holisme som en historisk proces. Vi må bruge vores oplevelser til at skabe os selv som en enhed.«
»Det store spørgsmål er, hvorfor oplever vi overhovedet,« fortsætter han. »En computer kan gøre alt muligt uden at opleve. Men evolutionen arbejder med kroppe i tid og rum. Derfor er det nemmest at se bevidstheden som en markør, der dannes, og som tjener til at gøre verden forståelig i et bestemt spor. Og den nemmeste måde at gøre det på, når nu man er en krop af kød og blod og ikke en computer, er formentlig ved at repræsentere verden billedligt i tid og rum. Nødvendigheden af vores kropslige handling sikres bedst, ved at verden og bevidstheden er isomorfe, har samme form.«
Psyken er et interface
»Mit budskab er, at der er kroppen, og der er et socialt felt, mens det psykiske felt i virkeligheden blot er et interface imellem dem. Det er i høj grad udviklingen af dette interface, evolutionen har handlet om. Engang var der bakterier, der kunne genkende og skelne molekyler i deres omverden. Fire milliarder år senere har vi udviklet et langt mere raffineret genkendelsessystem: en psyke. Det semiotiske system og livsprocessen er uløseligt forbundet med oprindelsen af tegnverdenen.«
»Psyken er en integrationsproces. Jeg vil ikke ind i psykologiske forklaringer, men koncentrerer mig om psyken som fænomen. Hvis man slipper forestillingen om, at man har et selv, der kan realiseres, kan man forstå den semiotisk. Vore psykiske egenskaber er på den måde det øjeblikkelige udkomme af en livshistorisk selv-konstruktionsproces. Vi skal forstå, at verden selv bestemmer, hvad der foregår i den. Der er ingen formel bagved.«
»Nogle mener, at tegnet er primært, og nogle, at materialiteten er primær. Men jeg foretrækker at tale om en tærskelzone, således at der under tærskelzonen hverken er semiosis eller liv, og over den findes begge dele. Nærmere kan vi næppe komme det.«
»Inden for de seneste 20-30 år har det vist sig, at systemer, der befinder sig langt fra termodynamisk ligevægt, opfører sig mærkeligt på en måde, som betyder, at livets opståen nu er langt mindre usandsynligt, end vi tidligere har troet. I komplekse systemer gennemstrømmet af energi, kan der opstå ordnede strukturer.« »Men vi er også nødt til at have begreber om værdier,« tilføjer han så.
– Hvorfor?
»Fordi vi er nødt til at synes, at noget er godt ,og noget er dårligt. Hvis nogen ville destruere mennesket, so what, naturvidenskabeligt set. Men det synes vi jo ikke. Semiotisk frihed ser ud til at være det eneste, der nogenlunde utvetydigt er vokset i evolutionens løb, og ud fra det kunne man måske hævde, at det onde er alt, hvad der begrænser semiotisk frihed, godt er, hvad der forøger den. Vi længes vel efter metafysik, fordi vi er nødt til at tænke i godt og ondt.«
– Som mennesker søger vi vel også efter en mening?
»Livet er umiddelbart meningsfuldt for os. Det ligger i det semiotiske udgangspunkt. At fortolke er indbegrebet af at søge meningen med noget, at danne interpretanter, som det hedder fagteknisk. Fortolkningen udtrykker i selve sit væsen en ’interesse’.
I det store perspektiv er det membranen, der er omdrejningspunktet. Der må ved livets begyndelse have været en overflade, der omsluttede nogle selvkatalyserende molekyler plus en energistrøm i form af sol, jordvarme, vind, vejr eller lyn. Man må forestille sig, at overfladen har allieret sig med sit eget indvendige for at overleve, og dermed er interessen etableret. Livets oprindelse kan ikke reduceres til et kemisk problem, det er i lige så høj grad et semiotisk problem. Det er umuligt at undgå, at det bliver spekulativt eller metafysisk, for hvad er det egentlig for noget, vi tænker os, der var i begyndelsen? Hvad angår metafysik bør man være nøjsom. Mit krav er, at metafysikken skal kunne redegøre for, hvorfor verden er sådan, at jeg kan findes i den.«
– Du skriver et sted, at evolutionen arbejder ud fra de forhåndenværende søms princip. Det, religionerne kalder en skabergud, kalder du de forhåndenværende søms princip?
»Vi må erkende, at vi ikke kan forstå, hvorfor verden findes. Darwin var nødt til at tro på Gud af hensyn til sin kone, men han mistede efterhånden sin gudstro. Han opdagede, at naturen langtfra var så veldesignet, som naturteologien havde troet. Den var kort sagt ikke noget godt argument for Guds eksistens, og tja, så må man jo falde tilbage på åbenbaringen, hvis man skal bevare en gudstro. Personlig har jeg dog ikke oplevet åbenbaringer, så ...«

