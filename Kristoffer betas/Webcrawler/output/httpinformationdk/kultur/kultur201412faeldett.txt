Fældet af to forbyttede verber
I kriminalsager kan en gerningsmands ordvalg være lige så afslørende som hans fingeraftryk. Det siger James R. Fitzgerald, der er tidligere retslingvist for FBI. For 20 år siden var han med til at fælde den frygtede ’Unabomber’ med en tekstanalyse. I denne måned gæstede han Odense Universitet for at fortælle, hvad sprogvidenskab også kan bruges til
 Unabomberen Ted Kaczynski tilstod i 1996 at have såret 29 og dræbt tre med sine mange brevbomber i løbet af 16 år. Han undgik dødsstraf, men afsoner i dag otte gange livsvarigt fængsel i et topsikret fængsel uden mulighed for prøveløsladelse. Han er i dag 72 år.


 Donk, donk, donk! Den 3. april 1996 banker det på døren til en lille afsidesliggende hytte i bjergene omkring Lincoln, Montana. Indenfor sidder den tidligere matematikprofessor Ted Kaczynski.
Han har siden 1978 taget livet af tre mennesker og såret yderligere 23 med brevbomber sendt til lufthavne og universiteter rundt om i USA.
Udenfor i vildnisset venter bevæbnede FBI-agenter utålmodigt på at afslutte den dyreste og mest omfattende efterforskning i nyere amerikansk retshistorie. Jagten på den såkaldte ’Unabomber’ har stået på i 18 år, den har involveret flere end 700 mand og kostet over 300 millioner kroner. Nu er ventetiden omsider forbi. Om få øjeblikke vil den gale professor gå ud af døren med håret strittende til alle sider og armene hævet i resignation over hovedet.
Ted Kaczynski har sendt sin sidste pakke.
Men det er ikke almindelige kriminaltekniske beviser, der har fældet ham. Det er ikke fingeraftryk, DNA-beviser, øjenvidneberetninger eller bomberester, der har sat en stopper for hans terror.
Det, der ultimativt har afsløret ham og ledt politiet frem til hans hytte i et fjerntliggende hjørne af USA, er et 35.000 ord langt manifest, som han selv har skrevet og offentliggjort. Han er blevet afsløret af sit eget sprog. Fordi en dygtig lingvist har kunnet læse mellem linjerne.
Vi er, hvordan vi taler
James R. Fitzgerald indfinder sig i auditorium U1 på Odense Universitet iført blå jakke, lys skjorte og mørke bukser. Hans hår er en anelse tyndere, end da han for 20 år siden lod sig fotografere foran ’Unabomberens’ hytte med et lille tilfreds smil om munden. Men midterskilningen, der symmetrisk deler hans ansigt i to, er stadig den samme.
James R. Fitzgerald er kommet til Odense for at fortælle de studerende på Humanistisk Fakultet, hvad man også kan bruge en sprogvidenskabelig uddannelse til. Den 61-årige tidligere FBI-agent har i årevis arbejdet med at skabe sociale profiler på gerningsmænd ved at analysere deres sprogbrug; en disciplin, der på engelsk går under betegnelsen forensic linguistics: Retslingvistik.
»Vi er, hvordan vi taler,« runger han ud i auditoriet. Han taler med myndig stemme og en særlig østkyst-dialekt, som det trænede sprogøre vil vide er fra Philadelphia.
»Vi afspejler alle vores sprogbrug, hvad enten vi udtrykker os på skrift eller i tale. Vi kan prøve at skjule det. Men en dygtig lingvist med et tilstrækkeligt stort datamateriale vil altid kunne sige noget om, hvem vi er,« siger han.
Det er eksperter som James R. Fitzgerald, der bliver tilkaldt, når en uopklaret forbrydelse er ledsaget af et skriftligt bevismateriale – og der vel at mærke hverken er brugbare DNA-spor eller fingeraftryk at gå efter. Det kan være et selvmordsbrev, et afpresningsbrev eller et trusselsbrev. Eller det kan, som det var tilfældet i ’Unabomber’-sagen, være et alenlangt manifest uden afsender.
’Katastrofe for menneskeheden’
Egentlig er Fitzgerald på ferie, da han i 1995 modtager et telefonopkald, der kommer til at ændre hans liv og karriere. Det er hans chef, der vil have fat i ham: ’Jim, der er nyt i Unabomber-efterforskningen. De har brug for en profiler i San Francisco. Har du lyst til at tage af sted? Svaret giver sig selv, for udviklingen er opsigtsvækkende: Efter års stilhed har den ukendte bombemand ladet høre fra sig igen; og denne gang ikke i form af en øredøvende eksplosion, men igennem et omfattende ’manifest’ indsendt til to landsdækkende dagblade. Titlen på manifestet er An Industrial Society and It’s Future, og dets budskab er opsummeret allerede i første sætning: »Den industrielle revolution og dens konsekvenser har været en katastrofe for menneskeheden.«
Som noget af det første overtaler James R. Fitzgerald Washington Post og The New York Times til at trykke teksten i sin fulde ordlyd. Håbet er, at nogen vil genkende forfatterens skrivestil og henvende sig til FBI med nye oplysninger – og ideen bærer frugt: Få dage senere ringer en mand og føjer sin egen bror, Ted Kaczynski, til den i forvejen 2.500-mand lange liste over potentielle gerningsmænd. Tippet virker troværdigt, så Fitzgerald beder broderen om at sende et udvalg af Ted Kaczynskis breve og personlige papirer ind til videre analyse. De kommende måneder gennemgår Fitzgerald og hans seks mand store analyseenhed minutiøst Kaczynskis papirer og sammenholder skrivestilen med sproget i det unavngivne manifest.
Lighederne er mange: Såvel manifestet som de personlige papirer er skrevet af en øvet, akademisk skolet skribent; begge er blottet for komma- og stavefejl, og også indholdsmæssigt er der tematiske overlap i den konstante kredsen om industrisamfundets skyggesider.
Men der er ingen rygende pistol. Ingen afgørende beviser. Ingen signifikante, sproglige træk, der definitivt kan koble skrifterne sammen og sætte lighedstegn mellem Ted Kaczynski og Unabomberen. Ikke endnu.
Sproglige mønstre
James R. Fitzgerald kigger ud over auditorium U1 på Odense Universitet. Salen er fyldt til sidste plads. Det er ikke hver dag, man har mulighed for at møde en tidligere amerikansk agent.
James R. Fitzgerald er den første og hidtil eneste certificerede retslingvist i FBI’s historie; men han står på skuldrene af en videnskabelig tradition, der går tilbage til 1968, hvor en ekspert i lingvistik – Jan Svartvik fra Lund Universitet – for første gang blev brugt som vidne i en retssag. I dag er forensic linguistics et alment anerkendt forskningsområde, der tilbydes som fag på hele tre forskellige universiteter i USA – herunder på Georgetown University, hvorfra James R. Fitzgerald har taget sin master.
Grundlæggende handler retslingvistik om at identificere distinkt sprogbrug. Postulatet er, at man alene ved at analysere en forfatters skrivestil kan sige noget meningsfuldt om dennes alder, køn, sociale baggrund, etniske ophrindelse og regionale tilhørsforhold.
»Nogle gange ligger nøglen i en sproglig vending; andre gange er det i tegnsætningen, at forfatteren røber noget om sig selv,« forklarer James R. Fitzgerald.
I de tilfælde, hvor man allerede har en mistænkt, er opgaven en lidt anden: Her drejer det sig om at udføre en komparativ sproganalyse, der kan afgøre om tekst A og tekst B med overvejende sandsynlighed er skrevet af den samme forfatter.
»Vi bruger alle sprog på særlige idiosynkratiske måder, så hvis man har nok tekstligt materiale at arbejde med, vil de sproglige mønstre med tiden dukke op – selv hos folk, der maskerer deres skrift ved at variere sprogbrugen og lave bevidste fejl,« siger han.
Pointen er, at vi alle skriver en lille smule anderledes end alle andre. Og det er hér nøglen til enhver retsmedicinsk sproganalyse ligger. Som Fitzgerald formulerer det fra sit podium:
»Lige så vel som man kan finde mønstre i en seriemorders forbrydelser, kan man også finde mønstre i hans måde at skrive på. Man skal bare have tekst nok.«
Fældet af en formulering
En regnfuld tirsdag eftermiddag i 1996 sidder James R. Fitzgerald på sit kontor på 15. etage i FBI-bygningen i San Francisco med benene smækket op på sit skrivebord og hovedet begravet i Ted Kaczynskis papirer. Han fik at vide, at hans udstationering ville vare 30 dage. Det er nu halvandet år siden. Den mellemliggende tid har han brugt på at nærstudere de i alt 178 artikler, breve og notater, som Ted Kaczynskis bror har overdraget til hans kontor.
På denne regnvåde martsdag er et 25 år gammelt læserbrev skrevet af Kaczynski til det politiske ugemagasin Saturday Review i 1972 netop kommet ind. Han lader øjnene glide ned over siden og konstaterer træt, at det er den samme gamle sang om industrisamfundets elendighed. Intet nyt under solen, intet brugbart. Han skal lige til at folde papiret sammen og arkivere det sammen med alle de andre skuffelser, da den næstsidste sætning pludselig springer ham i øjnene: »You can’t eat your cake and have it too«.
Et kort øjeblik tømmes hele hans ansigt for mimik. Så løber alle hans tankebaner sammen og manifesterer sig i en pludselig indskydelse: »Dét her har jeg læst før.«
Han griber ud efter manifestet, som han altid opbevarer inden for rækkevidde, og bladrer løs, indtil han når frem til afsnit 185. Og ganske rigtigt: I vrimlen af bogstaver lyser den samme forkludrede brug af det velkendte ordsprog op på siden: »You can’t eat your cake and have it too«. Sætningen er fremhævet af en rød streg, som Fitzgerald selv har tegnet, endnu før han vidste, hvad han skulle bruge den til. Nu er svaret kommet.
Normalt optræder ’have’ før ’eat’ i ordsproget, men i Kaczynskis brug af det er verberne byttet om, så de optræder i forkert rækkefølge. I lingvistisk forstand er der tale om en ’signifikant’ sproglig afvigelse, der kan bruges som bevisførelse. Efter måneders søgen har Fitzgerald endelig fundet sin rygende pistol.
Det skal senere vise sig, at Ted Kaczynski rent teknisk ikke har begået en ’fejl’, men blot benyttet sig af den oprindelige og ’korrekte’ brug af ordsproget, som går tilbage til 1546: Wolde ye bothe eate your cake, and haue your cake?
Men konsekvensen er den samme: Den sproglige analyse bliver det afgørende argument for den ransagningskendelse, som få uger senere fører til, at et hold bevæbnede FBI-agenter kan banke på døren til Ted Kaczynskis hytte i Montana. Under ransagningen finder de adskillige antiindustrielle skriverier, bøger om at lave bomber, dåser med kemiske pulverprodukter og en færdigsamlet brevbombe under sengen, klar til afsendelse. I den efterfølgende retssag vælger Ted Kaczynski at tilstå og undgår derfor dødsstraf. Han afsoner i dag otte gange livstidsstraf i et topsikret fængsel uden mulighed for prøveløsladelse
Både kunst og videnskab
»Pas på jer selv,« siger James R. Fitzgerald efter de sidste studerende, da de vandrer ud af auditoriet med et signeret eksemplar af hans nye selvbiografi under armen. Center of the Mind, hedder den – og den er blot første bind i en planlagt trilogi om hans liv og karriere.
Unabomber-sagen i 1996 gjorde ikke alene James R. Fitzgerald til et respekteret navn i den amerikanske efterretningstjeneste. Den åbnede også døre, som han aldrig havde forestillet sig mulige.
»Unabomber-sagen ændrede mit liv,« slår han fast.
Han henviser blandt andet til den række af højtprofilerede kriminalsager, som han siden har haft æren af at deltage i som retslingvist. Det gælder ikke mindst den såkaldte Amerithrax-sag fra 2001, hvor breve med miltbrandpulver blev sendt til medlemmer af den amerikanske kongres i kølvandet på 11. september 2001. Ud fra gerningsmandens håndskrevne konvolutter tegnede Fitzgerald en profil, der reelt udelukkede FBI’s oprindeligt mistænkte, men til gengæld udgjorde en ret præcis beskrivelse af den mand, som senere endte med at blive udpeget som den skyldige.
»At være lingvistisk ekspert er både en kunst og en videnskab,« forklarer han opsummerende.
»Man skal have en vis flair for at genkende mønstre i hverdagen, men man skal samtidig kunne belægge dem med videnskabelige beviser. For ultimativt skal jeg kunne kvalificere over for en dommer i en retssal, at det ikke kun er mig, der ser en sammenhæng«.
Fitzgerald forlod endegyldigt FBI i 2007, men har siden arbejdet som konsulent på forskellige tv-serier, blandt andet den populære Criminal Minds, der følger et team af profilers fra samme enhed i Quantico, hvor han i en årrække selv var tilknyttet. Desuden er han i dag partner i virksomheden The Academy Group, som lever af at lave profil-opgaver for private firmaer. Men selv om hans liv på denne måde fortsat er fyldt med semantik, forsøger han så vidt muligt ikke at genere sine omgivelser med det.
»Jeg har da venner, som siger: ’Vi er bange for at sende dig en e-mail, Fitz. Du laver bare en analyse af os.’ Men som jeg plejer at svare dem: ’I kan være helt rolige. Jeg arbejder ikke, når jeg har fri.’«

