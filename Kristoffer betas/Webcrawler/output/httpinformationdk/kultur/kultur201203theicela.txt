The icelandic way
Det nye årtusind indledte en fortryllende epoke i islandsk historie. Som vikinger på erobringstogt lagde nationens stolte sønner finansmarkederne for deres fødder. Island viste vejen – ’the icelandic way’ – men vejen endte blindt. I dag er nationen mere splittet end nogensinde. Tre islandske forfattere aflægger rapport fra et kriseramt land
’Velkommen til The Boulevard of Broken Dreams!’ siger forfatter Andri Snær Magnason,  der tror, at historien om Islands økonomiske kollaps vil gentage sig selv: Vi vil glemme det her, og så vil vi være i gang igen, og en eller anden uddannet mand vil fortælle os, at ’det her er noget andet end sidste gang, siger han.


 REYKJAVIK – Der er 317.398 personlige historier at fortælle om krisen i Island. Forfatteren Haukur Ingvarssons historie handler om hans bedstefar. Da finansmarkederne brød sammen i 2008, og bankerne krakkede én efter én, mistede hans bedstefar alt: Først mistede han sin livsopsparing. Så mistede han troen på det samfund, han stolt havde været med til at bygge op. Og til sidst mistede han sin forstand. Det skete alt sammen inden for ganske få måneder.
»Han ændrede karakter, tabte sig, og hans sorte hår blev gråt. Til sidst røg han på en institution, og bare fire-fem måneder senere var han død,« siger Haukur Ingvarsson.
Han sidder på en fiskerestaurant midt i Reykjavik sammen med forfatterkollegaen Sölvi Sigurdsson. Fra højtalerne lyder islandsk musik, på bordene ligger hæklede duge, på væggene hænger gamle familiefotografier.
Haukur Ingvarsson har ikke lyst til at tale mere om sin bedstefar. Men mange islændinge kan fortælle lignende historier om almindelige mennesker, som pludselig ikke kunne betale deres lån og skyldte dobbelt så meget i deres hus, som det var værd.
Det var en æra, som fandt sin afslutning, da krisen ramte Island i 2008, og aktiemarkedet styrtdykkede fra 9.000 kurspoint til 14. En ny og uvis fremtid stod for døren – hvordan skulle det gå? I dag, fire år senere, er alle en smule klogere: Det går. Der er stadig fisk i havet, energi i jorden og poesi i sproget. Men krisen har ramt de fleste: Op mod halvdelen af alle islandske familier er reelt bankerot, mange er holdt op med at betale deres regninger, og selv folk med gode uddannelser og fast arbejde er presset. En særlig islandsk lov betyder nemlig, at folks gæld i hus og bil vokser i takt med inflationen – og dén har de seneste år været skyhøj, mens lønningerne er forblevet de samme.
Men den værste konsekvens af krisen, mener Haukur Ingvarsson, er ikke Islands kuldsejlede økonomi. Det er den indre splittelse.
»Island er blevet en mere delt nation siden krakket. I starten havde folk en tro på, at krisen ville føre noget godt med sig – et større sammenhold, en større kampånd, en større kreativitet – men efterhånden som økonomien er strammet til, har vi bare set mere splittelse. Folk skændes over alt – i dagbladenes debatsektioner, i parlamentet, på gaden og på tværs af generationer i familierne. Vi kan dårligt blive enige om, hvorvidt det er solskin eller regnvejr,« siger han og fremhæver generationskonflikten som et kapitel for sig. Det var ikke de gamle, men de unge, der førte landet ud over kanten. Og tilmed den bedst uddannede generation i Islands historie.
»Mange ældre islændinge er meget desillusionerede. De føler, at de var med til at bygge nationen op fra bunden og havde fået skabt et fremgangsrigt land med social sikkerhed, lighed for alle og et godt sundhedssystem. Og så kom nationens drenge og ødslede det hele væk.«
Krisen er i hovedet
Forfatteren Andri Snær Magnason sidder på passagersædet i en koksgrå Volkswagen og peger ud gennem forruden på Reykjaviks ramponerede finanskvarter:
»Velkommen til The Boulevard of Broken Dreams! Dér lå engang et holdingselskab, dér et kontordomicil, og dér til højre har du stadig banken Kaupthings hovedsæde, hvor superkapitalismen i Island faldt efter Lehman Brothers’ kollaps,« siger han og tapper med sin højre pegefinger på sideruden.
Den imposante, sorte bygning er placeret skråt over for det hvide træhus, hvor Reagan og Gorbatjov i 1986 gav hånd og symbolsk forudgreb Sovjetunionens sammenbrud. Andri Snær Magnason ryster smilende på hovedet.
»Du har det hele i ét lige her – kapitalismens og kommunismens fald – side om side på de døde drømmes boulevard,« siger han og vender sig om i bilen: »Gad vide hvilken ideologi, vi skal prøve næste gang?«
Som sin landsmand Haukur Ingvarsson mener også Andri Snær Magnason, at krisen stikker dybere, end det økonomiske hul i statskassen lader ane.
»Krisen er i vores hoveder. Det er en demokratisk krise. En grundlæggende tillidskrise,« siger forfatteren.
Og tallene bakker ham op: For nylig viste en undersøgelse, at islændingenes generelle tillid til deres nationale institutioner er faldet drastisk siden krisen – i Reykjavik har man valgt en tidligere stand-up-komiker som borgmester – og bankerne tror ingen længere på:
»Hver uge dukker der ’nye’ gamle skandaler op i medierne. Det er næsten udmattende at følge med i. Det er, som om det aldrig holder op,« siger han.
De seneste ti år har været tumultariske for den lille nation. På få år op gennem nullerne forvandledes små, almindelige forretningsdrivende til magtfulde, pengestærke samfundsspidser. Det gik hurtigt. Og det skete lige for øjnene af alle.
»Alle islændinge kender en eller anden, som pludselig blev rig. Jeg kendte vel selv 20-30 af de rigeste – og én af dem var endda gift med min fars søster,« siger Andri Snær Magnason.
I bogen Drømmeland: selvhjælpsbog til en ængstelig nation, der første gang blev udgivet i 2006 og siden genudgivet efter krisen i 2009, beretter han illustrativt om et møde, han holdt i 1996 med ejeren af en islandsk supermarkedskæde, som havde indvilliget i at udgive en af hans digtsamlinger. Mødet fandt sted i et lille kontor uden vinduer, som ejeren delte med tre sekretærer. De udgjorde dengang kædens samlede administration. Ti år senere havde den samme mand næsten 50.000 ansatte. Han ejede nu de førende indkøbscentre i London og København, et hav af modeforretninger, en legetøjskæde og to juvelerkæder. Han havde en privat jet, en stor del af en bank, den dyreste lejlighed på Manhattan, Magasin du Nord, legetøjsforretningen Hamleys, de vigtigste privatdrevne medier i Island og gratisavisen Nyhedsavisen i Danmark. Da hans firma, Baugur Group, gik konkurs i 2009, androg firmaets gæld til islandske banker i omegnen af 14 milliarder danske kroner. Men i årene inden var Jón Ásgeir Jóhannesson og hans succesfulde ligesindede helte blandt den islandske befolkning.
»For et land, der har været under dansk kontrol i mere end 500 år, har udviklingen udløst en slumrende følelse af national stolthed,« skrev Financial Times nordiske redaktør David Ibison i 2008.
Nationalfølelsen voksede i takt med størrelsen på islændingenes tegnebøger. De færreste kunne sige sig fri for at se med beundring på den enorme rigdom, nationens sønner ragede til sig på de internationale finansmarkeder. Blandt andre præsident Ólafur Ragnar Grímsson, som begyndte at holde taler om »the icelandic way« og pralede med Islands »entreprenante vikinger«, som nu var »klar til at overtage verden.«
»Ofte lød det, som om vi skulle være bedre end alle andre,« siger Haukur Ingvarsson. »Som om vi var i gang med noget fantastisk og hidtil uset i verdenshistorien. Det var ’the icelandic way’. Vi var ved at vise verden, hvordan man skulle gøre. Der var en meget usympatisk undertone, som mindede om ideer om genetisk overlegne nationer,« siger han.
Mere bebrejdelse end skyldfølelse
I dag er det stadig svært for mange islændinge at indrømme, at de støttede udviklingen og stemte på de politikere, som stod i spidsen for den. Det er nemmere at sige, at man blev snydt. Men virkeligheden er, at alle var en smule forblændede af opsvinget.
»Der er i øjeblikket mere bebrejdelse i omløb end skyldfølelse,« siger forfatteren Sölvi Sigurdsson.
»Sandheden er, at det var upopulært at være imod udviklingen, da den stod på. Det var faktisk nærmest landsforræderisk at brokke sig over bankfolkenes opførsel og status. De var det nationale fodboldhold. De var vores drenge,« siger han.
Der var da også meget at være imponeret over. På få år op igennem nullerne fordobledes boligpriserne, aktiemarkedet nidobledes, privatforbruget steg markant, og islandske mænd købte flere firehjulstrukne Toyota Landcruisere og Range Rovere, end der blev solgt i Norge, Danmark og Sverige til sammen. Lillebrornationen var ved at vokse sig stor. Men ikke alle var med i opturen. Mens bankerne voksede sig 12 gange større end Islands samlede bruttonationalprodukt, voksede også afstanden mellem rig og fattig.
Island var med Andri Snær Magnasons ord godt på vej til at blive »et dystopia«, hvor almindelige mennesker som sygeplejersker, lærere og pædagoger blev hægtet af udviklingen. De kunne sidde og høre på tidligere klassekammerater, der brokkede sig over kun at tjene 700.000 islandske kroner om måneden, mens de selv måtte nøjes med 200.000. Sammenhængskraften begyndte af slippe. Som det lyder i Drømmeland: »Rygtet gik, at økonomiklassen om bord på fly blandt bankfolk blev omtalt som monkey class. Andre mente, at den virkelige monkey class fandtes om bord på de private jets og henviste i samme åndedrag til en talemåde i et gammelt digt i den Ældre Edda, som blev nedskrevet i det 13. århundrede: ’Penge ofte aber skaber’.«
Og det var præcis, hvad der skete, mener Andri Snær Magnason: Pengene ændrede den islandske mentalitet. »Bankerne fungerede som et sort hul, der sugede talent til sig. Mange dygtige mennesker, som kunne have uddannet sig til ingeniører og læger, blev i stedet bankmænd og børsspekulanter. Og hvis krisen ikke var kommet, var jeg sikkert også endt med at skrive biografier for rige forretningsmænd,« siger han.
’Capitalist pig’
Men så kom nedturen, og symbolerne skiftede. I butiksruderne i Reykjavik finder man i dag sorte sparegrise påmalet ordene: Capitalist pig – en umulighed for bare få år siden.
»Folk i Range Rovers og sorte jakkesæt er på rekordtid gået fra at være rollemodeller til at være symboler på korruption og grådighed. De første år efter krisen kunne man i stedet registrere en ny nostalgisk bølge. Man dyrkede de gamle islandske dyder, flere begyndte ligefrem at strikke, det var nærmest som en bodsgang. En symbolsk anger. Men det holdt ikke ved. Dybest set tror jeg, de fleste går og håber på, at alting igen skal blive som før,« siger Andri Snær Magnason.
Hvorfor? Fordi alle gerne vil være en del af en blomstrende nation med råd til alt det, som ikke er strengt nødvendigt, forklarer han.
»Alle heroppe har jo de seneste år taget et skridt ned ad luksusstigen. Dem, der før gik i Armani, går nu i Hugo Boss; dem, der før gik i Hugo Boss, går nu i Sand; dem, der før gik i Sand, går nu i H&M; og dem, der før gik i H&M går nu i tøj fra deres ældre søskende.«
For Haikur Ingvarsson er det afgørende, at Islands eksempel bliver brugt til at lære af.
»Det er vigtigt, at alle, som vurderer Island udefra, også bruger symptomerne til at analysere deres egen hjemmebane. Island adskiller sig ikke fra andre lande i en sådan grad, at noget lignende ikke også kunne ske dér,« siger han.
Men hvad med islændinge selv, har de lært af fortidens forseelser? Fra passagersædet i den koksgrå Volkswagen tøver Andri Snær Magnason med at svare: »Det tror jeg egentlig ikke,« siger han så: »Jeg tror, historien vil gentage sig selv. Vi vil glemme det her, og så vil vi være i gang igen, og en eller anden uddannet mand vil fortælle os, at ’det her er noget andet end sidste gang’. Når først man har fået virussen, bliver sygdommen ved med at blusse op. Så kan vi bare håbe på, at det ikke bliver en pest, men kun en mild influenza næste gang.«

