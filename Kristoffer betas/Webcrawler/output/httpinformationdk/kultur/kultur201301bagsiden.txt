Bagsiden: Vi opfatter langsomt
Mens de engelsktalende nationer falder i stadig svime over DR-dramas tv noir, siger tidligere DR-dramachef Ingolf Gabold, at danskerne er langsomt opfattende i forhold til amerikanerne


 Dansk tv-drama har i lang tid fået stor bevågenhed og ros i internationale medier især i England, hvor det er gået så vidt, at bogen How to Be Danish måtte skrives og udgives af Guardian-journalist Patrick Kingsley med et vikingehoved på forsiden.
Den britiske, og delvist amerikanske, homage til Danmark synes ingen ende at ville tage, og i artiklen Danish Postmodern – Why are so many people fans of Scandinavian TV? skriver Lauren Collins, at hvis man spørger, hvad der sker i London for tiden, så er svaret Danmark!
Men danskerne er også kendte for at være beskedne, vi praler helst ikke – i hvert fald ikke åbenlyst. Medskribent på DR’s dramaserie Borgen, Jeppe Gjervig Gram, fortæller i en artikel i The New Yorker (7. januar), at manuskriptteamet med inspiration fra den amerikanske politiske dramaserie The West Wing ville have skuespillerne i Borgen til at tale hurtigere. Det måtte de dog hurtigt opgive igen.
Ingen hurtige neuroser
Den danske beskedenhed viser Ingolf Gabold, tidligere og vægtig dramachef for Danmarks Radio, med bravur, da han forklarer hvorfor:
»Ikke at det danske publikum ikke er intelligente, men I har en særlig New York-Washington-jødisk sprogkode, en måde at tænke på, som er hurtig og intelligent.«
Altså vi er o.k. intelligente, men bare ikke så hurtige, som amerikanerne – er det rigtigt forstået, Gabold?
Gjervig Gram fortæller, at Gabold havde godkendt, at forfatterne kunne skrive 70 sider til 60 minutter, i stedet for 60 sider til 60 minutter. En beslutning han dog hurtigt trak i land: »Du kan ikke lave sproglige plotpointer lige så slående og elegante i Danmark som i USA. Jeg mener, vi kan ikke lave hurtige neuroser.«
Nej, kun laaangsomme neuroser, så vi kan følge med, tak.
Det er åbenbart gratis at fornærme sit eget ophav, når man gør det i et udenlandsk magasin, for det forstår vi langsomme danskere sikkert alligevel ikke. Også Sidse Babett Knudsen viser sig som landsforræder midt i landets ellers sejrrige tv-gang. Hun lader det gå ud over det danske sprog, når hun yderst beskedent udtaler: »(...) Vores sprog er ét af de mest begrænsede og grimmeste, der findes. Du kan ikke forføre nogen på dansk, for det lyder som om, du er ved at kaste op.«
Det går op og ned i kongeriget Danmark.
 

