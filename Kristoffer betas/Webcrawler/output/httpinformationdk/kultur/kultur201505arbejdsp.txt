Arbejdspladsen: Anne Lise Marstrand-Jørgensen
Hvordan indretter forfatterne sig, når de skriver? Hvilke genstande omgiver de sig med, og hvordan ser der i det hele taget ud der, hvor værkerne skrives? Hver uge viser vi en dansk forfatters skrivebord


 Hesten
Når jeg skal begynde på en roman, får jeg et grafisk billede inde i mit hoved. Det er som om jeg skal skrive op mod noget visuelt. I den roman, jeg skriver på nu, er det billede et udsnit af sort hesteskind. Derfor står hesten der. Det er en rent grafisk ting, for min bog handler ikke om heste. Når manuskriptet svarer til det billede, jeg har inde i hovedet, er bogen færdig. Hesten er fra min datters legetøjskasse, hun har en stor dyresamling pga. mig.
Miniaturemaleri
Det er lavet på elfenben, lidt skadet af vand, og stammer fra Indien. Det forestiller en klassisk indisk scene med en have i et palads. Miniaturen står altid foran mig, når jeg skriver. Jeg har fået den af min farfar, som har rejst i hele verden, dengang det stadig var vildt at gøre det. Min farfar var businessman, men samtidig stor kunstelsker. Han er altid med mig som en slags inspirator. Miniaturen står der som billede på udsynet.
Skrivebord
Bordet er vigtigt, og jeg har skrevet ved det i mange år. Det er ikke særlig kønt, men jeg har ikke lyst til at sidde ved andre borde. Jeg har egentlig altid skrevet hjemme, det er trygt og rart, men nu hvor jeg har fået fire børn, følte jeg mig trængt ud af mit hjem. Det var imidlertid en af de bedste beslutninger i lang tid. Nu sidder jeg med udsigt over Vartov og Det Gyldne Tårn i Tivoli, og det handler ikke om andet end at skrive. Her kan jeg koncentrere mig.
Plakat
Plakaten er fra en tekstiludstilling. Jeg kan lide det vævede, fordi det er enkelt og spartansk. Jeg synes i det hele taget, at håndværk er så fedt. Der er også meget håndværk i at skrive, der er omhu, detaljeomhu i håndværket. Jeg har en del billeder hængende på den måde, som jeg ikke skal bruge til noget bestemt og ikke skal bruge meget tid på at tænke over. De giver mening i sig selv og helt visuelt. Jeg har nok brug for helt rene linier.

