Utopien nærmer sig



 Som en del af et projekt, der skal bringe utopien tilbage på kunstscenen, har kunstneren Goodiepal længe ført krig mod Det Jyske Musikkonservatorium, der fyrede ham i 2008. Krigen har ført ham verden rundt med en forelæsning om computerkunst, men dog ikke tættere på forsonende ord fra konservatoriet. 
For to måneder siden flyttede Goodiepal krigen ud i medierne, hvor han blandt andet heri avisen indrømmede at have stjålet en kostbar maskine fra konservatoriet, hvilket resulterede i en politianmeldelse. Men nu viser det sig, at den video på YouTube, hvori Århus Musikkonservatorium hævder at kunne se den stjålne maskine - en Eventide H8000FW - ved nærmere eftersyn faktisk viser en anden maskine. Konservatoriet må nu altså trække deres anmeldelse tilbage, imens Goodiepal angiveligt, ifølge hans gruppe Sygnoks seneste video på YouTube (Cancer Matrix) har solgt maskinen for et større beløb. 
Måske er krigen forlænget, men utopien er til gengæld rykket et alvorligt skridt tættere på.

