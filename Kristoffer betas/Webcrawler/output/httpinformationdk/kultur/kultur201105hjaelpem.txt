Et hjælpe-Martin Scorsese-projekt
Lars von Trier og Martin Scorsese skal lave en ny udgave af 'De fem benspænd', hvor Trier opstiller reglerne, og Scorsese genindspiller en af sine egne film. Det kan kun blive spændende


 Martin Scorsese og Lars von Trier laver en film sammen. Det lyder som enhver filmfans våde drøm, og der er da heller ingen tvivl om, at den film, der kommer ud af de to markante instruktørers samarbejde, bliver noget for sig selv.
For et par år siden kunne filmmagasinet Ekko rapportere fra Berlin, at Trier og Scorsese skulle gøre Trier og Jørgen Leth kunsten efter og lave en De fem benspænd-version af Scorseses Taxi Driver. Ekko havde det fra pålidelig kilde, og historien nåede ud til alverdens medier, inden både Trier og Scorsese dementerede den.
I går blev det så bekræftet, at Trier og Scorsese rent faktisk skal lave en ny De fem benspænd. Hvilken af sine egne film, som Scorsese med udfordringer fra Trier skal genindspille, vides endnu ikke, men Taxi Driver er et godt bud. Og skulle en af de to instruktører læse dette, vil jeg da også foreslå The Last Temptation of Christ og The King of Comedy som også kan blive til interessante og potentielt kontroversielle genindspilninger.
Kunstens væsen
I De fem benspænd, som Lars von Trier og Jørgen Leth lavede for snart otte år siden, skulle Leth genindspille sin signaturfilm, den poetisk-antropologiske Det perfekte menneske, mens Trier stillede ham fem forhindringer i vejen. Disse såkaldte benspænd skulle udfordre Leths kreativitet, måske endda få ham til at opgive, som da han f.eks. fik til opgave at animere en scene, selv om han bestemt ikke bryder sig om animation.
Trier kaldte selv De fem benspænd for et »hjælpe-Jørgen Leth-projekt,« og Leth sagde dengang til Information, at »indimellem var jeg fortvivlet og tænkte, at 'det kan jeg fandeme ikke løse'. Jeg har kunnet mærke desperationen og afgrunden lige ved siden af. Den, som man let kunne falde i, hvis man ikke valgte den rigtige løsning. Jeg stod og dansede på randen af afgrunden.«
I De fem benspænd mødtes to kunstneriske temperamenter – og på sin vis også mesteren og eleven, idet Leth har været en slags mentor for Trier – og det førte undervejs i filmen til en diskussion af kunstens væsen og værktøjer.
Kamp om kontrol
»Hvad kan man tillade sig? Hvad kan man ikke tillade sig? Hvad kan man udholde? Sådan et spørgsmål er interessant at stille sig og prøve sig af på ... Alt det der med kontrol er ret vigtigt. Den måde, man gerne vil afskaffe kontrol i nogle instanser og samtidig beholde en form for kontrol,« sagde Jørgen Leth også dengang.
Samarbejdet mellem Lars von Trier og Martin Scorsese bliver sikkert ganske anderledes, ikke mindst fordi Scorsese skal genindspille en fiktionsfilm, og selv om han og Trier nok kredser omkring nogle af de samme temaer i deres film  besættelse, tro, fortabelse  gør de det på vidt forskellige måder. Hvor Trier er en billedstormer og et legebarn, der gør præcis, som han vil, er Scorsese efterhånden blevet en systemets mand, der stadig laver gode film, men i højere grad end tidligere gør det på genrefilmens og filmbranchens præmisser.
Mon ikke det netop er det, der tiltaler dem begge i et samarbejde: At udsigten til at blive udfordret og hevet ud af sin comfort zone har fået Scorsese til at sige ja til drillepinden Trier, der omvendt ikke kan sige nej til muligheden for at herse rundt med en mester som Scorsese.


