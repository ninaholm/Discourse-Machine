Fortsat fremgang for den lille røde prik
Det sidste halve år er der sket store forandringer på Information med nye tiltag og ledelsesskifte. Men trods dagbladenes generelle krise er Den Mindst Ringe i stadig fremgang


 Informations generalforsamling blev i går afholdt i forbindelse med dagbladets 65-års fødselsdag. Og formanden for Informations bestyrelse, Torben Möger Pedersen, lagde i sin beretning vægt på, at Information trods generel finansiel krise og specifik krise i dagbladsbranchen klarer sig godt. Avisen har et plus på 1,7 mio. kr. i budgettet:
»Hvor de store bladhuses oplag fortsætter med at falde, har Information haft en oplagsvækst på lige knap en pct.,« sagde Torben Möger Pedersen.
Dog hæftede bestyrelsesformanden sig ved, at fremtiden fortsat er usikker på grund af de politiske forhandlinger om et nyt medieforlig:
»Vi håber, at politikerne husker, at det fortsat er de trykte medier, der udgør grundstammen i nyhedsformidlingen, og at mediestøtten først og fremmest er distributionsstøtte, der gør det muligt, at også borgere i det 'udkantsdanmark', som for tiden har megen bevågenhed, kan få deres avis hver dag,« sagde Torben Möger Pedersen.
Udskiftning i ledelse
Det forgangne halve år på Information har båret præg af store ændringer, kunne konstitueret chefredaktør Bent Winther berette. Både på grund af ændringer i ledelsesstrukturen, men hovedsageligt på grund af lanceringen af to nye tiltag: Moderne Tider lørdag og Billeder med film og kunst om torsdagen.
»Moderne Tider fastholder det, som er Informations styrke, nemlig det perspektiverende og samfundsdebatterende. Det er et tidssvarende journalistisk produkt, som bevarer Informations særkende, og som er ganske enestående på det danske avismarked,« sagde konstitueret chefredaktør Bent Winther.


