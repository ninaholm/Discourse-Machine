Moralsk tomrum



 Om et par måneder er der premiere på Ole Christian Madsens Anden Verdenskrigsdrama Flammen & Citronen, der tegner til at blive en af årets store filmoplevelser.
Ventetiden kan man passende fordrive med instruktørens syv år gamle, beslægtede tv-miniserie, Edderkoppen, der foregår i efterkrigstidens København.
En ung, ihærdig journalist på Social-Demokraten, Bjarne Madsen (Jacob Cedergren), kommer sammen med en ældre kollega, H.C. Vissing (Bent Mejding), på sporet af en magtfuld og brutal automobilhandler, Svend Aage Hjalmer (Bjarne Henriksen), der står bag byens sortbørshandel og har købt det meste af hovedstadens politistyrke, inkl. politimester Gordan (Peter Steen).
I dette gråzoneland, et moralsk tomrum skabt af krigen, har alle tilsyneladende fingrene nede i kagedåsen, og Bjarne må sande, at det er svært at skelne ven fra fjende.
Rent mel i posen
Edderkoppen er baseret på virkelige begivenheder - edderkoppen hed Svend Aage Hasselstrøm, hans makker Fede Ejner - og sammen med sin faste fotograf, Jørgen Johansson, og manuskriptforfatterne Lars Kjeldgaard og Lars K. Andersen har Ole Christian Madsen skabt en visuelt flot, effektiv og kulørt spændingsserie. Muligvis er den ikke - som nogle kritikere anførte - helt historisk korrekt, men den er rig på menneskeligt drama og fuld af velspillende skuespillere.
Rollelisten tæller, ud over de allerede nævnte, ikke mindst Stine Stengade som Bjarne Madsens smukke love interest, skuespillerinden Lisbeth Gordan, Lars Mikkelsen som hans bror, Ole, Birthe Neumann som hans mor, Flemming Enevold som en hovedrig fabrikant, der måske, måske ikke har rent mel i posen, og - mest mindeværdigt - Claus Ryskjær som den poetiske meddeler Væsel, der sejler gennem det københavnske natteliv i en evig brandert.
Serien er lige blevet genudgivet med en masse ekstramateriale, som fører seeren bag om både serien og virkeligheden bag serien.
Edderkoppen. Tv-serie i seks dele. Instruktion: Ole Christian Madsen. Manuskript: Lars Kjeldgaard og Lars K. Andersen. Region 2. Sandrew Metronome.

