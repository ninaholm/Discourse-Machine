Kina og Danmark indgår kulturelt samarbejde
Danmark og Kina indgår tre kulturaftaler med henblik på at fremme kunst og kultur på tværs af landene.


 Danmark og Kina indgår nu tre nye kulturaftaler, der forener kinesisk og dansk kultur. Det sker som et led i en række andre aftaler, der skal indgås mellem Kina og Danmark i forbindelse med besøget af Kinas præsident, Hu Jintao.
Formålet er at fremme kunst og kultur på tværs af landene, og kulturminister Uffe Elbæk (R) tror, at det får stor betydning for det fremadrettede samarbejde på kulturområdet.
- Kina og Danmark er størrelsesmæssigt og på mange andre områder et meget umage par, men vi har en lang tradition for at have gode kulturelle forbindelser, og jeg er sikker på, at vi gensidigt vil drage store fordele af disse aftaler, siger kulturminister Uffe Elbæk.
Ifølge Kulturministeriets hjemmeside omhandler den første aftale en gensidig oprettelse og anerkendelse af kulturcentre i København og Beijing. Det betyder, at Danmark bliver det første land i Norden, som kommer til at huse et kinesisk kulturcenter.
Samtidig vil det danske kulturinstituts afdeling i Beijing blive anerkendt af den kinesiske stat og dermed få bedre muligheder for at fremme dansk kunst og kultur.
Den næste aftale indebærer et samarbejdet mellem Danmark og Kina på museumsområdet. Aftalen forventes at få stor betydning for danske museer, designere og arkitekter.
Den sidste aftale er oprettelsen af verdens første Musik Confucius Institut på Det Kongelige Danske Musikkonservatorium.
Konservatoriet slår sig sammen med Central Conservatory of Music i Beijing, og aftalen vil give et vigtigt afsæt for den kinesiske musiks samspil med den europæiske musiktradition oplyser ministeriets hjemmeside.
