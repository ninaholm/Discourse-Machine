Mellem romantisk længsel og iskold realisme
Til lyden af bedårende og besnærende melodier fyrer den 34-årige amerikaner Father John Misty nogle af tidens barskeste, sjoveste og mest kontrære tekster af, så man som tilskuer bare må give los og synge med
 Father John Misty gæstede Store Vega i København mandag aften.


 Uden de store armbevægelser fra hverken pladeselskab eller koncertarrangør lykkes det ubesværet den gode Father John Misty at melde udsolgt to aftener i træk i Store Vega i København. Og som en af de heldige, der blev lukket ind i varmen en regnfuld novemberaften, kan man kun give udtryk for fuld forståelse for såvel hans popularitet som den begejstring, hvormed han og hans fem mands store orkester blev mødt.
Thi selv om Mr. Misty næppe er kendt uden for et snævert kredsløb, har han ramt en nerve hos stort set alle, som er kommet i kontakt med hans til dato to langspillere, inklusiv yours truly, der har fået et nærmest kompulsivt afhængighedsforhold til såvel debuten Fear Fun (2012) som til dette års mesterværk, den aspirerende I Love You, Honeybear, en af rockhistoriens måske mest ambivalente, men også mest vellykkede kærlighedscyklusser.
Her blæses enhver forestilling om den store romantiske kærlighed som det eneste saliggørende omkuld af en tsunami af modstridende følelser, liderlighed, efterrationaliseringer, hjælpeløshed og ren overgivelse. Det er fandeme flot gået.
Og Father John Misty kvitterede for den overvældende modtagelse med en af den slags koncerter, der for altid vil ligge i baghovedet og simre som sammenligningsgrundlag for de næste 50-100 stykker, man af den ene eller den anden årsag tvinges til at bevidne. Sagt så kort som menneskeligt muligt var det simpelthen fantastisk. På alle planer.
Lyden var så god, at man måtte knibe sig i armen, lydniveauet fuldstændig perfekt, de fem medbragte musikere knoklede som små svin for at forløse materialet, hvad der til overmål lykkedes, og Father John Misty selv var en knivskarp åbenbaring af en entertainer og sanger, han besidder til overmål musikalitet, sexappeal, karakter, nærvær og kraft som tilsat knastør humor og en god portion selvironi gør ham både menneskelig og om muligt endnu mere elskelig.
Smittende veloplagthed
Nu er denne Misty ingen årsunge, men et 34-årigt menneske med hvad der kun kan kaldes en både umiskendelig og indbydende maskulin udstråling. En pryd for hankønnet, såmænd. Ja, den slags findes også, hvem skulle nu have troet det i disse tider? Som en anden af tidens store sanger-sangskrivere, John Grant, stammer han fra et fundamentalistisk kristent hjem, med alt hvad det medfører af skyld, skam og blodige opgør på de indre linjer.
Døbt Joshua Tillman bryder han sig ikke om sit fornavn og lancerede sig selv som J. Tillman i starten af årtusindet med en stribe musikalsk nedbarberede og dybt melankolske udgivelser, der med udgangspunkt i lo-fi-æstetikken udviklede sig i retning af det mere velproducerede uden at sætte en næsten knugende ensomhedsfølelse over styr. Valgslægtskaber kunne meget vel være folk som Nick Drake, Townes Van Zandt, Gram Parsons og Bonnie Prince Billy.
I 2008 blev han trommeslager i Fleet Foxes, før han i 2012 dukkede op som Father John Misty med den mesterlige debut Fear Fun. Påvirkningen fra hans tidligere arbejdsgivere mærkes i sangenes hymneagtige præg, men også indflydelsen af et 70’er-ikon som Harry Nilsson høres i det prægtige og storladent stoflige lydbillede, den åndsbeslægtede Jonathan Wilson som co-producer skaber på begge Mistys skiver.
Med en stribe godt nok gammeldags, men overvældende besnærende melodier og tekster på højt litterært niveau skulle man være en heldød fætter for ikke at hengive sig saligt til resultatet. Teksternes kreative sammenstød mellem romantisk længsel og iskold realisme er ganske enkelt uden sidestykke og i endnu højere grad end det traditionelt anlagte musikalske udtryk (som så altså kan en masse) med til at gøre ham så original.
Mødet med fotografen Elisabeth Emma Garr (nu Tillman) ændrede imidlertid hans herligt kyniske indstilling til kærlighed, men ikke til kødets lyst, og med I Love You, Honeybear leverede han i år 11 ambivalente sange om kærligheden (og alt muligt andet) i internettets gustne tid.
Ikke sært fik vi alle 11 numre fra dette års mesterlige udgivelse og lidt over halvdelen af materialet fra debuten, 19 sikre sange i træk. Nå ja, og så »True Affection«, det eneste nummer, jeg så ikke lige holder så meget af. Lad ikke træerne vokse ind i himlen osv. Live adskiller numrene sig, hvad angår arrangementer, ikke stort fra de indspillede versioner, til gengæld tilføres de på scenen en smittende veloplagthed, et beundringsværdigt engagement og ikke mindst ubesværet blærede vokalpræstationer, som de fleste sangere givetvis drømmer om at levere, men aldrig helt formår.
Åh, den rygradsrislende falset. Det er tvivlsomt, om nogen af de medvirkende havde nydt noget stærkere end en kop kaffe og en filtercigaret før koncerten, så fokuseret og sikker virkede den kollektivt upåklagelige præstation. Helt centralt fra start til slut stod den karismatiske Mr. Misty himself, der ikke holdt sig for god til at give et rockshow, der ville have gjort såvel en Jim Morrison som en Nick Cave stolt. Eneste fortrydelse herfra er, at jeg ikke har sikret mig adgang til begge aftener, for tættere på den perfekte koncert kommer man næppe i dette liv.
Father John Misty med band, Store Vega, Kbh., mandag

