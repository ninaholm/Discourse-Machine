Efterlønspenge giver rejseboom



 En pæn portion af de cirka 17 milliarder kroners efterlønsopsparing, der næste år bliver frigivet, ryger direkte i charterbranchens lommer. »Det er en gave for os, og vi fejrer det glade budskab. Da SP-pengene blev udbetalt i 2009, mærkede hele rejsebranchen en markant øget efterspørgsel på rejser, og det beløb var jo småpenge i forhold til efterlønnen,« siger Stig Elling, der er salgsdirektør i Star Tour. Han vurderer, det let kan komme til at betyde helt op mod 50.000 ekstra solgte charterrejser, fordi mange danskere, som ellers ikke ville have haft økonomisk overskud til en rejse, nu alligevel får det. Og meldingen er den samme fra Apollo: »Da SP-pengene blev udbetalt i 2009, efter at Den Sociale Pensionsordning blev nedlagt, gav det et enormt rejseboom i ugerne efter og en markant stigning i efterspørgslen på rejser,« siger Rikke Koks Andreassen, kommunikationschef hos Apollo. Ved SP-udbetalingen i 2009 fik en dansk familie i gennemsnit frigivet 15.000—20.000 kr. i juni måned. Det svarede til det beløb, som en almindelig dansk familie med far, mor og to børn kunne komme på en uges sommerferie for i sydens sol, og beløbet faldt netop på det tidspunkt, hvor man skulle betale restbeløbet af sin bestilte sommerferie.

