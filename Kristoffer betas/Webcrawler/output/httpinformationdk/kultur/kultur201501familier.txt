Familierealisme



 Hvis man skal tro de første spæde bulletiner og overskrifter fra de danske forlag om den kommende sæsons danske skønlitterære udgivelser, så lever den helt livsnære realisme i den nye danske litteratur i bedste velgående. Det helt store tema synes at være det flossede liv i de skilsmisseramte familier set fra forskelligt perspektiv. Således rammer i februar fra Gyldendal den 20-årige debutant Emma Elisabeth Nielsen bogsæsonen med romanen Den med Richard Lange om en syvårig pige, der forsøger at holde sammen på livet i sin familie og verden. Debutanten efterfølges i samme måned af Kirsten Hammann, der udgiver romanen Alene hjemme, »en parforholdsthriller om kærlighedshunger, jalousi, papbørn og overboer«, og Anna Friis, der i romanen Himmelpletter skriver om kærestekrise og eksistentiel krise.
Ligeledes skriver Olga Ravn sin første roman Celestine om »opvækst i sammenbragte familier og skilsmisser«.
Måneden efter følger Katrine Grünfeld med romanen Stormskader om en midaldrende kvindes krise og Jonas Rolsteds Abondon – green language, som er 25 tekster henvendt til den kvinde, der har forladt fortælleren.
Hos forlaget Rosinante udkommer i samme boldgade Kamilla Hega Holsts roman På træk, »en roman om ægteskab, utroskab og forældreskab«, og den finurlige Stine Pilgaards Lejlighedssange om en gruppe mennesker »bundet sammen af andelskronen, arbejdsweekender, gårdfester og internetproblemer« og digteren Daniel Dalgaard, der i sin nye digtsamling Spejlkamel ser ud til at være gået helt tæt på livet, som når man køber mælk og te i Føtex.
Disse overskrifter siger noget om tematikken, men selvfølgelig intet om den litterære forløsning heraf. Den må vi vente på.
Hvad der i øvrigt falder i øjnene, når man kigger på forlagenes forårsprogrammer, så er det, at Lindhardt & Ringhof stort set ikke kan præsentere en eneste dansk skønlitterær udgivelse i foråret. De har hentet gode redaktører til forlaget og sat alle sejl til, men foreløbig holdes vi hen i spænding, hvorvidt forlaget igen skal blive en seriøs del af det skønlitterære marked.

