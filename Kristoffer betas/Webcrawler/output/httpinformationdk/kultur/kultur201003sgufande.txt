Sgu fanden da
Berlingske Tidendes medarbejdere har noget overraskende haft fuckfingeren på bandetasterne flere gange end Informations journalister, viser ny undersøgelse fra Infomedia; Fuck undersøgelsen!


 Det er blevet noget nemmere at være forsker efter computernes indtog. Man trykker bare på en tast, og et øjeblik efter har man et resultat. Således har forskerteamet i Infomedia haft det let, da de skulle finde svar på det brændende interessante spørgsmål: Hvem bander mest i dansk presse? De trykkede på ordene 'sgu' og 'fuck' i den fælles avisdatabase, og straks var der bingo.
Den største overraskelse i Infomedias undersøgelse er, at Politiken har brugt ordet 'fuck' 115 gange inden for det sidste halve år, mens Ekstra Bladet halter efter med kun 105 gange. Hvem skulle have troet det?
Men måske er det alligevel ikke så overraskende, når man betænker, at Politikens chef, Tøger Seidenfaden, fra at have været klassens pæne pige synes opsat på at blive pressens frække dreng nummer et.
Fuck er fint
Ekstra Bladet vinder til gengæld over Politiken i disciplinen 'sgu', men 'fuck' er sgu da for fanden et finere bandeord end det mere jævne 'sgu'. Hvor 'fuck' er fasankokken, er 'sgu' gråspurven!
Den anden store overraskelse er, at både Berlingske Tidende og Fyens Stiftstidende distancerer Information i det samlede forbrug af de to små ord. Det til trods for at Berlingeren har en decideret bandeordspolitik. De må kun bruge dem, når det falder naturligt i et referat - for eksempel hvis en politiker har sagt: »Fuck, nu gider sgu jeg ikke være statsminister mere!« Så må det godt stå i Berlingeren.
Information slutter på sjettepladsen på top 10 og er altså ikke spor bedre end curlingpigerne og -drengene. Vi må tage os sammen, hvis ikke folk skal begynde at råbe 'tante' efter vores avis.
Opmuntring
Nok om fuck: Her kommer en selvoplevet historie, som er tilgået os, efter at vor udmærkede læser Mogens Petersen i sidste uges På banen havde læst om skuespilleren Jens Okking og hans hang til at lave practical jokes og andre overraskelsesmanøvrer som en slags teater ført ud i det virkelige liv.
Vor læser var efter en næseoperation indlagt på en tresengsstue på et hospital sammen med en ældre mand med luftvejsbesvær efter et halsonde. Om aftenen blev Jens Okking indlagt. Vor læser genkendte ham straks, men undlod at nævne det. Det er nu engang hans kendispolitik, hvor andre dumt måske ville sige:
»Er det ikke dig fra fjernsynet?«
Okking sagde »dav!« og »Jens«, og da personalet havde sagt godnat og slukket lyset, ville han opmuntre sine medpatienter, for hvorfor fanden skulle det være så trist?
Selv om han egentlig skulle faste, fremdrog han fra sin taske en frisk lakseside og en flaske hvidvin, og med en lommekniv skar han sirlig skiver af laksen. Så var der pludselig hygge og natmad på stuen, hvor der blev skålet i hvidvin. Og alle fik bagefter en god nats søvn. Hvorefter Okking om morgenen blev overfaldet af sygeplejersker, der ville have hans autograf på kitler og i bøger.
Et af hverdagens små eventyr. Hvem ved, måske er der flere sådanne Okking-oplevelser derude? En hel lille genre.


