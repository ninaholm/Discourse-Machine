Uoverlagte ord i Bollywood
Regional og sproglig selvbevidsthed kan nå de hysteriske højder i Indien - det har landets mest feterede filmfamilie netop måttet sande
Jaya Bachchan formastede sig til at tale hindi i Mumbai - det skulle hun ikke have gjort.


 DELHI - Det var en uskyldig, henkastet bemærkning, men den var nok til at bringe Indiens mest berømte skuespillerfamilie i alvorlig unåde blandt tilhængerne af et højreorienteret parti i landets filmhovedstad. 
Jaya Bachchan - hustruen til Indiens mest berømte filmstjerne, Amitabh Bachchan - udløste en storm af forargelse, da hun ved en pressekonference i Mumbai tillod sig at tale hindi i stedet for det lokale sprog, marathi. Som hun forklarede, kommer hendes familie fra det nordlige Indien, så derfor var det lettere for hende at formulere sig på hindi. 
Tilsyneladende en harmløs bemærkning. Men hendes ord blev straks grebet af ophidsede højreaktivister, der nu krævede boykot af alle Bachchan-film og rev filmplakater med familiens navne ned. En biograf, der viste en Bachchan-film, blev raseret, og af frygt for flere voldsomheder blev det besluttet at udskyde premieren på Amitabh Bachchans nyeste film, The Last Lear. 
Angrebene på indisk films ukronede kongefamilie - også parrets søn, Abishek, og datter, Aishwarya Rai, er megastjerner, der dyrkes som veritable halvguder - blev orkestreret af Maharashtra Navnirman Sena (MNS), et regionalt politisk parti med base i Mumbai. Partiet har to mærkesager: at fremme brugen af det lokale sprog og at modarbejde indvandring af indere fra andre delstater. Og ifølge partilederen var Bachchans bemærkning kun den seneste fornærmelse fra familien, som flyttede til Mumbai for hele 40 år siden. 
"Hun kommer med den slags udtalelser med vilje," sagde MNS-leder Raj Thackeray. "Selv da hun bagefter undskyldte, havde hun et listigt smil på. Som om hun vil gøre nar af maharashtierne."
Flere undskyldninger
Af frygt for reaktioner i fanskaren har Bachchan-klanen gjort sig store anstrengelser for at begrænse skaden. I første omgang undskyldte fru Bachchan og bedyrede, at hun sandelig ikke havde til hensigt at fornærme nogen. Siden vovede også hendes mand sig ud i skudlinjen. Han sagde:
"Jaya mente intet ondt. Det var en udtalelse, hun kom med i filmisk sammenhæng. Ikke på en politisk platform. Men ikke desto mindre vil vi gerne beklage, hvis Jaya har såret nogens følelser."
Veteranskuespilleren offentliggjorde ydermere et forsvar for sin familie på sin velbesøgte blog:
"Jeg er 66 år gammel, og 40 af disse år har jeg tilbragt i Mumbai. Er det muligt, at vi nogensinde vil krænke byens ære? Aldrig!"
MNS blev stiftet for to år siden, da Thackeray brød ud af et andet regionalt højreparti, Shiv Sena, der ledes af hans onkel, Bal Thackeray. Det er ikke første gang, at MNS har vakt opsigt ved sin regionale chauvinisme. Tidligere har medlemmer af partiet bl.a. overfaldet nordindere ved et andets partis politiske møde.

© The Independent og Information 
Oversat af Niels Ivar Larsen

