Ildsjælen



 Det er svært at finde nogen med mere forskellig filmsmag end Thure Munkholm og jeg. Når den programansvarlige for CPH PIX og jeg mødes, driller vi hinanden. Jeg ham med hans forkærlighed for den ungarske kunstinstruktør Bela Tarr. Thure mig med min hang til Steven Spielberg.
Det plejede vi i hvert fald at gøre, og det kommer vi aldrig til at gøre igen. Thure er død, blot 36 år gammel.
Det er et stort tab, selvfølgelig for hans familie, venner og arbejdskolleger, men også for mig – vi var gode bekendte – og for en filmverden, der har brug for ildsjæle som ham. I de seneste seks år, inklusive årets udgave af CPH PIX, der begynder den 9. april, var Thure primus motor i sammensætningen af festivalens varierede filmudbud, bistået af blandt andre festivalchef Jacob Neiiendam.
Jeg husker Thure for hans passion og viden, som ofte førte til andet end drillerier – nemlig udfordrende og ivrige diskussioner om filmkunsten i al dens mangfoldighed. Senest spurgte Thure mig, om han kunne få pressematerialet for den franske mester – og en af Thures favoritter – Jean-Luc Godards nye film, Adieu au langage, som jeg selv fik på filmfestivalen i Cannes. Selvfølgelig måtte han det. Jeg nåede bare aldrig at give ham det. Men filmen kan ses på CPH PIX i år.
Jeg husker en koncert med Tim Burtons faste komponist, Danny Elfman, i Royal Albert Hall i London for ca. to år siden. CPH PIX, inkl. Thure, var inviteret med af koncertarrangørerne. Jeg var der, fordi jeg er stor Elfman-fan. CPH PIX-folkene fik mig med til efterfesten, og det var Thure, der fotograferede, mens jeg stjerneskudt fik fortalt Elfman, at det var den største aften i mit liv.
Jeg mødte første gang Thure, da han for snart mange år siden var en af initiativtagerne til filmbladet Mifune. Jeg skrev en artikel til første nummer – et portræt af Peter Jackson – fordi jeg gerne ville hjælpe de unge, entusiastiske mennesker. Siden fusionerede Mifune med Ekko, og Thure blev ansat på CPH PIX. Her vil han blive savnet, ligesom jeg kommer til at savne ham og hans engagement og drillerier.
Når jeg i år skal til CPH PIX, vil jeg sende Thure en tanke. Det fortjener han.

