'Mikkel har altid været en forårsbokser'
Richard Olsen har trænet bokseren Mikkel Kessler fra han var 13, til han blev verdens bedste. Op til Kesslers kamp om verdensmester-skabet lørdag fulgte Information boksetræneren tæt. Fra den sidste træning over omklædningsrummet og til øjeblikket efter kampen
Mikkel Kessler vandt over Dimitri Sartisen på knock-out i 12 omgang.


 "Kessler, Kessler, Kessler!" 
For hvert "Kessler" stiger lydstyrken. Mikkel Kessler står i tunnelen lige ved indgangen, stadig skjult for tilskuerne. "Mine damer og herrer, så er tiden kommet...". Røgkanonen tænder, og lilla røg skyder ud og omslutter bokseren. "Kampen om WBA-verdensmensterskabet, Mikkel Kessler mod Dimitri Sartison. Mine damer og herrer, så er det nu". 
Indgangsmusikken starter. "Kessler, Kessler, Kessler!". Råbene er øredøvende nu. Med tramp i gulvet bevæger tilskuerne hallen, og Mikkel Kessler bevæger sig ud mod dem. Lige inden de bliver synlige, ligger Richard Olsen hånden på Kesslers skulder. Så forsvinder de i røgen. Ind i kampen. 
Let træning
Torsdag, Kl. 11, CIK Bokseklub på Christianshavn:
I lokalet er der tre bokseringe. I den anden side af lokalet hænger sandsækkene, og nede i enden ligger Richard Olsen på en motionsbænk og vægttræner. Han er er kommet i CIK siden 1960, og har trænet Mikkel Kessler siden Kessler var 13. Når de skal træne, kommer han tit lidt før. For at tape sandsække, selv varme en smule op, ikke noget særligt. Bare sikre sig, at alt er, som det skal være.
Ekstra Bladets Bjarne Nielsen er der også i en t-shirt, der matcher CIK's indigoblå vægge. "Kom så da!". Hug, hug, hug. Bjarne laver et udfald mod fotografen, der står ved siden af. Går ned i knæ, og fører langsomt et venstrehook op mod fotografen. Det er kun for sjov. 
Mikkel Kessler kommer ind. Står først og snakker lidt med sin fysiske træner Thomas Macon og Jimmy Montoya, der har trænet Mikkel Kessler nogle uger i USA og nu er fulgt med til Danmark. "Snakke snakke snakke, man taber sig sgu ikke af at snakke", kommer det varmt fra Richard Olsen. Han står med ryggen til, oppe ved indgangen nu. Skriver først noget på en kalender, skruer så en termostat af og på. 
Ved vinduet sidder Lotte Gaardbo. Smilende. Hun er gift med Team Palles altmuligmand Poul. I dag er hun også med for at køre Jimmy Montoya frem og tilbage mellem CIK og Hotel Rossini i Valby.
"Det er ærgeligt, der har været så meget op til kampen", siger Richard Olsen, irriteret over de seneste dages skriverier om mangelfulde hjernescanninger af Team Palle boksere. "For det er ham der, det drejer sig om". Han peger på en sjippende Kessler og et øjeblik, helt kort, er blikket fuld af ømhed. Som en, der har set dem komme og gå, set det hele, men aldrig set noget lignende. 
Kessler flimrer i luften. Han har sat tempoet op på sin sjipning og er hverken i luften eller på jorden. Det ligner siderne i de gamle børnebøger, hvor siderne i sammenhæng skaber en lang bevægelse, læseren kan sætte i gang ved at bladre dem hurtigt igennem. Bagefter taler Kessler og Richard Olsen kort sammen ved den forreste boksering. Kessler bøjer hovedet frem. 
Vejning
Fredag, Kl 15, Radisson SAS Hotel Frederiksberg:
Lokalet er fyldt med journalister, fotografer og nysgerrige. Alle kigger på Mikkel Kessler, der står på vægten. "76,1 kilo. 100 gram mindre end den tilladte vægt", siger ringannouceren. Uden for på den åbne mezzanin cirkler Claus Borre rundt. Richard Olsen taler med Mogens Palle. Begge smiler, og ser afslappede ud. 
'Ledelseskonference' står der på skiltet over døren til nabolokalet. Foran står et serveringsbord med hvid dug og kage. En moderne en af slagsen, hvor glasuren er rørt med grønt for at kunne spille op til pærerne i glasbowlen ved siden af. Ikke et blik skænker Mikkel Kessler kagen, da han sammen med Thomas går forbi for at komme ud. Flere af fotograferne sniger sig til gengæld til et stykke.
Inde i lokalet er kampprogrammets andre boksere på vægten efter tur. Sværvægteren Claus Bertino vejer 110,6 kilo, og bokserne fra Østeuropa har underbukser på af den gammeldags model, der adskiller sig fra boksershorts ved at have ben og sidde stramt til i skridtet. "-som et lille kurriosum, kan jeg så tilføje, at Thomas Hansvoll boksede mod vores egen Ole 'Lukøje' Klemetsen for præcist syv år siden; også i Brøndbyhallen," lyder det begejstret fra ringannounceren.
Kampdag
Lørdag, Kl. 13, Vestamager:
Richard Olsen bor ude bagved Congovej og Senegal Allé. På kampdage slapper han af, læser avis og lufter hunden. Taktikken til kampen er lagt for længe siden. 
Vi drikker kaffe med brød til. "Da Mikkel var 16, var vi til junior-EM i Tyrkiet, et sted helt ovre ved grænsen til Iran. Det var en dejlig by, men maden smagte af helvedes til. Ikke at det betød noget for Mikkel". Richard tænder en cigar. "Han havde diarré hele tiden, og jeg måtte hælde halvanden liter vand i ham for, at han overhovedet kunne få lov at stille op. Selvom han havde tyndskid hele tiden, slog han alligevel tre hårde boksere fra Ukraine, Aserbadsjan og Rusland og blev europamester".
Richards søn Frank Olsen, der selv er tidligere topbokser, kigger forbi sammen med sin kone og børnene. 
"Da de var unge, sparede Mikkel og Frank meget sammen. Frank er lidt mindre, så når han bøjede hovedet, slog Mikkel direkte på hans hovedbund. Derfor har Mikkel desværre i dag problemer med senerne i hånden. Så vi skal passe på hans hænder op til kampene. Da han mødte Mundine, havde han kun boksetrænet seks dage. Alligevel boksede han fantastisk i 12 omgange. Det gør han altid på den her tid af året. Han er en forårsbokser".
Et par timer før kampen 
Brøndbyhallen:
I forhallen får Johnny Bredal taget et billede sammen med Anita Christensen, der også skal bokse en titelkamp senere. Gert Bo Jakobsen går forbi i jakke og mørk polo. "Havde det været i Parken, havde der sgu været gulvtæppe på gulvet," lyder det med grødet stemme fra en af toiletbåsene. 
Richard Olsen er ikke rigtig tilfreds med kvaliteten af programmets første boksere. Derfra, hvor han sidder, lige bagved blå ringhjørne, ser bokserne ud som "rent fyld". Diagonalt overfor sidder Peter Belli med June. De har set alle Kesslers kampe, på nær dem i udlandet. 
"Er du klar Claus?". Jimmy Bredahl er ansvarlig for boksernes indgang samt røg og musik. Hip-hop'en dundrer ud, slukker, og kun et minut senere har Claus Bertino, lidt tilfældigt, slået sin modstander i gulvet. Der er vel ved at være 4000-5000 tilskuere. 
En time til kampstart
På vej ud for at få en smøg kommer Thomas Bo Larsen gående forbi omklædningsrummet. Når han siger "smøg", lyder han som Richard Olsen minus erfaringen. 
Døren til omklædningsrummet bliver lukket. Der en otte-ni mænd i omklædningsrummet. Jimmy Montaya taper Mikkel Kesslers hånd ind. Der er en rituel stemning omkring det. To fra Sartisons stab, promotoren og en anden, følger intenst med. "Så der ikke kommer en hestesko i handsken", siger Richard Olsen. Han sætter sig på en bænk og springer op. Et af rørene drypper. Thomas Macon dasker ham af bagpå for at for det værste vand væk.
"Hvor lang tid igen?," spørger Richard Olsen. 
Mens Mickey går ud for at se, hvor langt de er med programmet i hallen, får DR kort lov til at filme en sidste gang i omklædningsrummet. 
Thomas Macon masserer Kessler på en briks ude under bruserne med noget balsam fra Richards taske. "Træk vejret dybt. Ind... Ud". "Hold kæft, det balsam stinker Richard". "Nå, men det var det balsam, der var". 
Formanden for Dansk Professionel Bokse-Forbund, tidligere verdensmester i Bantamvægt Jesper D. Jensen, kommer ind sammen med en kvindelig official. Hun skriver WBA på Mikkel Kesslers indtapede hænder. 
Mickey kommer tilbage. "Hvis kampen går tiden ud, skal Mikkel på om 30-40 minutters tid." 
Richard Olsen er lidt i tvivl om, hvorvidt Kessler skal have sine handsker på allerede. 
"Har du pisset for sidste gang Mikkel?". Kessler skyggerbokser rundt i lokalet og kan ikke rigtig forholde sig til spørgsmålet. Mickey og en anden af vennerne hjælper Kessler i skridtbeskytterne, shorts og lidt efter handskerne.
"Nu kan der maksimalt være 30 minutter til," lyder det et sted fra. Mikkel Kessler går rundt og rundt i ring i omklædningsrummet. 
"Smile baby, Smile", lyder det opmuntrende fra Jimmy Montaya. "It's just another fight, boy". 
"Yeah," svarer Kessler og smiler til ham. 
Richard Olsen tager sine briller af og et sæt brede plethandsker på. Han tager en dyb indånding. Fra at være opmærksom skifter han til dyb koncentration, og træder ind i den usynlige cirkel, Kessler går rundt i. Nu går de rundt sammen med Richard forrest. 
Richard vender omkring. "Giv mig en 1-2 og slut af med en lige højre. Hårdt". Kessler sender en serie af slag mod plethandskerne. "DUNG DUNG DUNG". Akustikken i det nøgne omklædningsrum forstærker lyden af slagene. Som en skudsalve går de af. Igen og igen. Ud over dem er der stadig en fem-seks personer i rummet. Ingen siger noget.
Så stopper slagene pludselig. Richard Olsen vender sig igen, og de går igen rundt i cirklen med Richard forrest. Rundt og rundt. Pludseligt vender Richard sig. Mikkel Kessler sender serier af slag af sted. Slagene bliver hårdere og hårdere. De vender omkring, og går videre i cirklen. Richard hvisler ud gennem tænder, og vender sig igen. "DUNG DUNG DUNG". Der ingen systematik i, hvor når de slår, og hvornår de går. Richard vender sig. Kessler slår. De går videre.
"To minutter", lyder det fra Jimmy Bredahl i døren. "Held og lykke, Mikkel".
"Er du klar til at gå ind?" Richard smører lidt vaseline på Kesslers øjenbryn.
De går sammen ud i tunnelen mod indgangen til hallen. Publikum bliver tydelige. "Kessler, Kessler, Kessler!". Richard Olsen ligger hånden på Mikkel Kesslers skulder og de forsvinder i røgen. Ind i kampen. 
Lige efter kampen
Richard Olsen er ikke i tvivl: "Det var en fantastisk kamp." 
Kessler har slået Sartison ud i 12. omgang, efter at begge har bokset vanvittigt hårdt. Bagefter kollapser Sartison, og der er kaos foran hans omklædningsrum. Sikkerhedsfolkene forsøger at skille pressen fra folk med særlig adgang, fra Sartisons folk, fra nummerpigerne, fra nogen, ingen ved hvem er, så falck-redderne kan komme igennem med en båre.
I omklædningsrummet har TV2-Sport fået lov til at komme ind som de første. "Hvad så, Mikkel er du verdens bedste nu?". Med ryggen til, lidt ved siden af er Richard Olsen ved at stramme sit snørebånd på omklædningsbænken. "Det var sgu da noget mærkeligt noget at spørge verdensmesteren om," mumler han. Griner lidt, og trækker på skulderen.

