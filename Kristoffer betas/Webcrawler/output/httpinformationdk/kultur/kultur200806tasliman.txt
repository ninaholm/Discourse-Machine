Taslima Nasrini eksil i Sverige
Både i Sverige og i Danmark er asyl til forfulgte forfattere inden længe en realitet. På dagen for svenske dagblades kampagne for trykkefrihed fik Taslima Nasrin, der har skrevet om islams undertrykkelse af kvinder, to års opholdi fribyen Uppsala
De næste to år skal Taslima Nasrin bo i Uppsala, den svenske -friby- for forfulgte forfattere.


 "Midt om natten trak Baba mig ud af søvnen og smed mig på gulvet. Han tog sine sko af og begyndte at banke mig. Hvorfor han gjorde det, eller hvad min fejl var, besværede han sig ikke med at fortælle mig. Han tog mig i håret og smed mig gennem rummet. De hårde Batasko fløj lige efter, og slagene faldt ned over min ryg, skuldre, mit hoved, bryst og ansigt. (...) Mine øjne blev til sten, der var ingen træthed tilbage i dem eller en eneste tåre ... Baba kunne have trukket huden af min ryg eller brækket hvert et ben i min krop, men han kunne aldrig få mig til tro på, at venskab mellem piger og drenge er umulige ..."
Taslima Nasrins mormor og mor havde ingen uddannelse, og de fik bank af deres mænd. 
Taslima Nasrin er uddannet læge, forfatter og poet, men hun er også blevet banket af sin mand. 
Det beskriver hun i to bøger om sin barndom og ungdom på sin hjemmeside www.taslimanasrin.com. 
Omdrejningspunktet for Taslima Nasrins forfatterskab er at være kvinde i et strengt patriarkalsk og religiøst muslimsk land. Derfor udstedte muslimske kræfter i 1994 og igen i 2007 fatwaer over hende. 
Fundamentalistiske muslimer mener, at fatwaen giver alle muslimer ret til at slå den syndige ihjel uden at blive straffet. 
De næste to år kommer Taslima Nasrin derfor til at leve sit liv i eksil i den svenske by, Uppsala. 
Fik asyl i Sverige
I 1994 skrev Taslima Nasrin bogen Skam, der handler om en hinduistisk familie, der bliver chikaneret af muslimer. Islamistiske kræfter rejste sig imod hende, og mordtrusler fik Taslima Nasrin til at flygte fra sit hjemland, Bangladesh. Taslima Nasrin kom til Sverige, hvor hun fik asyl og svensk statsborgerskab, og hun modtog Tucholskyprisen af forfatterforeningen Svenske Pen, der arbejder for forfatteres frihed og menneskers rettigheder. Prisen er opkaldt efter den tysk-jødiske forfatter, Kurt Tucholsky, som flygtede under nazisterne og søgte fristed i Sverige. Siden 1985 har forfulgte forfattere kunnet modtage Tucholskyprisen og et arbejdslegat på 150.000 svenske kroner, og Salman Rushdie, Svetlana Alexievitch og den syrisk-kurdiske forfatter Salim Barakat er blandt de forfattere, der tidligere har modtaget prisen. 
Taslima Nasrin har efterfølgende boet i USA, inden hun forsøgte at slå sig permanent ned i Indien. I begyndelsen af 2008 har hun levet i skjul på en hemmelig adresse i New Delhi, inden hun i slutningen af marts måtte give op og flygte i et fly til Sverige, fortæller hendes forlægger, Sibani Mukherji, til Uppsala Nya Tidning.
Uppsala som friby
I Sverige forsøger det svenske folkeparti at gøre Uppsala til 'friby' for forfulgte forfattere. I dag stiller den svenske kommune en møbleret to-værelses lejlighed med alle udgifter betalt til rådighed for friby-forfattere plus 5.000 svenske kroner om måneden i to år. Fribyer kendes fra en række lande, og medlems-byerne er organiseret i det internationale netværk, International Cities of Refuge Network (ICORN). Salman Rushdie er en af initiativtagerne til ICORN, fordi han selv måtte gå under jorden i 1994. Blandt medlemmerne af ICORN er byerne Gøteborg, Barcelona, Frankfurt, Stavanger, Edinburgh og Mexico City. 
I Danmark træder en lov om fribyer i kraft den 1. juli 2008. Odense, København og Frederiksberg kommuner har allerede meldt sig klar til at tage imod forfulgte forfattere. Friby-ordningen forventes at koste op imod en halv million kroner, hver gang en forfatter slår sig ned, og den møder allerede kritik fra danske menneskerettighedsorganisationer, fordi den udelukker alle andre kunstnere end forfattere. Kulturminister Brian Mikkelsen har begrundet ordningen med, at Muhammedkrisen har understreget behovet for at sikre forfatternes ytringsfrihed ved at sikre dem et midlertidigt opholdssted i Danmark. I et høringssvar opfordrer en række organisationer til, at friby-ordningen bør udvides til at omfatte alle udøvende kunstnere, der oplever, at deres sikkerhed eller ytringsfrihed trues.


