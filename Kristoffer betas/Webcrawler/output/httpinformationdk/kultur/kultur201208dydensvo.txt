’Dydens vogter er også altid pornograf’
Importerer Europa i disse år en bornert, puritansk seksualmoral fra USA? Det hævder Adam Soboczynski, redaktør på Die Zeit. Krisen kom fra USA, nu følger forslagene til helbredelse i kølvandet: indre askese, mandlig dygtighed og frem for alt kvindelig dyd


 »Den typiske socialisering af unge kvinder og mænd i USA rummer en tilsyneladende dobbeltmoral, hvor strenge dating-ritualer (Never kiss on your first date) står over for ’smuttere’ på kollegierne samt stof- og medicinmisbrug og en kuriøs hæmningsløshed i det seksuelle begær.« Det er Adam Soboczynski, tysk forfatter og kulturredaktør, der i Die Zeit fyrer disse betragtninger af.
Men tror man, at der er tale om banal dobbeltmoral, så tager man fejl, advarer han. Det hele følger den puritanske logik: Jo strengere man regulerer drifterne, jo mere forstærker man muligheden for deres ukontrollerede gennembrud.
»Dydens vogter er også altid pornograf, sædelighedspolitiet producerer uvægerligt de billeder, det bekæmper. Det gode og det rene stråler kun klart på baggrund af det slemme og det onde, og derfor må dette aldrig få lov at tørre ud.«
Sådan står sagerne ifølge Soboczynski i USA, men gør de også det i Europa (og i Danmark)?
Ja, svarer Adam Soboczynski. Det er en logisk følge af krisen, at vi nu står med en import af puritansk seksualmoral.
»Krisen havde sit udspring i Amerika, hvorfra den sprang over på Europa. Derfor er det også logisk, at det er fra USA, vi modtager reparationsforslagene. De består af: indre askese, mandlig dygtighed og frem for alt kvindelig dyd. For den længe ventede økonomiske vækst forudsætter en ordnet seksualmoral.«
Soboczynski henviser til Max Webers værk fra 1904: Den protestantiske etik og kapitalismens ånd. I den puritanske tradition er den forbilledlige mand ham, der kan beherske sig selv, for kun den købmand, der besidder moralsk integritet, bliver opfattet som kreditværdig. »Hvem ville finde på at låne levemanden med to elskerinder så meget som en cent?«
Intakt mødom
Adam Soboczynski mener for det første, at den amerikanske seksualmoral triumferer verden over via bøger og film. Inden for kort tid har vi været udsat for tre »kulturhegemoniale angreb på Europas engang så verdslige selvforståelse. Og Europa har ikke noget, der kan konkurrere.«
Han tænker på Twilight-sagaen, filmen The Hunger Games og den britiske forfatter E.L. James pornobøger Fifty Shades of Grey. At hun er englænder, skal man ifølge Soboczynski ikke lade sig narre af, for det er USA’ s bestsellerlister, der har bragt bøgerne frem, og det er det samme livssyn, de udfolder. Ifølge Adam Soboczynski handler alle tre værker om en ung kvinde, der kæmper med sin lyst. Og som i Samuel Richardsons roman Pamela, der siden 1740 har leveret matricen for de puritanske gendigtninger, er kvinden i alle tre værker det rene objekt, der paradoksalt nok netop af den grund bliver overseksualiseret, hævder han.
Såvel vampyrsagaen Twilight som The Hunger Games er eksempler på sort ungdomspædagogik, der fremstiller den unge pige som et beskyttelsesværdigt objekt, konfronteret med en liderlig, ofte alkoholiseret mand.
»Hjælpen kan kun komme fra den ædle og beslutsomt affektkontrollerende ridder, hvad enten han er en god vampyr, der med uhyre selvdisciplin undertrykker sin blodtørst, eller en forfinet kampkammerat som i The Hunger Games.«
Erotik forbudt
»I Twilight er budskabet påtrængende og klart: Kun med intakt mødom kan kærligheden forblive moralsk.«
I The Hunger Games hersker en fordærvet storby over en ædel og selvbehersket landbefolkning, der årligt skal levere to unge, som skal kæmpe i direkte tv, til kun den ene er tilbage.
»Men den vold, som den unge pige, Kaniss, udøver på slagmarken, giver hende langt mindre hovedbrud end den uro, hendes vågnende begær udløser. Vi skal lære, at det ikke er den vold, hvormed pionererne underlagde sig det vilde vesten, der er forbrydelsen, men derimod manglende libidinøs selvbeherskelse, som bare virker distraherende på det ærbare arbejde og erobringslysten.«
Forretningsmæssig dyd og streng seksualmoral indgår i den puritanske tradition en forbindelse, hvis ideologi såvel Tea Party-bevægelsen som film som The Hunger Games i dag repræsenterer, fastslår Adam Soboczynski.
Ikke tilfældigt er filmens landdistrikter skabt over nybyggernes Amerika. Ondskaben og fordærvet er koncentreret i byen.
Heller ikke pornobøgerne Fifty Shades of Grey, hvor den 21-årige jomfru og studine, Anastasia Steele ryger ind i et SM-forhold til den meget ældre Mr. Gray, modsiger på nogen måde de to andre.
For »i de puritanske værker er seksualiteten det fuldkommen Andet, som eksplosionsagtigt bemægtiger sig kroppen. Den har intet til fælles med den antikke gudinde Isis, der hyllet i et tyndt slør svinger mellem viden og ikke-viden, det nøgne og det skjulte, og som derved bliver sindbilledet på erotikken i den europæiske kunst- og litteraturhistorie. For puritaneren er seksualitet ikke noget, som muntert og erotisk gennemtrænger samfundet, men en dunkel magt, bestående af højst eksplicitte ønsker.«
Ødelæggende
Det kvindebillede, europæerne her importerer, kan slet og ret ikke være mere ødelæggende, konkluderer Soboczynski.
»Det er den velprøvede treenighed af forsvar, passiv tålsomhed og endelig eksploderende ophidselse, som følger den forfulgte uskyldighed. Og mere ødelæggende kan heller ikke det mandebillede være, der slet og ret sætter lighedstegn mellem det mandlige og det driftsmæssige-dyriske. Puritanernes fantasi om ulven og lammet er en sexfantasi, der udelukker det erotiske, som ikke tåler noget tyndt slør, ikke tåler den uklarhed, som tiltrækning lever af.«
Hvorefter han slutter med følgende salut:
»Det ubehagelige ved puritanerne er ikke, at de vil have os til at tænke nøjagtigt, sådan som de handler, men at de forestiller sig, at vi handler, som de tænker.««

