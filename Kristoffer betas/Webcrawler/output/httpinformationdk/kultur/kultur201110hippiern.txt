'Hippierne var eksotiske, men ændrede kun lidt'
Hippiebevægelsen var ifølge forfatter Peter Øvig Knudsens nye bog grunden til, at alt fra familieliv og sexvaner, til pædagogik og musik gennemgik en revolution i 60'- og 70'erne. Men Thy-lejren og flower power-bevægelsen var snarere en eksotisk konsekvens af forandringerne og betød i sig selv ikke det store, lyder det fra historikere
Flower power-bevægelsen med blomster i hår og på kinder, Make Love, Not War-sit down-aktioner, pandebånd, hash, top- og bundløse Thy-lejrfolk har afgjort pirret og provokeret samtiden. Men det alene ændrede ikke mentaliteten i Danmark. Her en kreaturhandler i juli 1971, der lige skal pille ved den unge hippie på markedet på Egeskov Slot på Fyn.


 Hippie — tre år og 74 dage, der forandrede Danmark. Så bombastisk lyder titlen og hovedpåstanden i den meget omtalte bog af journalist og forfatter Peter Øvig, som udkom i går. Her beskriver Peter Øvig, hvordan Thy-lejren og hippiebevægelsen har haft massiv indflydelse på alt fra danskernes arbejds- og sexvaner til musik og pædagogik.
Men den tolkning af hippiebevægelsens betydning, kan flere historikere ikke genkende.
Hans Hauge, forfatter, lektor og dr.phil. ved Aarhus Universitet, undrer sig over bogens teser:
»Umiddelbart mener jeg, at meget af det, der nu påstås at være kommet til med hippierne, allerede var forandringer, der slog igennem inden eller uafhængigt af hippiebevægelsen. Jeg er overbevist om, at det snarere var og er en konsekvens af nogle forandringer i samfundet, der allerede var godt i gang. Ikke, at hippierne ligefrem skulle være årsagen.«
Han understreger, at han endnu ikke har læst bogen, der udkom i går, men at han har fulgt debatten via interview og artikler.
Også Henrik Jensen, lektor i historie på RUC, har svært ved at godtage præmissen om den enormt betydningsfulde hippiebevægelse:
»Det virker som om, at han (Peter Øvig, red.) er meget optaget af at revitalisere historien om alt det, hippierne udrettede. Men han udkommer jo også nu med både bog, cd og hjemmeside. Jeg synes, det ligner et forsøg på at sparke gang i den opfattelse, at hippierne betød meget mere, end de gjorde.«
Symptom
Den opfattelse deler Claus Bryld, professor i historie fra RUC og tidligere venstrefløjspolitiker også. Han mener, at de forandringer, der i bogen tilskrives hippiebevægelsen, opstod af andre årsager:
»Fra slutningen af 1950'erne gennemgik de vestlige samfund nogle enorme materielle omvæltninger. En historisk højkonjunktur, der startede i 1958 fik eksempelvis kvinderne ud på arbejdsmarkedet og ændrede fuldstændigt vore familiemønstre,« siger Claus Bryld, som mener, at ungdomsoprøret og hippierne i højere grad skal ses som et symptom på de forandringer, der var i gang i samfundet, end at de var årsag til dem.
»Og ideen om, at Thy-lejren skulle være den store afgørende begivenhed, mener jeg også er grundlæggende forkert,« lyder det fra Claus Bryld.
Peter Øvig er ikke overraskende uenig med historikerne om hippiernes betydning for de store forandringer, der kendetegnede 1960'erne og 70'erne.
»Det er selvfølgelig ikke Thy-lejren som sådan, der ændrer Danmark. Den er bare hippiernes manifestation. Men den bølge, som hippierne rejser fra sommeren '67 på trods af, at de kvantitativt er relativt få, får en enorm presseomtale og opmærksomhed, og jeg mener, det er helt åbenlyst, at det er i de tre år, hippierne fyldte så meget, at samfundet gennemgår en helt grundlæggende forandring. Fra kønsrollerne og familielivet til kunsten, energipolitikken og musikken. Min påstand er så, at det er hippierne, der skaber forandringerne,« siger forfatteren.
Sex og musik
»Det er påfaldende, at på alle de punkter, hvor forandringer slår igennem i den periode — er det hippierne, der formulerer nye tanker. Det har faktisk også været en stor overraskelse for mig selv at opdage i forbindelse med min research til bogen,« siger Peter Øvig.
Han henviser især til, at slutningen af 60'erne førte til et markant opbrud af kønsrollerne og familielivet, den seksuelle frigørelse samt at tilgangen til pædagogik vendte 180 grader og førte til den såkaldte 'rundkredspædagogik'.
Men på alle de områder mener Hans Hauge, at forklaringen på forandringerne skal findes andetsteds end hos hippiebevægelsen. Ifølge historikeren begyndte musikrevolutionen allerede med The Beatles og beat-generationen først i 60'erne, og reformpædagogikken går helt tilbage til kulturradikalismen i 50'erne.
Claus Bryld supplerer:
»Den store forandring i familielivet opstod, da kvinderne i 50'erne og 60'erne kom ud på arbejdsmarkedet. Og p-pillen var langt vigtigere end Thy-lejren, når vi snakker seksuel frigørelse — for nu kunne kvinderne gøre, som det passede dem seksuelt.«
Peter Øvig understreger, at han ikke benægter, at en lang række strukturelle forudsætninger lagde grunden til tidens store forandringer, men fastholder samtidig sin pointe:
»Man kan sige, at samfundet var parat til at modtage alle de her forandringer. Men det var ikke desto mindre hippierne, der rent konkret formulerede og indførte det hele,« lyder det fra forfatteren, der uddyber:
»Jeg synes, det er en forsimpling af de komplekse sammenhænge, hvis man ikke mener, at samfundsforandringer er noget, enkelte mennesker og små grupper kan have en enorm indflydelse på. Og det havde hippierne,« fastslår Peter Øvig.

