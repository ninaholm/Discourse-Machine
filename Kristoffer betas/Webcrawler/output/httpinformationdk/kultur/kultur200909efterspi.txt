Efterspil om folkelighed



 Læserbreve og brok har fyldt godt i spalterne i de århusianske medier efter Århus Festuge. Der manglede øltelte og mere folkelighed, lyder det. Men de højtråbende er i mindretal viser en undersøgelse, som Capacent Epinion har udført for Århus Kommune. Ifølge undersøgelsen, der er foretaget blandt århusianere, mener godt halvdelen af de adspurgte, at festugens program har en fin balance mellem folkelighed og finkultur, mens kun en tredjedel mener, at der er gået for meget finkultur i den ambitiøse byfestival. Festugedirektør Jens Folmer Jepsen er på trods af resultatet ikke tilfreds med undersøgelsen, som han kalder »ubrugelig«. »Jeg har brugt tre år på at trække festugen ud af diskussionen om folkelighed og finkultur, og så skal folk igen tage stilling til de samme begreber. Vi beskæftiger os med kvalitet, det andet er en tilbageskuende måde at arbejde med kultur på,« siger han til jpaarhus.dk. Direktøren er desuden utilfreds med, at han ikke er blevet varslet før undersøgelsens resultater endte i pressen. »Jeg er ked af, at jeg er blevet dårligt orienteret om undersøgelsens spørgsmål og konklusioner, så jeg skal træde vande, hver gang folk ringer til mig,« siger Jens Folmer Jepsen.		                         SG

