Kvindeikoner dyrker de lange lokker
Det signalerer ungdom, sundhed og tjek på tingene, når kvindelige politikere, tv-værter, realitypersonligheder, skuespillere og musikere sværger til det lange hår. Men tendensen understreger, at vi bliver stadigt mere standardiserede og strømlinede at se på


 Hvad har Johanne Schmidt-Nielsen, prinsesse Mary, Caroline Wozniacki, Sofie Lassen-Kahlke, Medina, Christiane Schaumburg-Müller, Cecilie Frøkjær, Lina Rafn, prinsesse Marie, Sidse Babett Knudsen, Amalie Szigethy, Pernille Rosendahl, Annie Fønsby, Helena Christensen, Caroline Fleming, Stine Stengade, Lene Nystrøm og Helle Thorning-Schmidt tilfælles? De er fremtrædende kvinder i det danske mediebillede anno 2011 – og så har de alle langt hår.
De er eksempler på, at tidens modeideal dikterer, at kvinder skal lade lokkerne gro. Det mener også frisør og stylist Kenny Alexandr, der ser en klar tendens:
»Jeg sidder for eksempel på Strøget lige nu, og der går i hvert fald fem kvinder forbi mig i dette øjeblik, der alle har langt hår sat op i en hestehale,« siger han.
Tidligere på året var SF's ligestillingsordfører, Pernille Vigsø Bagge, ude på en række skoler sammen med Sex & Samfund i forbindelse med seksualundervisning på baggrund af rapporten 'Ungdomsliv' (2009) fra Center for Ungdomsforskning, der peger på, at unge bliver stadigt mere ens i deres udseende. Med de konklussionerner i baghovedet bad hun alle de unge piger med kort hår om at rejse sig.
»Der var ingen, der rejste sig, for der er ingen, der har kort hår længere. Der er slet ingen tvivl om, at de kvindelige ikoner i dag er med til at skabe denne trend.«
Tendensen bliver bekræftet af endnu en frisør: »Der er mange af de personligheder, der oppe her og nu, hvis hår har en vis længde,« siger Mark Anderson, der er frisør, founder og creative director hos frisørsalonen Project no. 1 i København.
Mestre manken
Pernille Vigsø Bagge ærgerlig over udviklingen, da hun mener, at vi er ved at rulle os tilbage til noget, »der var engang« til stor skade for dem, der bare skiller sig lidt ud i gadebilledet. Hun understreger, at kønsforskere desværre har fat i den lange ende, når de peger på, at vi er tilbage ved 50'ernes kønsrollemønstre, hvor en 'rigtig' kvinde er en kvinde med langt hår.
»Vi taler om rummelighed og mangfoldighed, men i virkeligheden bliver vi mere og mere ens. Man typecastes som en kvinde, og en kvinde har pr. definition langt hår. En kvinde med kort hår skiller sig ud og bliver betragtet som værende en lille smule androgyne. Det er skræmmende og svært at forstå, at det er sådan her i 2011,« siger hun.
Etnograf Karen Lisa Salamon har selv bemærket samme tendens og mener, at det til dels hænger sammen med frisørpriser og økonomiske konjunktur, da kort hår kræver en løbende økonomisk investering, hvis håret skal sidde nogenlunde perfekt. Hvis man derimod har langt hår i dag og kan mestre manken, så den ser nogenlunde velfriseret og -plejet ud, sender det også et vigtigt signal til omverdenen: »Kontrol og disciplin er egenskaber, der er i højsædet for tiden. Der ligger i det lange hår et klart et signal om, at man har styr på sig selv, styr på sin tid og styr på sin karriere, når man kan tæmme et langt hår,« siger Karen Lisa Salamon og forklarer, at klassiske kulturanalyser viser, at langt hår og lange negle symboliserer noget frit og naturligt – en slags uregerlig urkraft.
»Det ukontrollable ved vores krop repræsenterer helt klart kvindelighed og ungdom. Hvis man kan have langt hår, og man samtidigt kan styre dets kraft ved at 'dressere' det, så viser det, at man både er kvindelig, men samtidigt også er i stand til at styre det,« siger Karen Lisa Salamon.
Barbie og Hårlywood
Karen Sjørup, der er ligestillings- og kønsforsker ved RUC, uddyber synspunktet med, at det lange hår signalerer, at man har kontrol over sig selv: »For at holde et langt, flot hår, så det ser godt og velplejet ud, skal du altså virkelig sørge godt for det. Helle Thorning-Schmidts hår er altid fuldstændig glat, skinnende og ser sundt ud,« siger hun og påpeger, at det er påfaldende mange kvinder, der bekender sig til de lange, lyse lokker, når de kommer til tops i erhvervslivet eller i sportens verden eller bliver ministre. Her nævner hun blandt andre Lene Espersen, Henriette Kjær og Helle Thorning-Schmidt.
»Måske er det ubevidst, men det er nok et forsøg på at balancere det maskuline mod det feminine. Det lange lyse er sådan et barbieideal og bliver hurtigt lidt Hollywoodagtigt,« siger Karen Sjørup, der mener, at »det er uhyggeligt med de mange, der får lavet extensions af den grund«.
Kenny Alexandr er godt og grundigt træt af langt hår, og han så gerne, at flere tog sig sammen og fik en ordentlig frisure. Men mediebilledet dikterer det lange, forklarer han og fortæller, at én af værterne på Go' Morgen Danmark, Katrine Hertz Mortensen, fik dikteret, at hun skulle lade sit hår gro, fordi produktionsselskabet syntes, at hun blev lidt for konet med den page, hun havde.
»Den slags er jeg meget i mod. For det der med at være 40 år og have langt hår, det er sjældent ret lækkert. Jeg ville ønske, at langt flere kvinder ville se sig i spejlet og sige: 'Det vokser sgu ud igen – jeg klipper lige en god frisure',« siger Kenny Alexandr.
Mark Anderson, som i sin tid var saksen bag Medinas korthårsfrisure, forklarer, at det lange hår kommer som en naturlig modreaktion efter en årrække, hvor pandehår og en skarpt skåret page var fremherskende i modebilledet. »Det lange hår til kvinder har nu altid være mere toneangivende end det korte,« siger han og spår, at det snart vender igen. Modeikonet Medina har eksempelvis lige fået afmonteret alle sine extensions.

