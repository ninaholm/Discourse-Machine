FOLK



 Mylle-fans
69 år fylder Danmarks førende ekspert i det danske såvel som europæiske Melodi Grand Prix i dag. Vi taler selvfølgelig om Jørgen de Mylius, eller som han hedder i folkemunde: Mylle. På Facebook har han en fangruppe på 513.
Kuglestøbere
Samtidig kan Joachim B. Olsen fejre 10-året for sin guldmedalje ved EM i kuglestød. I dag støber han som bekendt kugler for Liberal Alliance, hvor han som erhvervs- og arbejdsmarkedsordfører kæmper for guld til dem, der i forvejen har.
Streamere
På Twitter glæder den tidligere kuglestøder sig over tredje sæson af Netflix-serien om det politiske magtspil i USA, ’House of Cards’. Fornøjelsen er han ikke ene om på Christiansborg. Serien har også en fan i Venstres Jakob Engel Schmidt.
Sympatisører
Om seriens hovedperson siger venstremanden: ’Normalt tænkende mennesker med empati og logik ville have svært ved i virkeligheden at sympatisere med Frank Underwood, men vi følger jo alle sammen åndeløst hans vej mod magten …’

