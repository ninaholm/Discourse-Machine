Virkeligheden skal dokumenteres
Virkeligheden skal dokumenteres på film og ud til folk, siger instruktøren Tammy Cheung, som har skabt en platform for dokumentarfilm i Hong Kong
Muligheder. Somme tider møder jeg unge filmfolk, som siger, at de ikke ved, hvad de skal lave film om. Det forstår jeg slet ikke, siger dokumentarfilminstruktøren Tammy Cheung, der efter 10 år i Canada er vendt tilbage for at arbejde i Hong Kong.


 Salen er pakket til visningen af Ai Xiaomings The Train to my Hometown en tirsdag eftermiddag på Lingnan Universitetet i Hong Kongs New Territories. Filmen skildrer det kaos, der opstod i 2008, da voldsomme snevejr stoppede togtrafikken mellem Beijing og Guangzhou op til den betydningsfulde Forårsfestival, hvor migrantarbejdere i storbyen rejser hjem for at se deres familier. Tusindvis af mennesker strandede i det kolde vejr ved togstationen. En 17-årig pige blev trampet ihjel. En ung mand døde af elektrisk stød, da han kastede sig fra en viadukt ned på et tog.
Det er film som den, der indgår i kataloget hos organisationen Visible Record, som instruktøren Tammy Cheung i 2004 etablerede for at skabe en platform for dokumentarfilm fra Kina. Målet er at skabe bedre muligheder for at distribuere nogle af de mange nye dokumentarfilm, som ofte er rørende og inspirerende og altid socialt relevante.
Dokumentarfestival
Tammy Cheung er med ude for at præsentere The Train to my Hometown, for som hun fortæller Information, er uddannelsesinstitutioner blandt filmenes vigtigste visningssteder. Visible Record sælger en licens til skoler, så filmene kan vises på dvd og indgå i deres biblioteker.
Blandt Tammy Cheungs egne film er den kritikerroste Secondary School, som inspireret af Robert Wisemans direct cinema-stil dokumenterer livet på en pige- og drengeskole i Hong Kong. Cheung har også lavet film om indiske migrantarbejdere, om risdistribution til ældre og fattige og om de politiske demonstrationer i juli 2003. I år er hun aktuel på Hong Kong International Film Festival med Election om fem kandidater i regionalvalgene i 2004.
En drivkraft bag Visible Record er at insistere på, at det er værd at beskæftige sig med den sociale og politiske virkelighed i et samfund, som efter Tammy Cheungs mening bevæger sig i den forkerte retning.
"Hong Kong er et meget materialistisk og selvcentreret sted. De færreste bekymrer sig om den sociale virkelighed og andre mennesker. Film kan være med til at sætte fokus på vigtige ting, men ingen almindelige biografer vil vise dokumentarfilm. Derfor er man nødt til at arbejde aktivt for at skabe andre visningsmuligheder," siger Tammy Cheung, som sidste år lancerede den første festival i Hong Kong dedikeret til dokumentarfilm fra Kina.
Som hun siger, var en af årsagerne til, at hun flyttede tilbage til Hong Kong efter 10 år i Canada, at der her er så meget vigtigt at lave film om.
"Somme tider møder jeg unge filmfolk, som siger, at de ikke ved, hvad de skal lave film om. Det forstår jeg slet ikke. Der er så meget at lave film om her - og det er vigtigt, at det bliver gjort."

www.visiblerecord.com

