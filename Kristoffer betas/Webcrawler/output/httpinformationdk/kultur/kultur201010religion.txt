'Religionskritik er ikke antisemitisme'
Peter Tudvad er inde på en farlig vej, hvis han identificerer religions-kritik og antisemitisme, mener direktør for Søren Kierkegaard Forsknings-centeret Niels Jørgen Cappelørn. Man skal for eksempel kunne kritisere islam uden at blive kaldt racist


 Debatten om Peter Tudvads bog, Stadier på antisemitismens vej, fortsætter for fuldt tryk. Direktør for Søren Kierkegaard Forskningscenteret Niels Jørgen Cappelørn har i de seneste dage på den ene side udtalt, at Søren Kierkegaard havde »en næsten klichéagtig opfattelse af jøder, som vi i dag ville kalde antisemitisme«, men på den anden side understreget, at Kierkegaards private bemærkninger om jøder ikke har haft nogen indflydelse på Kierkegaards tænkning.
»Det er helt afgørende at skelne mellem Kierkegaards teologiske kritik af jødedommen og hans private udtalelser om jøderne, som jeg tager stærkt afstand fra. Men hvis man kalder ham antisemit på baggrund af religionskritikken, som er en teologisk diskussion, lukker man jo for overhovedet at kritisere forskellige  religioner i fremtiden,« siger han til Kristeligt Dagblad.
Men ifølge Tudvad har Kierkegaards opfattelse af jøder netop indflydelse på hans teologi. Han skifter mening om Abraham, som han i 1843 kalder 'troens fader', mens han senere mener, at det er 'jødisk', at Abraham får lov at beholde en levende Isak og blive stamfader, mens en kristen udgang på historien ville være, at Isak skulle ofres og de to først forenes igen i evigheden?
»Jeg er uenig med Tudvad her. Så vidt jeg husker det pågældende sted, så vil Kierkegaard vise, at forskellen på kristendom og jødedom er, at jødedommen forholder sig til timeligheden. Sådan er det jo også i Det Gamle Testamente, hvor hele pointen er, at hvis man overholder budene, så skal man leve lykkeligt og længe og få mange børn.«
At påpege dette er religionskritik, fastslår Niels Jørgen Cappelørn og fortsætter: »Hvis vi gør religionskritik til racisme, så må vi heller ikke kritisere islam, og muslimerne må heller ikke kritisere kristendommen. Men vi må have lov til at kritisere, blot ikke så det får en hånende karakter, sådan som det skete med Muhammedtegningerne.«
»Men Kierkegaards skarpe opgør med jødedommen er ikke ensbetydende med, at han har noget imod jøderne. For eksempel tager han eksplicit afstand fra den opfattelse, at jøderne skulle være særlig skyldige, fordi de fik Jesus korsfæstet,« tilføjer han.
Beklagelig pressedækning
Niels Jørgen Cappelørn beklager, at debatten om Kierkegaards antisemitisme er blevet skudt i gang, før bogen er udkommet. Nu kan han kun forholde sig til, hvad Tudvad har sagt i pressen, og det er på den baggrund, han udtaler sig, understreger han.
Men så vidt han kan skønne ud fra indlæggene i pressen, så har Tudvad efter Cappelørns mening givet næring til en opfattelse, som han finder »meget problematisk«.
Når Peter Tudvad mener, at teologisk kritik af jødedommen er antisemitisk, så er det, fordi han ikke ved, hvad teologi er, erklærer Niels Jørgen Cappelørn. Han understreger dog samtidig, at han er overbevist om, at bogen selv er seriøs, for han kender Tudvad som en dygtig forsker.
»Og det er da spændende, hvis det viser sig, at han har ret! Men det er et problem, hvis det bliver vanskeligt at bedrive religionskritik. Det er alvorligt i dag, hvor vi er nødt til at diskutere med islam, hvis vi ikke kan gøre det uden at blive kaldt racister.«

