Flerstemmig unik bog
Pia Juul er med digtsamlingen 'Radioteatret' den fjerde nominerede til Montanas Litteraturpris 2010
Nomineret. Pia Juul har altid været mester i at gengive, travestere og montere flere stemmer i sine lyriske tekster, uden at det bliver ren sampling. Ironien i denne tone udstråler fra udsigelsens svært lokalisérbare centrum - der leges hele tiden med, at det talende jeg på én gang er her og er her ikke, lyder det i begrundelsen for nomineringen.


 Så er den fjerde af seks nominerede til Montanas Litteraturpris fundet. Det drejer sig om Pia Juuls digtsamling Radioteatret. Her følger den tekst, som komiteen bag litteraturprisen begrunder valget med: At læse en flerstemmig digtsamling kan være som at surfe mellem forskellige frekvenser på en radio. Om Pia Juuls Radioteatret er dette ikke bare en metafor: Omslaget prydes af en gylden gammel langbølgeradio, indstillet på 'Koblenz', og hele teksten er orkestreret som radioteater for mange stemmer, med lydeffekter angivet i regibemærkninger.
Nogle sider inde præsenterer teksten glimrende sig selv: »Radioteatret er en tidsmaskine (...) Vi har Eliza C's barndomsstemme og voksenstemme og alle venindernes stemmer og digterens, her taler selv byer fra Tyskland. Vi har samlet en håndfuld personer i Studie 2, de er sig selv, men har ikke selv bestemt, hvad de skal sige, det har forfatteren, men hende har vi sendt hjem«.
Den Juul'ske ironi er umiskendelig, også i den alfabetisk ordnede rolleliste, her et udpluk: »ELIZA C (10), (20), (40), (60), hovedperson, synes hun selv
ELLY BYDE, fjernsynsnarkoman, men ved det ikke
FLEMMING, sur
GRETE, nabo, ind fra højre«. Der er en del tyske stemmer på rollelisten, herunder byen Koblenz, der virker som det tyske islæts ophav. Som om det er byens blinkende navn på den gamle langbølgeradio, der har affødt fantasier om Tyskland og krigstid og om lyd, der får liv trods dødens kræfter. Tekstens hovedtema er mindet, og dens tidsoplevelse er fortids fremtid og fremtids fortid. Længslen efter førstegangserfaringen er et genkommende motiv. Man mindes længslen, og man længes efter mindet. Således den 20-årige Eliza: »Om et par år vil en ung mand ved navn Konrad se på min skulder (..D)et vil jeg altid mindes senere, til den tid. Engang«. Og i en senere replik: »Jeg længes så forskrækkeligt. Efter Konrad udi fremtiden. Efter bækken fra min barndom. Efter havet som jeg så for sent.«
Fraværende nærvær
Tysk-temaet melder sig i mindets tema som et spørgsmål om minders størrelse: den første tyske stemme er Hildegard (»tysk kvinde fra Koblenz, i live«), som kommenterer Elizas minder og bagatelliserer dem: »Hvad har I at mindes, som ikke er småt./ Alt hvad jeg mindes er stort og voldsomt./ Torden. Krig. Død. Sult. Ruiner. Død. Død«.
Mindet om krigstraumet stilles side om side med mindet om den første forelskelse, og de to temaer samkøres med stor lyrisk effekt i ordspil på 'besættelse' og 'befrielse': »Jeg ville være besat/ og jeg ville befries,« kvæder Eliza. Pia Juul har altid været mester i at gengive, travestere og montere flere stemmer i sine lyriske tekster, uden at det bliver ren sampling. Ironien i denne tone udstråler fra udsigelsens svært lokalisérbare centrum - der leges hele tiden med, at det talende jeg på én gang er her og er her ikke (»forfatteren - hende har vi sendt hjem«), hvilket selvfølgelig er et grundvilkår for skriften, men måske også for sproget og eksistensen.
Dette fraværende nærvær eller denne titte-bøh-leg udfolder sig i Radioteatret som stemmer, der kommer og går (som når man skruer på langbølgeradioen) - men også som tid, der er gået, så snart den er inde. Pia Juuls unikke melankolsk-ironiske skrift-stemme er aldrig fraværende, selv når den orkestrerer et kor af andre stemmer. I denne samling også stemmer fra en anden og mere traumatisk historisk virkelighed end den danske.


