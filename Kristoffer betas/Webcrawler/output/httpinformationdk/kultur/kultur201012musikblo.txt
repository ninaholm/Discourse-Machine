Musikblogs tager magten fra 'de gamle' anmeldere
Musikblogs er blevet så toneangivende inden for musikbranchen, at de traditionelle medier er ved at miste deres indflydelse


 Netop i disse dage sidder musikmanager Jesper Majdall og lægger en såkaldt blogstrategi for det populære danske band Who made Who, som han repræsenterer i Danmark og i udlandet. Det er man nødt til.
»Der er jo en uendelig mængde af blogs, og de er meget betydningsfulde for udbredelsen af musikken. Efterhånden også mere end de traditionelle medier er,« siger Jesper Majdall.
Når han skal pushe sine bands i udlandet, starter han altid med bloggene, forklarer han. For det er dem, der sætter dagsordenen.
Flere nøglefolk i musikbranchen peger på, at det i særdeleshed er de store amerikanske blogs som Pitchfork og Stereogum, der har overtaget magten fra de traditionelle medier. Men at også de mindre blogs har en væsentlig indflydelse.
»Det er jo summen af blogs, der virkelig gør en forskel. De bliver især vigtige for et band, når flere blogge nævner dem, for det er sådan man virkelig skaber et hype,« siger Jesper Majdall, som påpeger, at det ikke kun er et internationalt fænomen, men i høj grad også påvirker den danske musikbranche.
Thomas Rohde er chef for Music Export Denmark, som blev stiftet af Dansk Rock Samråd for at fremme eksporten af dansk musik, og han ser, hvordan de traditionelle medier er ved at tabe terræn til bloggene.
»Det er klart, at det ændrer på mediebilledet, når bloggene er ved at blive de mest toneangivende. Der er slet ingen tvivl om, at det er ved at ske, hvis det ikke allerede er sket,« siger Thomas Rohde.
Taber i tid
Når de internationale blogs er blevet så afgørende en magtfaktor, handler det ikke mindst om, at de altid er på forkant i forhold til de traditionelle medier, som simpelthen ikke er hurtige nok, mener Jesper Majdall.
»Når de traditionelle medier skriver en anmeldelse eller laver et portræt, har mange allerede læst fem andre anmeldelser og hørt pladen en masse gange. De traditionelle medier taber simpelthen på tid, og så er det klart, at man som forbruger opsøger noget andet,« siger Jesper Majdall.
Selv om bloggene hovedsaligt er udenlandske, har de stor indflydelse på den danske musikbranche, mener promotionschef i det skandinaviske pladeselskab Playground Music, Lewis Colston.
»Mange bruger internettet som primærmedie for deres kulturindtag, hvilket jo betyder, at landegrænserne er udvisket. Så er det ligegyldigt, om musikken kommer fra København, Berlin eller Brooklyn, så længe den er god. På den måde har bloggene en kæmpe indflydelse også i Danmark, fordi mange bruger bloggene som pejlemærke,« siger Lewis Colston.
Men hverken Lewis Colston eller Jesper Majdall ser det som et grundlæggende problem, at magten har rykket sig fra de traditionelle medier. Om noget er musikdækningen blevet mere brugerstyret.
»Det er jo i virkeligheden en hyldest til anarkiet. Musikbranchen bliver i mindre grad kontrolleret oppefra, når bloggene får så stor indflydelse. Jeg ser det som en gave til musikken, at det i højere grad er brugerne, der bestemmer. For rigtig mange kunstnere får jo et publikum ved, at deres musik bliver distribueret via bloggene, og på den måde er det en mere ærlig proces,« mener Jesper Majdall.


