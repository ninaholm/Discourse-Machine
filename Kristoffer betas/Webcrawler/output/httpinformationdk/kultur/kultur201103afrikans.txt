Afrikansk musik eksploderer i blogosfæren
Afrikansk musik bliver i dag genopgravet og nyformidlet i stor stil på blogs og via små pladeselskaber. Det er en gave til musikelskere verden over, og det har karakter af både oplysningsprojekt, musiketnologi og musikhistorisk revolution  på græsrodsniveau
Formidling af musik fra de varme lande, som det engang hed, er selvfølgelig foregået gennem årtier, men  musikken bliver i dag nyformidlet i stor stil på blogs og via små pladeselskaber - og det er en gave til musikelskere verden over, mener Ralf Christensen.


 Det bliver stadig mere tydeligt, at vi har levet afsondret fra hinanden. Vi vidste det måske godt, blot har den konkrete bevisbyrde været mangelfuld. Men den hober sig i disse dage op, og i høj grad inden for musik.
På utallige blogs, ofte fra USA, kan man nu opdage musik fra den tredje verden i en mangfoldighed og med en dybde, som selv ikke den mest indædte musikantropolog eller pladepusher kunne have givet os for et årti eller to siden. Vi har mellem vores hænder en musikalsk revolution, en musiketnologisk skatkiste, som er blevet slået på vid gab af især bloggere, men også yngre, nysgerrige pladeselskaber. Afrika er lige nu kilden til de helt store udgravninger, hvorfra både svunden og nyere musikarv bliver åbnet op på helt nye måder. Tag for eksempel en af de mest bemærkelsesværdige blogs, Awesome Tapes From Africa, som giver os akkurat dét: Fabelagtige bånd fra Afrika. Indsamlet under den amerikanske grundlægger Brian Shimkovitz rejser på kontinentet, siden konverteret direkte til mp3-filer og præsenteret med indscannet kassettebåndscover  og ordnet efter land.
Eller tag Radiodiffusion Internasionaal Annexe, som præsenterer gamle vinylsingler, kassettebånd, sågar radiospil i al deres ofte upolerede skønhed. Eller pladeselskabet Sublime Frequencies, som udgiver indkøbte støjsusende kassettebånd, lokale, skrattende radiooptagelser eller deciderede feltoptagelser fra gader, stræder og bjergpas  på cd og vinyl.
Og det er ganske enkelt fantastisk at hoppe i i den dybe ende og opdage mange årtiers afrikansk musik, sorteret og udvalgt efter en række bloggeres personlige kriterier. En sky af antropologi i mange farver og former.
Efter vestligt forbillede
Formidling af musik fra de varme lande, som det engang hed, er selvfølgelig foregået gennem årtier. Ja, tilbage i 1968 optog ingen ringere end Rolling Stones Brian Jones marokkanske The Master Musicians of Jajouka. Men Jones valgte at bearbejde musikken med moderne studieteknologi i London, så musikken fik en ekkoende, tressersyret aura. Og han sminkede således musikken efter vestligt forbillede.
I 80erne blev der grundlagt afgørende pladeselskaber som Peter Gabriels Real World samt World Circuit (der i sen-90erne gjorde et varemærke ud af Buena Vista Social Club). De har begge applikeret moderne, vestlige indspilningsmetoder til f.eks. afrikansk og cubansk musik  de har yndet at omplante den til dyr hi-fi og dermed gjort den fordøjelig for et vestligt publikum.
Hos de nye bloggere og yngre, små pladeselskaber gemmer der sig en helt anden etos. En stræben mod at formidle så uforarbejdet som muligt, at lade musikken komme til orde, som den er blevet skabt i sin habitat, som den arter sig lokalt. Ikke noget med at genindspille, polere og målgruppejustere, men i stedet lade den virke i sin egen ret  hvor beskidt lyden eller hvor primitivt opta-geudstyret end måtte være.
»Jeg ved  og dette kan ikke diskuteres  at hvad, der måtte blive opfattet som billige og støjende optagelser, er af langt højere kvalitet end Buena Vista Social Club-optagelser,« lyder det fra amerikanske Alan Bishop fra pladeselskabet Sublime Fre-quencies til Information. »De, der mener noget andet, er måske uhelbredelige og kan sprede sygdom verden over«, tilføjes det ikke uden humor fra en mand, der tidligere har harceleret mod steril vestlig indspilningskvalitet og mod spredningen af en fordøjelig world music-industri.
Og da jeg beder ham om at forklare, hvad han så mener med langt højere kvalitet, så lyder det: »Det handler om præstationen, udtrykket ... ikke den faktiske indspilningsteknik. Det er en sindstilstand, som er brudt igennem til ydre sfærer. Lydlige våben.«
Og disse våben rettes af en ny generation af bloggere og små pladeselskaber gerne og ofte mod den etablerede musikindustris måde at formidle musikken fra f.eks. Afrika på. World Music, som Likembe-blogger John Beadle med slet skjult foragt markerer det. Eller som titlen på en anden blog formulerer det: »End of World Music«.
Eksotiske særheder
Da Paul Simon i 1986 udgav Graceland, der blandede hans amerikanske singersongwriter-baggrund med sydafrikansk musiktradition, viste der sig et hidtil uset kommercielt potentiale i musik fra den tredje verden. Og i sommeren 1987 mødtes en række musikbranchefolk for at finde ud af, hvad de kunne gøre for at sælge den bedre. Ved håndsoprækning blev de enige om world music. En paraplybetegnelse som den dag i dag er svær at ryste af musik fra Afrika, Mellemøsten, Asien og Sydamerika  som om det var  en form for underholdning, der kun kan nydes ud fra  den vestlige verdens perspektiv.
Det, der kan opleves på de nye blogs, er måske en afprofessionalisering af formidlingen af musik fra fjerne egne, en lateral gør-det-selv-revolution. Men det gør den  ikke useriøs. Og det sker  på mange måder, med man-ge forskellige temperamenter:
»Jeg har altid syntes, at det var vigtigt at poste kassettebåndene i deres fulde længde,« fortæller Brian Shimkovitz fra Awesome Tapes From Africa til Information.
»Jeg synes, alle de der opsamlinger er sjove, men de enkelte sange føles ofte løsrevne fra musikernes identiteter og albums  og det gør dem til eksotiske særheder frem for distinkte facetter af et fuldt kunstnerisk værk.«
Hvilket ikke betyder, at der ikke er blogs derude, hvor man finder løsrevne numre. Der blogges om Afrika på mange måder.
»På en mærkelig måde ser jeg det næsten som en scene,« siger Stuart Ellis fra bloggen Radiodiffusion Internasionaal til bloggen End of World Music: »Tilbage i de sene 80ere, tidlige 90ere plejede jeg at arrangere punk rock-koncerter, lave et fanzine og arbejde på en college-radiostation. Der var et netværk af bands, pladeselskaber, zines og promotere. Det her har en tilsvarende fornemmelse. Der er store labels, der udsender lort, men så er der også Sublime Fre-quencies og Terp og bloggerne, som gør det, fordi de elsker musikken. Jeg tror ikke, det er tilfældigt, at en masse af de involverede kommer fra den gamle punkscene.«
Og de involverede poster eller udgiver alle musikken upoleret, ubearbejdet, direkte formidlet  på sæt og vis i ånden fra dokumentariske folkemusik-selskaber såsom Smithsonian Folkways og store feltoptagere som amerikanske Alan Lomax (1915-2002), som optog folkemusik, hvor den opstår og lever, i lokalmiljøerne.
Inspirationen
»Jeg startede Awesome Tapes From Africa for at kunne dele den fascinerende musik, som jeg fandt på mine rejser i Afrika. Det virkede ikke som om, der var nok virkelig rå musik fra Afrika tilgængelig,« fortæller Brian Shimkovitz, der selv har studeret i Ghana og senere vendte tilbage dertil med et hiphop-researchprojekt  og i øvrigt ikke som mange af de andre bloggere har et opgør med den etablerede world music-industri kørende.
»De selskaber (såsom Smithsonian Folkways, red.) var inspirerende for os, fordi de var den første kontakt med den slags ideer om præsentation,« fortæller Alan Bishop fra Sublime Frequencies. »Men mens der er ligheder, så er der også områder, som vi har besluttet at søge ud i, som de holdt sig fra  især områder som popmusik og hybrid populærmusik.«
For det er ikke kun musik, der trækker på folkemusikalsk tradition, men også post-kolonial modernitet og postmodernitet, der finder vej til skyen af Afrika-blogs. Det er ikke en fastlåst ide om et autentisk Afrika.
»Jo hurtigere vi kan slippe af med ideen om autenticitet des bedre«, som den amerikanske blogger og musiker DJ /Rupture siger til Information.
Den verserende nyformidling af afrikansk musik har givetvis stadig anstrøg af eksotisme, det ukendtes lokken, men det sendes ud i verden i uforarbejdet form, med mulighed for at brugerne selv kan tage stilling  og i processen forstå bedre og bedre og vide mere og mere. Hvilket er eksotismens største fjende.
»Det er godt at vide, hvad teksterne handler om. Det er godt at vide så meget som muligt,« siger Dj/Rupture. »Det skal ikke ses som en eskapistisk mulighed for at tage noget sjovt tøj og fjollet hat på og danse  det er en form for uansvarlig fest.«
Glade  hvis de ser det
Og nu vi er ved ansvar: Hvad så med pengene? Well, der er ikke nogen, når det kommer til de mange blogs, der lægger alt ud gratis  og de tjener ingen penge, og de betaler ingen. Og de har alle en passage på deres blog, hvor de lover omgående at tage musik ned, som skulle støde rettighedshavere.
»Jeg føler inderligt, at den eksponering, som musikerne får gennem bloggen, som nu har mere end 30.000 unikke brugere om måneden, er mere værd end de små penge, de måtte få, hvis de blev solgt online eller uden promovering i europæiske pladebutikker,« siger Shimkovitz til Information.
Og de involverede musikere  dem, der vel at mærke har internetforbindelse til at kunne opdage, at deres musik er online  er glade. Deres musik kommer ud, og den er med til at skabe et nuanceret og vidt forgrenet billede af afrikansk musikkultur i al sin rå kompleksitet langt hinsides velmenende ambassa-dører såsom Youssou NDour og Miriam Makeba (al respekt i øvrigt). Ude  på disse blogs er der ingen multinationale bademestre, der bestemmer, hvem der  må svømme med hvem. Hop dog i.


