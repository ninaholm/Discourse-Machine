BOGEN



 En læser skrev for nylig til mig, at han i en bogkasse for femogtyve år siden – han var da seksten år gammel – havde fundet Indsigtens sted. Han genkendte ikke forfatternavnet, men begyndte at bladre i den og havde, som han sagde, efter ti minutter glemt tid og sted.
Han besluttede sig for at købe bogen – prisen må på det tidspunkt have været overkommelig – og begyndte at læse samme aften. Det blev sent, før han lagde den fra sig, men kunne alligevel ikke sove, og da han endelig faldt i søvn, havde han mareridt og vågnede nogle timer senere, hvorefter han i sin halvvågne tilstand læste bogen færdig.
Han har givetvis læst mange bøger siden, men efter hvad han påstår, er der ikke hengået en uge, uden at det frygtelige syn af MEKOM BINA har vist sig for hans indre blik. Bogen er nu, siger han, blevet en del af ham, og han medbringer den på rejser og ferier, skønt han aldrig siden har læst i den.
Bøger skal man dog ikke købe hos antikvarer eller andre, der har forstand på det, de sælger. Jeg fandt for nogle år siden i Ridehuset i Århus til fem kroner en bog med den besynderlige titel A Strange Manuscript Found in a Copper Cylinder.
Skønt jeg aldrig havde hørt om den – hvad næppe heller ret mange andre har – viste det sig at være en beretning om en rejse til en forsvunden verden under Sydpolen, der er nok så fantastisk som noget af Poe eller Doyle. Diverse navnetræk i bogen gav mig en anelse om dens lange rejse til mig fra udgivelsen i 1888.
Det falmede bind
Jeg så den siden i et katalog til 200 pund. Men det er naturligvis uden betydning for min glæde ved at besidde den.
Det mindede mig om, i hvor høj grad en bog er en genstand, det falmede bind, en fugtplet eller to og den karakteristiske lugt af alderstegent papir, en uerstattelig rejseledsager gennem livet, der altid er parat til at fortælle sin enestående historie, om så på en øde landevej i fuldmånens skær. Det er forfatteren selv, der slår følge med os.
Måske har han været død i et århundrede eller mere, og dog er al hans flid, hans tanker og hans lidenskab så friske som hans venlige smil til den, der har opgravet hans i tiden nedgravede skat. Og det kom mig for, hvor flygtigt og ligegyldigt – hvor håbløst gammeldags og evigt tabt, før det overhovedet er fundet – alt det er, som forlader sig på strøm og batterier.
Jeg så det for mig på historiens store losseplads, og min endnu ufødte læser fornøjet på vej ud ad landevejen med sin skat. Det var mig, han bar på som et ufødt og udødeligt barn.

