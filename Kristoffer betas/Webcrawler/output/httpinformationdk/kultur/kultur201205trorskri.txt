’Jeg tror, jeg skriver, som min mor talte’
Sprogfryd. Christina Hesselholdts mor, der spiller en vigtig rolle i hendes seneste roman ’Selskabet gør op’, kunne gennemføre utroligt lange og slyngede sætninger med mange indskud uden et øh eller et uhm. Det har datteren taget op med lange, elegant distræte digressioner i en tekst, der handler om tab og død. Og som er rasende morsom


 Christina Hesselholdt synes, at det bliver sværere og sværere at tale om sine bøger.
Måske fordi der er kommet mere og mere ind i skriften, så der er mindre at forklare, funderer hun.
Det er nu ikke et problem, anmelderne har haft. Jeg besøger Christina Hesselholdt den dag Selskabet gør op udkommer, og anmeldelserne er nærmest ellevilde af begejstring.
»Hesselholdt har bragt sin ypperlige prosa til det ypperste, så den er en klukkende sprogfryd at læse,« skriver Politiken.
»Hesselholdts forunderlige evne til at forene knivskarp og barok konkretion med intens følelsesmæssig ambivalens og denne fine, livlige, bevidsthedsmæssige dans,« lyder det fra Weekendavisen, og Informations egen Tue Andersen Nexø mener, at »Hesselholdts elektriske, udkoksede, stadigt mere fantastiske prosa ... åbner nye muligheder for dansk litteratur, simpelthen.«
Så det er en glad forfatter, der modtager mig i sin nye østerbrolejlighed, som hun netop er flyttet ind i nogle dage før.
Hun har fået altan ud mod gården, og foran på fortovet står store krukker med hortensia, som en ældre mand i hvid undertrøje omsorgsfuldt er ved at vande.
Det er et rart sted, Christina Hesselholdt har fundet, for som bogens Camilla er hun alene igen.
Selskabet gør op er delvis selvbiografisk, og den handler i høj grad om død og tab. Den rygplagede Charles forlader Camilla, da han erfarer, at han aldrig vil blive rask, Kristian og Alma bliver skilt, og Camillas mor får kræft og dør.
Christinas mor
»Camillas mor er min egen mor,« siger Christina Hesselholdt om tabene.
»Jeg har erfaret, at det er muligt at leve uden min mor og også at håndtere de andre tab, jeg har lidt uden at gå i stykker. Hvis man er heldig, mister man sine forældre sent. Og hvis man kommer godt igennem sine tab, bliver man sig selv, og der bliver plads til, at flere sider af en kan foldes ud. Nu er man jo bare sig selv, og så kan man være det med fuld musik.«
Selskabet gør op er en bog fuld af humor, man griner meget, mens man læser den, til trods for de tunge og triste emner.
Christina Hesselholdt selv tilskriver humoren »et lidt skævt blik, en manglende selvhøjtidelighed, overskud. Den har med glæde og livslyst at gøre.
»Hurtigt op på hesten igen,« som hun formulerer det med en allusion til bøgernes hestetema.
»Den er vel en måde at få luft på i forhold til de tunge emner,« fortsætter hun.
»Den virker på mig selv. Man bliver åben og modtagelig, når man ler, man modtager det næste åbent, man mister sine parader, det næste går ind med en større kraft. Humoren punkterer og kontrasterer tyngden.«
En bog er et anker
Christina Hesselholdt er ikke nervøs over det, hun har skrevet, siger hun.
»Jeg har en stærk fornemmelse af, at det ikke kan være anderledes. Men jeg har været nervøs for portrættet af min mor. Kunne jeg tillade mig at skrive, at hun havde været psykisk syg? Det var ikke ret længe ad gangen, hun var indlagt, men det var en stor ting i min barndom. Jeg håber ikke, jeg har krænket hende, jeg har taget tilløb flere gange, hvor det ikke lykkedes,« tilføjer hun.
Nu er det lykkedes, det første store afsnit i Selskabet gør op handler om moren.
»Jeg har tiltaget mig ret til at anlægge mit perspektiv, og det giver en fornemmelse af at blive mig selv.«
»Noget af mor-teksten er skrevet i nutid, og når jeg havde skrevet det, havde jeg det helt fantastisk godt,« fortæller hun og fortsætter smilende:
»Tænk at man kan narre sig selv på den måde!«
»Da jeg var færdig med teksten, var det tilsvarende vemodigt. Jeg har jo også sagt farvel til Charles, jeg havde svært ved at se i øjnene at være færdig. Det er et anker at skrive en bog. Man kan hele tiden gå hen til den, og alt det diffuse i bevidstheden, som man ikke ved, hvor man skal gøre af, finder en plads. Og man får lov at have det en gang til.«
»Som Julius fra I familiens skød, der meget ligner mig selv, siger, så bliver livet meget langt bagud, når man erindrer. Det er en gave, at man kan have lov til at have tingene så mange gange. På den måde er ’huskningen’,« kalder Christina Hesselholdt det, »et endeløst projekt. Man kan hele tiden huske sig ind i nye områder – i og med, at man formulerer noget, dukker noget nyt op. Og i bogen kommer tingene til at stå der, hvor jeg er ved at skrive, når jeg husker dem, man kan vel kalde det en organisk skrivemåde.«
En enorm frihed
Christina Hesselholdts skrift er ligeledes blevet mere og mere sig selv, »med fuld musik«.
»I min debutbog, Køkkenet, gravkammeret og landskabet var der meget at fortolke. Nu arbejder jeg med, at tingene bliver sagt, at intet er skjult, alt er i overfladen af teksten. Det giver en enorm frihed at få sagt, hvad der er at sige. Jeg er ikke en af den slags forfattere, hvor man skal gætte sig til, hvordan personerne har det, ud fra hvordan de opfører sig, hvor man skal slutte fra det ydre til det indre. Jeg gør det modsatte. Jeg skriver meget hurtigt, men det kræver lang tid at få på plads, hvad der skal stå. Det tager tid at erindre så meget frem som nu den første del om min mor. Men jeg sidder ikke og retter, skriften kommer mere færdig ud nu. Tidligere syntes jeg, det var meget svært at skrive.«
– Hvorfor skrev du så?
»Fordi det var enormt tilfredsstillende, når det lykkedes!«
– Du fortalte tidligere, at du oplever en enorm frihed. Frihed til hvad?
»Til at koncentrere mig om andet, til at komme mange steder hen, det giver en meget rummelig skrift, når man kan sige alt.«
– Pludselig optræder der også et citat fra en af dine tidligere bøger, Kraniekassen?
»Jeg har jo hele tiden brugt løs af anden litteratur, og også af min egen. Stedet hvor det står, handler om Vandmoderen på Glyptoteket, og jeg har skrevet om den i Kraniekassen, så det passede ind. Men jeg har jo også hele digte af William Wordsworth, citater fra Colettes bog om sin mor, Sido, og jeg har skrevet om søstrene Brontë, om Sylvia Plath og Virginia Woolf. Jeg havde håbet at skrive om Lawrence Durells Alexandriakvartetten, men det har jeg ikke kunnet endnu, den er for kompleks.«
Christina Hesselholts lange, slyngede sætninger med mange indskud og parenteser gør, at man kan strække tanken, siger hun.
»Det er et forsøg på at skabe en levende tekst, der minder om tanken. Den er jo fuld af associationer. Jeg tror, jeg skriver, som min mor talte. Hun kunne gennemføre utroligt lange og slyngede sætninger med mange indskud uden et øh eller et uhm.«
»Men når jeg skriver sådan, er det også fordi mit mål er at få plads. Da jeg begyndte at skrive, begyndte jeg med hovedsætninger. Jeg skulle have kontrol og alt skulle være perfekt. Jeg syntes, der var så meget at holde styr på, så det blev meget kortfattet. Siden er mine bøger blevet stadig længere. Og det er heldigvis lykkedes mig at give slip, så min skrift spejler alle de humører, man kan overvældes af.«
Christina Hesselholdt nævner den østrigske forfatter Thomas Bernhard.
»Når man læser ham, er det som at blive holdt fast i en strøm, men man må være vågen for ikke at tabe tråden,« siger hun.
– Du skriver et sted, at kunst er at tvinge andre til at se tingene på en bestemt måde. Er det det, du gør?
»Det er vel det enkleste, man kan sige om, hvad kunst går ud på. Men det er Edward, der siger det, da han får forevist en hus, der er bygget, så man kan beskue et vandfald gennem et vindue. Jeg synes, det er fantastisk, at man bygger et hus for at få folk til at se et vandfald på en bestemt måde!«
Men det er ikke det, Christina Hesselholdt selv gør, mener hun.
»Min skrift er snarere et vandfald uden ramme om, jeg ønsker ikke at skrive autoritativt, med overblik.«
– Alle personerne taler som Christina Hesselholt. Hvorfor?
»Jeg synes ikke, det er så vigtigt, de er jo alle aspekter af mig, undtagen Charles og Kristian. Det er mere det, at de skal få sagt en hel masse, de skal have ud-talt sig, hvis bare personerne får sagt alt det, jeg gerne vil sige, er jeg tilfreds.«
»Men jeg har givet dem forskellige emner, så de også kan afbryde hinanden. Både i Camilla – og resten af selskabet og i Selskabet gør op er der et kapitel, hvor alle vennerne er samlet. Her dominerer de korte replikker, og de afbryder hinanden og korrigerer hinanden. De stykker er mikrobilleder af, hvordan bøgerne er komponeret.«
Uden stedsans
Christina Hesselholdt er begyndt at arbejde meget med stemmer, fortæller hun, »det dialogiske giver energi i en tekst. Det er noget, der peger frem mod en ikke-autoritær åbenhed, stof lagt til stof i stedet for skrevet med en pegepind.«
»I slutningen af Camilla – og resten af selskabet citerer jeg en havebog fra 1802, der siger, at man ikke må kunne se en ruin fra en blomstergang. Her er der tale om den engelske havestil, og måske kan man tilsvarende se mine sætninger som stier, hvor man bliver trukket igennem og ført rundt, mens man er nede i tingene og ikke har overblik som i den franske, centralperspektiviske have. Selv om min skrift mimer den måde, man kan tænke på, er der dog ikke tale om stream of consciousness, der skal være en kontrol for at det ikke går i stykker, men man får lov til at være vilter og samtidig inkluderende over for det, der kommer forbi.«
Lidt på samme ikke-overskuelige måde er trilogien blevet til.
»Jeg havde slet ikke planlagt tre bøger,« fortæller Christina Hesselholdt.
»Den første, Camilla and the Horse, tænkte jeg som en novellesamling.«
Foruden historien om Camilla og Charles rummer den første bog nemlig også et afsnit, der knytter an til Christina Hesselholdts foregående roman, I familien skød. Det vil hun fjerne, når de tre bøger udkommer i en samlet udgave til næste år. Hun har heller ikke planlagt at holde op med at skrive om Camilla & co »selv om anmelderne åbenbart erklærer trilogien for slut.«
»For mig selv er det en skrift, jeg godt kan lide at være i. Men den behøver på den anden side ikke at være knyttet til Camilla-bøgerne.«
– Hvordan blev bind to til, hvis du ikke havde planlagt det?
»Der var mere stof. Jeg var meget glad for de stykker, jeg havde skrevet i Camilla and the Horse, jeg syntes, jeg havde fået fat i noget nyt, der var liv og energi, faktisk følte jeg ikke, at det var mig, der havde skrevet det,« ler hun, »men jeg ville gerne blive ved med at være i det. Jeg opdagede, hvordan jeg kunne klippe, når der ikke var mere energi, ikke mere kraft. Måske kan man kalde det en postmoderne skrift, uden afrunding. Det vil jeg gerne fortsætte med. Og da jeg havde været i Beograd, følte jeg, at der var en rigdom at øse af, den by gjorde stort indtryk på mig.«
Stykket om Beograd handler blandt andet om manglende orienteringsevne, manglende stedsans, manglende evne til at forstå lyde. Det er egenskaber, Christina Hesselholdt selv har – eller mangler, afhængigt af, hvordan man betragter det. Hun ville undersøge, hvordan man kan være ved siden af, hvor meget man må se forkert og stadigvæk bliver regnet for normal, siger hun. Hun er nærsynet, fortæller hun, og hun tror tit ting er noget andet, end de er.
»Det skærper opmærksomheden, når man pludselig tror, at man hører et vandfald midt i en by.« (Se boks øverst til højre for billedet).
»Jeg ville gerne skrive om at have manglende stedsans, den fornemmelse af umådelig fortabthed, når man er faret vild, man er syv år igen, midt i en stor forladthed. Selv om det var anderledes i barndommen, hvor det også var at begive sig ud i verden, i det fremmede. Hvor der var eventyr i det,« tilføjer hun.Dog ikke mere end at Christina Hesselholdt holdt op med at gå i skole i 3. klasse, fordi hun havde skiftet skole og var havnet i en vandreklasse.
»Jeg var hjemme næsten hele 3. klasse. Men man er meget ubevidst som barn, det er ikke sikkert at man selv ved hvorfor, jeg ved ikke, om jeg vidste, at det var fordi jeg ikke kunne finde ud af, hvor klassen var.«
Døden er anstrengende
Et andet gennemgående spor i Selskabet gør op, er døden.
»Jeg har forsøgt at finde ud af, hvorfor døden fylder så meget. I den første bog citerer Camilla V.S. Naipauls Ankomstens gåde, om at se undergangen i enhver begyndelse. Naipaul tilskriver sin dødsbevidsthed det, at de flyttede så meget, da han var barn i Trinidad. Fra det ene faldefærdige og medtagne hus til det næste. Min mor flyttede også tit, men først da jeg for længst var flyttet hjemmefra, og hun flyttede ofte rundt på møblerne da jeg var barn, hvilket jeg hadede.«
»Det er anstrengende at have det sådan,« erklærer Christina Hesselholdt, »jeg vil gerne af med det, jeg vil ikke længere ’sno alting rundt om den tåbelige død, som om den var verdens gogo-stang’, som jeg skriver i bogen.«
Hun bed mærke i det, da Suzanne Brøgger forleden talte om det chtoniske, om Moders Jords tilknytning til døden. Det har fået hende til at spekulere på, om hendes meget tætte forhold til hendes mor spiller ind – hvilket får mig til at citere Freud: »Egentlig kan vi ikke give afkald på noget. Vi udskifter blot det ene med det andet,« – og i det samme komme i tanke om, at citatet faldt mig ind under læsningen af Selskabet gør op, fordi Camilla til slut udskifter Charles med en hest.
»Hun søger tilbage til noget rart, der var der, da hun var yngre,« bemærker Christina Hesselholdt.
– Så det er en lykkelig slutning?
»Ja, det er et meget mættet sted, hun kommer til.«
 

