Bare gør det. Gør det selv
Nike Inc. siger ’Just do it’. De alternative miljøer siger ’Do It Yourself’. Det lyder lidt ens, men der er klart forskel på, hvor ordene kommer fra. Det kan man høre, når de bytter plads


 Det er Caspar Erics helt aktuelle NIKE, der har fået mig til at tage Matias Faldbakkens Macht und Rebel fra 2002 frem igen. I begge bøger optræder Nikes logo, The Swoosh, der er inspireret af den græske sejrsgudindes Nikes vinge. Nike hedder hos romerne Victoria. Caspar Erics bog er dedikeret »til viktoria og alle universets viktoriaer«. Og sådan bevæger den sig mellem det nære og det fjerne. Mellem private erfaringer og politisk handling.
Matias Faldbakken udgav Macht und Rebel under pseudonymet Abo Rasul; han er norsk billedkunstner og forfatter. Bogen er den midterste i en trilogi kaldet Skandinavisk misantropi, der begyndte med The Cocka Hola Company (2001) og sluttede med Unfun (2008). ’Rasul’ lyder vist nok på norsk lidt som ’røvhul’.
Macht und Rebel er en ond og ubehagelig bog. Ubehagelig at tænke over og ubehagelig helt fysisk. Alligevel har jeg anbefalet flere at læse den, og jeg har lånt den ud. Men jeg har også fået den tilbage igen meget hurtigt. Tue Andersen Nexø har beskrevet den fysiske oplevelse ved at læse Faldbakkens infame blanding af humor og tabu sådan her: »Til tider har man det med sin latter som man har det med at lade vandet, når man er tissetrængende, men ikke kan komme på toilettet. Man skal, men man må ikke, men man skal, men man må ikke osv.«
Selve titlen er navnene på romanens to hovedpersoner og rimer så klart på nazismens ’Nacht und Nebel’. Navnene står med sort gotisk skrift i en hvid cirkel på en knaldrød baggrund. Det er ikke en bog, man lige hiver frem og læser i toget for eksempel.
Alt er tilladt – og dog
Jeg ved ikke, om det betyder noget, men jeg har tænkt på, at den er skrevet af et menneske fra min egen generation, som ikke har oplevet Anden Verdenskrig, og siden har jeg også tænkt på, at Faldbakken skrev sin skandinaviske misantropi inden Anders Breivik og 22. juli. At der er en anden alvorlig stemning i vores del af verden nu, end i 2002, dengang jeg anmeldte bogen. En alvor som en ung generation af digtere forholder sig til. Heriblandt Caspar Eric altså.
Macht und Rebel tager fat, hvor The Cocka Hola Company slap, nemlig i erkendelsen af, at kunst i et frisindet, skandinavisk samfund, selv om den både går til yderligheder og finansieres gennem porno, ikke kan være subversiv. For i ytringsfrihedens og den seksuelle friheds navn er alt tilladt. Eller det plejer – eller plejede – vi i hvert fald at sige. Men alt er ikke tilladt. Også et frisindet, moderne demokrati har sine tabuer. Der er to grupper af mennesker, vi ikke accepterer: nazister og pædofile. Det ved Macht og Rebel.
Samtidig lever vi i en tid, hvor alle grænser flyder – også dem mellem kunst, reklame og politik. Alt det benytter Faldbakken sig af, og i et sådant miskmask lader han de to hovedpersoner Macht (pengemagten) og Rebel (vred ung mand) mødes. Macht har ikke bare fingeren på pulsen, han er selve pulsen. De ideer, han sælger videre til marketingfolk i multinationale selskaber, henter han i de progressive undergrundsmiljøer. Han har droppet alt, hvad der kunne minde om etik, hvorfor et hagekors i en marketingstrategi har mere power end Nikes Swoosh-logo. Hans makker Rebel ejer heller ikke moral, han er noget så træt af sit liv som aktionsbums i den venstreorienterede undergrund. Han befinder sig på et nihilistisk nulpunkt, da han læser Hitlers taler.
Sand reklame, som om
Macht og Rebel går helt uden diskussion eller tvivl i gang med at arrangere en pædofil-nazistisk aktion – godt hjulpet på vej af stoffer og enogfirs seksuelt forstyrrede teenagepiger. Det ligner både en politisk handling og en reklamekampagne. Her slutter bogen.
I Caspar Erics NIKE flyder magtens rum og poesiens/kunstens rum sammen på en anden måde. Afmagt og globalisering er helt centrale temaer. Ligesom flere andre digtere fra samme generation skriver Eric en poesi, der inkluderer (nærmest) alt, også reklameslogans: »jeg føler konstant at det lyder som/en reklame fra Nike/når jeg skal overbevise/mig selv om at alt nok/skal komme til at gå.« Just do it. Der er forskel på, om ordene kommer fra en amerikansk producent af sportssko eller fra et digterjeg med cerebral parese og et »lille spasserben«. Et digterjeg, der har overvejet at få »tatoveret et swoosh-logo« på sit »dårlige ben/som en kærlig joke/både mod benet og mod Nike«.
Hos Faldbakken udkonkurreres The Swoosh af hagekorset i en marketingsammenhæng. Det er hårdt nok, men på en måde er linjerne hos Caspar Eric hårdere, fordi de approprierer Nikes logo. Det er en form for semiotisk judo at tage et magtfuldt logo og slogan til sig i en afmægtig situation. En politisk handling i sig selv, uanset om der i den virkelige verden findes en tatovering på Caspar Erics ene ben eller ej. Billedet af benet med tatoveringen findes jo i NIKE.
Hvor Macht und Rebel har mistet troen på modkulturens subversive kræfter, peger NIKE på en mulig aktivisme: »der er noget deprimerende/ved det brugerstyrede internet/fordi vi i princippet kunne/storme alle Wikipedia-sider/og fucke det hele lidt mere op/ligesom hackere der genskriver/diverse populære brands’/officielle skabelseshistorier/uden at en samlet Nikeprofilkrop/kan gøre en fucking skid/hvis vi bombede alle billeder/eller krigsfotografier/med #Nike eller #NewBalance/bare kom og sagsøg mig/for falsk reklame som om/sand reklame er et koncept/vi har lyst til skulle findes.«
»Bare gør det«, gælder ikke altid og slet ikke for alle. »Gør det selv«, er muligt.

