Ridley kaster drilske bolde



Den amerikanske skuespiller Leonardo DiCaprio spiller den ene af hovedrollerne i Ridley Scotts terrorist- og spionthriller 'Body of Lies', der snart har dansk premiere. Det er en actionfyldt affære, og det var nogle hårde optagelser, siger DiCaprio til guardian."Jeg har lavet mange actionsekvenser før, men dette er en Ridley Scott-film. Man flytter locations med lynets hast. På nogle tidspunkter ved man virkelig ikke, hvad der skal ske. Det er et kæmpe adrenalinsus som skuespiller, fordi man skal være forberedt på, at en scene kan ændre sig hvert øjeblik. Det betyder, at man stoler mere på sine instinkter. Man dykker ind i sig selv. Jo bedre man kender sin karakter, jo bedre ved man, hvordan han vil reagere i en given situation, og Ridley kaster konstant én drilske bolde. Han klipper mellem syv forskellige kameraer på én gang, og så kan han finde på at sige, ’det tror jeg ikke på. Jeg er ligeglad med, hvor meget vi har talt om denne scene. Den virker ikke, og jeg har tænkt mig at ændre alting.’ Han er en meget impulsiv instruktør. Han holder en films tempo oppe mere end nogen anden instruktør, jeg har mødt. Man har bare at være forberedt på hvad som helst."
