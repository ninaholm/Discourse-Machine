Prisfest
Set i lyset af sidste års nomineringer fra den danske jurys side virker det, som om den betragter denne pris som én, man tildeles for lang og tro tjeneste


 
	Hvad får man egentlig priser for? For lang og tro tjeneste? Ja, i tilfældet svenske Barbro Lindgren, der i denne uge blev tildelt ALMA-prisen til Astrid Lindgrens minde (og fem millioner svenske kroner!). Hun har en lang produktion bag sig – bedst kendt er hun nok i Danmark for sin herlige Jeppe-serie for de allermindste.

	Men hvad med Nordisk Råds Børne- og Ungdomslitteraturpris? I år har den danske jury indstillet forfatter og illustrator Hanne Kvist for To af alting og så er børnelitteraturmiljøets darling, Louis Jensen, indstillet for den seneste udgave af sine firkantede historier.

	Der er ingen tvivl, om at Louis Jensen er en af vores mest originale børnebogsforfattere. Hans projekt med de firkantede historier udvikler nonsensgenren, og hans navn bør altid være med i overvejelserne, når det gælder uddeling af priser. Men Nordisk Råds Børne- og Ungdomslitteraturpris nu? For dette værk? Louis Jensens projekt med de firkantede historier er et længerevarende ét. Hvis man skal præmiere det, bør det så ikke være for det afsluttede projekt?

	Set i lyset af sidste års nomineringer fra den danske jurys side virker det, som om den betragter denne pris som én, man tildeles for lang og tro tjeneste. Oscar K og Dorte Karrebæk (ill.) blev sidste år nomineret for Biblia Pauperum Nova, der godt nok er rendyrket Oscar K i kraft af sin kompleksitet, men man bliver ikke nær så anfægtet og berørt af den, som man gør af de fleste af hans værker. Og Kim Fupz Aakesons Søndag er slet ikke på det niveau, som Fupz plejer at bevæge sig på.

	Nordisk Råds Børne- og Ungdomslitteraturpris er helt ny. De nævnte dygtige forfattere skal nok nå at levere værker, som i sig selv bør udløse en nominering. Som vi har set det med Nordisk Råds Litteraturpris, så får man den for et værk ikke for en generelt flot præstation – lige meget hvor mange gange man bliver nomineret af sine fans i juryen.

