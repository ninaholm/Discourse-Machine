Kierkegaard er en dårlig rådgiver
For 20 år siden skulle Kierkegaard læses litterært. I dag skal Kierkegaard ikke studeres, men bruges i praksis. Samtidens behov for opbyggelighed har banet vejen for den praksisnære Kierkegaard. Men Kierkegaard er ikke en coach med nemme løsninger, understreger Kierkegaard-eksperter
Kierkegaard står overfor et folkeligt gennembrud. Men de mange, der leder efter gode råd om deres eget liv hos ham, leder forgæves. Kierkegaard er ikke en problemløser, men en problemstiller.


 Kan du ikke komme med fire gode råd fra Kierkegaard indenfor forbrug, karriere, kærlighed og selvrealisering,« lød spørgsmålet fra en journalist på et dameblad til Christian Hjortkjær, som er ph.d.-studerende ved Søren Kierkegaard Forskningscenteret og netop har udgivet bogen Selvrealiseret frelse om Johannes Sløk og Søren Kierkegaard.
Journalisten var i gang med at skrive en artikel om Kierkegaard og finanskrisen og mente nok, at det ikke mindst her i 200-året for filosoffens fødsel måtte være muligt at udfolde, hvad han havde at sige om disse væsentlige emner for moderne mennesker. Men Christian Hjortkjær måtte skuffe journalisten. For hvis der er noget, Kierkegaard ikke kan bruges til, så er det konkrete råd og anvisninger, påpeger han.
»Kierkegaard er god til at tænke med, ikke til at løse konkrete problemer. For ham er angst og depression ikke noget, vi skal helbredes for, men derimod livsvilkår, som vi skal lære at leve med,« siger Christian Hjortkjær.
Men alene det, at journalister ønsker at spørge Kierkegaard til råds, fortæller en historie. En historie om, at Kierkegaard ikke længere er forbeholdt snævre forskerkredse og vidtløftig præstegårdsteologi.
Og en historie om, at interessen for Kierkegaard har rykket sig fra 1980’ernes og 1990’ernes fokus på den litterære og dekonstruktive Kierkegaard til en større optagethed af den kristne, opbyggelige og praksisnære Kierkegaard.
Nok har personer med hang til Peter Thielst og Jostein Gaarder længe strøet om sig med citater som »Livet forstås baglæns, men må leves forlæns« og andre hele eller halve Kierkegaard-citater, men det bliver sjældent særlig konkret. Og folk i dag vil ikke spises af med abstrakte paroler om, at man skal forholde sig absolut til det absolutte og relativt til det relative og andre spidsfindige formuleringer. De vil have at vide, hvad Kierkegaard har at sige om deres eget levede liv. Hvad Kierkegaard har at sige om sorg, om at miste, om skilsmisser og om angst og depression. Hvad Kierkegaard har at sige til mig. Velkommen til gør-det-selv Kierkegaard.
Den praksisnære Kierkegaard
I Løgumkloster, 10 kilometer nord for Tønder i det allersydligste Danmark ligger Teologisk Pædagogisk Center – folkekirkens center for efteruddannelse. I løbet af en årrække kommer en meget stor del af landets omtrent 2000 præster hertil for at deltage i kurser om sjælesorg, retræteledelse, Grundtvig, Luther, liturgi og salmevalg.
Kierkegaard er også altid på programmet. Derfor er Løgumkloster velegnet til at afkode, hvilken Kierkegaard, samtiden efterspørger. Og hvor 1990’erne bød på kurser om Søren Kierkegaard og dekonstruktion, så er et af denne sæsons tilløbsstykker kurset ’Kierkegaard og sjælesorg’. Ifølge lektor ved TPC Løgumkloster Povl Götke, som underviser på kurset, er den forskydning udtryk for et skift i fokus blandt folkekirkens præster.
»For præster i dag handler det ikke længere om at forkynde evangeliet ’rent og purt’, som Tidehvervs-præsterne sagde, men derimod om at tale praksisnært ind i folks virkelighed. Om at tale med mennesker om deres tab, om deres skilsmisser og mismod. Og netop dér viser Kierkegaard sin styrke,« siger Povl Götke.
I Kierkegaards forfatterskab skelner man mellem de pseudonyme og de opbyggelige værker. Til det pseudonyme forfatterskab hører mange af Kierkegaards mest berømte tekster som Enten-Eller, Frygt og Bæven og Begrebet Angest.
Parallelt med de pseudonyme værker udgav Kierkegaard en lang række opbyggelige eller ’christelige’ taler i eget navn. Interessen for den praksisnære Kierkegaard kommer også i forlængelse af en fornyet opmærksomhed på det opbyggelige forfatterskab. »De opbyggelige tekster står centralt i Kierkegaards forfatterskab, men har været underbelyst i en årrække. Men netop hans kristne taler og hans taler til særlige lejligheder tages nu frem igen i en anerkendelse af deres meget pragmatiske og praksisnære, ja nærmest terapeutiske styrke,« siger Povl Götke.
Ligesom Christian Hjortkjær understreger Götke, at Kierkegaard ikke er coach eller terapeut i traditionel forstand.
»Kierkegaard er nemlig ikke en problemløser, men en problemstiller. Han giver ikke svar, men stiller spørgsmål. For ham handler det om, at det moderne menneske skal turde blive i problemet, blive i konflikterne i stedet for at løbe fra dem,« siger han.
Bevægelse og selvbedrag
I samarbejde med sognepræst Helle Møller Jensen planlægger Povl Götke til efteråret et kursus i Løgumkloster om Kierkegaard og bevægelse. Her skal kursisterne blandt andet ud at vandre 30 kilometer om dagen op og ned af den sydvestjyske kyststrækning for at få skovlen under Kierkegaard. Helle Møller Jensen har arbejdet med Kierkegaard og bevægelse, siden hun for 17 år siden som hospitalspræst begyndte at arbejde med Kierkegaard i forbindelse med sjælesorg
»Som præst oplever man, at mange menneskers problemer med tilværelsen i praksis ofte handler om to ting: Enten oplever de, at de ikke kommer ud af stedet, eller også oplever de, at alting går for stærkt. Begge oplevelser handler om bevægelse, og dét vidste Kierkegaard,« siger Helle Møller Jensen.
For Kierkegaard er oplevelsen af henholdsvis stilstand eller hastig bevægelse ofte knyttet til et selvbedrag, fortæller hun.
Det er blandt andet derfor, hun planlægger at sende præsterne i Løgumkloster ud på en lang gåtur. Fordi de skal erfare, hvordan omgivelsernes ensartethed – vandet, stranden og klitterne langs den jyske vestkyst – kan give fornemmelsen af, at man ikke bevæger sig ud af stedet.
Hverdagen er fyldt med tilsvarende optiske bedrag, påpeger Helle Møller Jensen. Som når man sidder i en togkupé og tror, at toget er begyndt at køre, mens det i virkeligheden kun er toget overfor, som bevæger sig.
»Det er lidt som at sidde foran en computer dagen lang og google sig selv til alverdens steder. Man synes, man bevæger sig en hel masse, men i realiteten sidder man jo helt stille. Man kan bilde sig selv ind, at man bevæger sig, når man ikke gør, og man kan bilde sig selv ind, at man ikke bevæger sig, når man i virkeligheden er i bevægelse. Det handler om, hvordan vi aflæser bevægelse,« siger Helle Møller Jensen.
Når hun underviser sine præstekolleger i sjælesorg, fortæller hun dem derfor om tre grundlæggende former for bevægelse: Bevægelse fra A til B, bevægelse i forhold til den anden og endelig den indre bevægelse.
»Kierkegaard er eminent til at beskrive menneskers eksistentielle lidelse med afsæt i de tre grundlæggende former for bevægelse. Eksempelvis beskriver han mismod som oplevelsen af, at alle andre overhaler én,« siger Helle Møller Jensen. Hun fortæller, at Kierkegaard i modsætning til meget moderne coach- og management-tænkning godt ved, at tilværelsen ikke går ud på hele tiden at sætte sig nye mål og lykkes med at komme fra A til B. For Kierkegaard handler det ikke om at præstere, men om at holde sig i bevægelse.
»Det handler om at blive den, man er, og det indbefatter at tage et aktivt valg om at stå ved sig selv, både i forhold til sine begrænsninger og svagheder og i forhold til det gode, til den energi og de talenter, man nu måtte have, uanset hvor lidt man synes, det er,« siger Helle Møller Jensen. Og så handler det for Kierkegaard i sidste ende om at komme til troen, understreger hun.
»Den vigtigste bevægelse er hen imod Gud. Troens bevægelse, som han også kalder det. For mig at se giver det ikke mening at gøre brug af Kierkegaard uden at tænke troen med,« siger Helle Møller Jensen.
Folkeligt gennembrud
Spørgsmålet er så om den fornyede interesse for Kierkegaards opbyggelige forfatterskab også er en fornyet interesse for Kierkegaard som en kristen tænker. For Helle Møller Jensen giver det slet ikke mening at tænke og tale om Kierkegaard uden trosaspektet. For Christian Hjortkjær er svaret på det spørgsmål langt fra entydigt.
Når han underviser højskoleelever i Kierkegaard, oplever han en stærk interesse for Kierkegaards eksistentielle fokus. Når han så fortæller dem, at Kierkegaard faktisk var en kristen tænker, står eleverne ofte tilbage med en følelse af, at han har snydt dem.
At Gud forsvinder ud af ligningen, er ifølge Christian Hjortkjær ikke den største risiko ved den aktuelle optagethed af Kierkegaard. Det er i stedet risikoen for, at man i sin iver efter at folkeliggøre Kierkegaard kommer til at bruge ham som en slags avanceret coach med enkle, konkrete råd til moderne menneskers livsførelse.
»Så er der ikke længere tale om brug, men om misbrug. Kierkegaard skal for alt i verden ikke læses hurtigt i jagten efter gode råd til dagen og vejen. Han skal læses langsomt. Ikke for som tidligere at abstrahere og gøre hans tanker vanskeligere end de er, men for netop at kunne tænke med Kierkegaard,« siger Christian Hjortkjær.
Hvis Kierkegaard læses langsomt, så kan hans praksisnære fokus sagtens bane vejen for, om ikke et folkeligt gennembrud, så i hvert fald en udbredelse ud over snævre, teologiske kredse, vurderer Christian Hjortkjær. Og netop formidlingen af den praksisnære Kierkegaard er en opgave, som Kierkegaard-forskningen måske har underprioriteret, påpeger han.
»Kierkegaard-forskere skal blive bedre til at fortælle, at Kierkegaard netop ikke var en elitær filosof, men i den grad en tænker, som henvender sig til alle. I sin samtid havde Kierkegaard jo i virkeligheden også en langt bredere appel end f.eks. Grundtvig. Tænk bare på hvor mange københavnere, der fulgte Kierkegaards kiste gennem byen ved hans begravelse. Måske er vi igen ved at få øjnene op for Kierkegaards folkelige potentiale,« siger Christian Hjortkjær.

