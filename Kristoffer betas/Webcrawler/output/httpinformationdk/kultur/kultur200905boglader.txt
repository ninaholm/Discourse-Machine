Boglader lukker på stribe
Den klassiske boghandel er en truet art. Hele ti boghandler har siden årsskiftet måttet dreje nøglen om, viser tal fra Boghandlerforeningen. Krisen og konkurrencen fra internetboghandler og supermarkeder er blandt nogle af forklaringerne
Lukket. Den 1. maj i år måtte Skipper Widstrup og hans kone lukke Vanløse Boghandel. Boghandlerdrømmen blev kvalt af billige bøger i Føtex og konkurrencen fra internettet.


 Med udgangen af juni drejer boghandlen i Skælskør nøglen om efter at have serviceret de lokale bogkøbere i 157 år. Samtidig lukker også bogladen i Glumsø, der har mere end 110 år på bagen, og til juli følger Heinzes Boghandel i Roskilde trop efter 46 år i branchen. 
Der bliver stadig længere mellem de fysiske boghandler i Danmark. Alene i de første fem måneder af 2009 er ti boghandler forsvundet fra landkortet, viser tal fra Boghandlerforeningen.
I København er billedet det samme. Med udgangen af august lukker den store Bog & Idé på Vimmelskaftet, fordi huslejen er blevet for dyr, tidligere på året måtte Danmarks ældste boglade C.A. Reitzel overlade tøjlerne til nye ejere efter længere tids dårligere regnskaber, og på Kultorvet midt i byen har Biblioteksbogladen nu også kastet håndklædet i ringen. 
Forklaringerne på de mange lukninger er forskellige, men ifølge Boghandlerforeningens direktør Olaf Winsløw er finanskrisen en medvirkende årsag. 
"Den tilbageholdenhed, bankerne udviser, gør det vanskeligt at overtage nye butikker, og derfor ser vi, at flere boghandlere har svært ved at sælge deres forretninger. Jeg tror ikke, vi kommer op på 20-30 lukkede butikker i indeværende år, men der er ingen tvivl om, at vi vil se flere af dem," siger han.
1. maj markerede også sidste åbningsdag for Vanløse Boghandel. Den lille boglade har ikke kunnet matche den stigende konkurrence fra internettet og de store supermarkedskæder.
"Vi har en Føtex liggende lige ved siden af, som er blevet mere og mere aggressiv i sin markedsstrategi. Den sælger masser af bøger, også de sidste nye, som typisk er hundrede kroner billigere, end hvad de burde koste. Jeg tror ikke, de tjener ret meget på dem, men det er nok heller ikke meningen," siger Skipper Widstrup, som i fire år har drevet den lille boghandel i Vanløse sammen med sin kone Marianne Widstrup. 
Han mener, det er et tab for litteraturformidlingen, at de fysiske boghandlere gradvist forsvinder fra landkortet. 
"Du kan ikke bestille bøger hjem i Føtex, og du kan heller ikke få gode råd og vejledning. Men det er der åbenbart ikke nok mennesker, som synes er væsentligt. Selv om mange gerne vil støtte den lokale boghandel, så sidder deres loyalitet først og fremmest i pengepungen. Specielt nu, hvor folk har fået færre penge mellem hænderne," siger han.
Det er ikke kun de traditionelle boghandlere, der mærker kombinationen af den økonomiske afmatning og stigende konkurrence på markedet. For nylig gik Akademisk Boghandel Fond, der driver fem boglader på Københavns Universitet (KU), i betalingsstandsning, da banken lukkede for kassekreditten på grund af et dramatisk fald i indtjeningen. Et lavere optag af studerende, faldende valutakurser samt en høj husleje er blandt nogle af forklaringerne, men også den skærpede konkurrence fra internetboghandlerne har sat sit tydelige præg på bundlinjen.
"Vi må konstatere, at de studerende i stigende grad køber deres bøger over nettet frem for i den lokale boglade," siger fondens direktør, Michael Topsøe-Jensen.
Han håber på at have fundet en løsning inden udgangen af denne måned.
"Vi er i kontakt med interesserede købere, men vi arbejder samtidig på en rekonstruktion af forretningen, så et salg ikke bliver nødvendigt," siger han.
Konkurrencen fra internetvirksomhederne er også en medvirkende årsag til, at Vanløse Boghandel har måttet lukke, fortæller Skipper Widstrup.
"Efterhånden kom folk til os med tilbud, de havde fundet på nettet, og spurgte, om ikke vi kunne sælge bøgerne til samme pris. Men hvis vi skulle matche deres priser, ville vi til sidst kvæle os selv i rabatter." 
Han forstår ikke, hvorfor Gyldendal nu også har åbnet en netboghandel.
"Gyldendal er et forlag, som lever af at sælge bøger til boghandlerne. Og så åbner de gudhjælpemig en netboghandel med store landsdækkende reklamer om at 'Din boghandler er flyttet hjem til dig'. Alle er dybt fortørnede over det, men Gyldendal er samtidig landets største forlag - og hvem tør lægge sig ud med dem?"


