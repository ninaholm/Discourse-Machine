’Konkurrencen præmierer originale synspunkter med substans’
De færreste gider høre holdninger og argumenter, der er hørt mange gange før


 Politiken afholder igen i år DM i debat på folkemødet. En konkurrence på ord og holdninger, der lader unge debattører møde hinanden i dueller på scenen.
Men hvilken type debat fremmer det? Debatredaktør på Politiken, Per Michael Jespersen, der har være med til at grundlægge konkurrencen, svarer på, om debatten er mere form end indhold.
– Hvad er formålet med DM i debat?
»Formålet er at sætte fokus på den gode debat og at få unge debattører frem i lyset. Høre, hvad der optager dem. Det handler om at sætte tanker i gang, at bombardere publikum med nye interessante holdninger.«
– Er det ikke lige præcis denne type debat, folk er trætte af? At man snakker for at vinde – uden så megen substans?
»Det er præcis dem, der har de mest originale synspunkter med ny substans, der bliver præmieret af dommerne. Jeg ser som dommer debattørerne som levende debatindlæg på scenen. Hvem har de nye originale holdninger? De færreste gider høre holdninger og argumenter, der er hørt mange gange før. De, der kommer videre, har en holdning, der sparker debatten videre og argumenterer den igennem.«
– Frygter I at skabe nogle debatmaskiner, der gør det næsten umuligt for andre at være med?
»Nej, så megen skade skaber det næppe, at 32 unge deltager i en debatkonkurrence. Målet er at få flere debattører, som kan formidle et originalt budskab klart, lettilgængeligt og levende. De rigtig gode er levende og konkrete og har god kontakt til publikum. De bruger mimikken, gestikken og har styr på stemmen. Det handler ikke bare om ord, men også om måden, de formidles på.«
– Det lyder som mere form end indhold?
»Nej, som sagt handler konkurrencen først og fremmest om at præmiere originale synspunkter med substans. Vi er meget bevidste om, at det ikke skal være ren form. Det er vigtigt, at argumentationen er lødig, og at man ikke karikerer modstanderens synspunkter. Stråmænd vinder man ikke på. Men konkurrencen er da underholdning!«
– Hvad skal konkurrencen skabe?
»For det første er det interessant at høre, hvad det nye, unge lag af debattører mener. Hvad er de nye dagsordener blandt unge under 30 år? Og så er det da også forfriskende at få en debat om, hvad god debat er. Altså præcis den type snak, som vi to har nu.«

