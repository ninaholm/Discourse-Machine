Ny H. C. Andersen-festival skal ’markere Odense’
Jensens Bøfhus-chefen Palle Skov Jensen er sammen med en række erhvervsdrivende i Odense gået sammen om en ny, årlig H. C. Andersen-festival. Målet er at kommercialisere H. C. Andersen, så man kan trække turister til og profilere Odense


 Fra og med næste år får odenseanerne en otte dage lang H. C. Andersen-festival i august. Det er en gruppe erhvervsdrivende med grundlæggeren af Jensens Bøfhus, Palle Skov Jensen, i spidsen, der står bag:
»Jeg mener, at Odense gerne må markere sig lidt mere, og der ligger H. C. Andersen lige til højrebenet,« siger Palle Skov Jensen.
Udgangspunktet for erhvervsfolkene var i første omgang, at Odense skulle gøres mere synlig. Man havde skelet til Aarhus Festuge, og Nordea-direktøren Henrik Damsgaards ville gerne lave noget lignende. Første ide var en sansefestival:
»Men jeg sagde, at jeg syntes, det var forkert ikke at bruge H. C. Andersen. For ham bruger vi alt for lidt. Når man kigger på andre byer, er man langt bedre til at bruge sine berømtheder. Eksempelvis Mozart i Salzburg. Så jeg foreslog, at det blev lagt ind under det univers.«
Herefter fik de hjælp af en H. C. Andersen-ekspert fra Syddansk Universitet:
»Da vi satte os sammen og sagde: ’Hvordan kan vi kommercialisere på det her’, tog vi kontakt til Johs. Nørregaard Frandsen fra H. C. Andersen Centret, og han lavede et endagsseminar, hvor han fortalte om, hvor meget Andersen kan. Og hvor nutidig han her – at han er meget mere end bare en eventyrfortæller, han er også en livsfilosof.«
Fire ben
Det fik så gruppen af erhvervsfolk til at »udkrystallisere fire ben«, som bliver hjørnestenene i festivalen. Når festivalen til næste august for første gang finder sted, skal der både være noget folkeligt og noget mere finkulturelt. Desuden skal der være en undervisningsdel – og så skal der hvert år uddeles priser:
»Det kunne være sprogpriser, rejsepriser eller litteraturpriser. På den mere folkelige side tænker vi, at der skal være telte med underholdning, musik osv.,« siger Palle Skov Jensen, som understreger, at festivalen skal arbejde sammen med de lokale museer, teatre mv.
På spørgsmålet om, hvorvidt der er tale om en forretning eller en litteraturfestival, lyder svaret:
»Det er en kombination. Når man trækker turister til, så kommer der jo også en forretning ud af det. Jeg synes, det er synd, at det kun er et snævert publikum, der kender til H. C. Andersen, så derfor vil vi gerne præsentere ham for et bredere publikum. Men det skal være en balance mellem det folkelige og det højkulturelle,« siger Palle Skov Jensen, som gerne indrømmer, at folkene bag ikke er litteratureksperter:
»Vi har vores begrænsninger, når det kommer til det litterære. Vi har forstand på den mere folkelige del med underholdningen og aktiviteter. Hvad det mere kulturelle angår, må vi trække på gode kræfter. Vi går ydmygt til den del af det.«
H. C. Andersen-jubilæet i 2005 står i de flestes erindring som et mislykket arrangement. Men Palle Skov Jensen er ikke bange for, at gentage fiaskoen:
»Jeg forstår godt bekymringen. Jeg tror, man lavede nogle ting, som har skræmt mange mennesker igennem nogle år. Man kan sige, at vi har haft syv magre H. C. Andersen-år efter det jubilæum. Mange fik nok af det, men nu tror jeg, at tiden er moden igen. En enkelt fiasko ændrer i øvrigt ikke ved, at H. C. Andersen er et geni, som har skabt noget stort. Jeg synes, det er ærgerligt, hvis vi i vores egen andedam snakker ham ned i stedet for at snakke ham op. Det håber jeg at festivalen kan være med til at ændre,« siger Palle Skov Jensen.

