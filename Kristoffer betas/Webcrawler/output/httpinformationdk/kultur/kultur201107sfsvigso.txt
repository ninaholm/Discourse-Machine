SF's Vigsø Bagge: De bliver pulet i røven
SF's ligestillingsordfører Pernille Vigsø Bagge forstår godt, at retorikken i prostitutionsdebatten kan virke voldsom. Men sådan må det nødvendigvis være, når man skal beskrive nogle af de ting, der foregår i miljøet, mener hun


 Pernille Vigsø Bagge (SF) kan godt forstå, at retorikere ikke er imponerede over debatten for og imod et forbud imod køb af sex.
»Jeg er enig i, at debatten er følelsesladet. For mig er politik i høj grad følelser. Men jeg mener selv, at jeg argumenterer sagligt for mine pointer.«
I det debatindlæg, du sendte til os, har du skrevet, at prostituerede bliver 'pulet i røven'. Hvorfor bruge sådan et udtryk?
»Det er nok for at understrege, hvad det er, der foregår i en sexhandel.«
Kunne man ikke formulere det anderledes?
»Man kunne da godt skrive penetration i rectum. Det kunne man sagtens. Men det er nok også for at ramme en tone, der er folkeligt frem for en, der er alt for akademisk.«
Hvorfor er det vigtigt, at det er 'i røven'?
»Det er nok, fordi jeg er blevet kaldt nypuritansk og bornert i jeres spalter. Derfor synes jeg også, det er sjovt, at I har redigeret det ud. For Information har været med til at skrive, at SF's forbudspolitik er nypuritansk. Så synes jeg, at det er påfaldende, at det her så åbenbart er for bramfrit,« siger Pernille Vigsø Bagge og henviser til, at Information havde ændret det til 'pule' i den endelige tekst.
Hårdt liv, hårdt sprog
Der er vel også kunder, der køber noget andet end analsex hos en prostitueret?
»Så jeg skulle have lavet en liste over alle ydelser?«
Det er mere, hvorfor det med røven skal med?
»Altså, jeg forstår godt kritikken. Og det virker også meget voldsomt. Men hvis man har været rundt og set det rå miljø og den tone, der er der, så føler man måske også trang til at afspejle det i de debatindlæg, der handler om temaet. Det er jo ikke forhold i dagsinstitutioner, vi diskuterer. Der ville jeg ikke skrive 'tørre skrigende møgunger i røven, når de har skidt', fordi det svarer  slet ikke til det diskuterede tema.«
Så du vil ikke bruge lige så voldsomme ord i debat om daginstitutioner?
»Nej, det ville jeg ikke. Prostitutionsdebatten handler om nogle af de mest udsatte mennesker i vores samfund. Deres vilkår er så hårde, at det også kræver et hårdt sprog at tale om det. Måske er det også, fordi der har været en tendens til, at andre har glorificeret prostitution, og derfor mener jeg, det er nødvendigt at skrive, hvad der i virkeligheden foregår. Det er ikke blid erotica på strandkanten ved Bagsværd Sø, det handler om. Det er prostitution i skjulte miljøer, hvor folk bliver pulet i røven for en 500-lap. Det er dét, der foregår,« siger Pernille Vigsø Bagge, som henviser til, at flere af debattørerne fra den modsatte fløj burger ekstremt neutrale ord som 'sexarbejder' og 'omsorgsydelse'.
Nærmest lykkelig
Du bruger udtrykket 'den lykkelige luder'. Kan du komme med eksempler på nogle, der siger, at ludere er lykkelige?
»Susanne Møller fra Sexarbejdernes Interesseorganisation har sagt, at hun er glad for sit job. Det kan godt være, at hun ikke har sagt 'lykkelig luder', men hun har flere steder sagt, at hun elsker sit job. Det kan også være, at hun har det sådan. Men jeg tager hensyn til dem, der ikke har det godt.«
Retorikerne mener, at den slags figurer er uheldige for debatten . Hvad siger du?
»Det kan godt være, at det er en uheldig måde at debattere på. Jeg tror bare, at den her debat er kompliceret. Man er nødt til at vide noget om det,« siger Pernille Vigsø Bagge og tilføjer:
»Den er meget grim, den her debat. Det er nok også derfor, de retorikere vender sig imod den. Jeg kan huske første gang, sexologen Vivi Hollænder kaldte mig for en 'nypuritansk feministisk snerpe'. Der tænkte jeg: 'nu sker der et skred i den her debat'. Og det har måske også været svært for mig at komme ud af og væk fra det. Det skal jeg gerne anerkende.«
Var det ikke oplagt, hvis du som politiker gik forrest og debatterede helt nøgternt, så borgerne får det bedst mulige grundlag for at tage stilling?
»Jeg er sat i verden for at fortælle SF's holdninger, og det mener jeg, at jeg gør rimelig nøgternt.«


