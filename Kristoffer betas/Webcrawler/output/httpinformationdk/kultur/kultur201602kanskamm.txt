Kan man skamme sig over sit land?
Adskillige kunstnere skammer sig for tiden over den asylpolitik, der føres i Danmark, men kan man overhovedet skamme sig eller være stolt over noget, man ikke selv har gjort?
Thomas Vinterberg er en af de kunstnere, der skammer sig over Danmark. Men giver det overhovedet mening?


 År 2016 startede med en bølge af skam. Den handlede om asylstramninger, ikke mindst den såkaldte smykkelov, der gav politiet beføjelser til at beslaglægge flygtninges personlige værdigenstande.
Og så begyndte mange at skamme sig. Skuespiller Sofie Gråbøl udtalte i januar til det britiske dagblad The Guardian, at hun ønskede at være stolt over sit land, men at det ikke var nemt. »Vi er mere end nogensinde nødt til at leve op til de humanistiske værdier, landet blev bygget på,« tilføjede hun.
I sidste uge var det så filminstruktør Thomas Vinterberg, der gjorde sig bemærket på en pressekonference ved filmfestivalen i Berlin.
Til Jyllands-Posten uddybede han: »Jeg skammer mig over det danske ansigt udadtil, og jeg skammer mig over den skræmmekampagne, der har været i gang. Jeg skammer mig over det politiske liv i Danmark. Men bag det politiske liv findes stadig en befolkning af godhjertede mennesker.«
Men kan man overhovedet som enkeltperson skamme sig over, hvad en nation foretager sig? Det er et spørgsmål, som har sit helt naturlige korrelat: Er det muligt at være stolt over, hvad en anden dansker laver, om det nu er tv-serier som Forbrydelsen, der har gjort Gråbøl kendt i udlandet, eller film som Festen og Kollektivet, der har sat dansk film på verdenskortet?
