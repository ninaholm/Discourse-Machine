Når vinteren kommer
Luk de kluntede dyr, der står uden for din dør og hvæser, ind
Vinterråd. ’Opgiv dine planer om en fremtid. Tøm køleskabet og læg dig til at dø. Tal ikke med dem, du møder i Helvede, og som du har kendt. Slå dig ned et tilfældigt sted og afvent begivenhedernes gang.’


 Her er nogle gode råd til vinternætterne, hvis du er studerende, indvandrer, single, arbejdsløs, invalid, ensom og gammel, fejlgift eller hvad det nu kan være af rædselsfuldt: Læs kun nyheder i aviserne der handler om katastrofer, ulykker, forbrydelser og politiske synspunkter, der bringer dig ud af fatning, se ikke dansk tv efter normal sengetid (stoffet er for krævende), plant et skarpt og tungt økseblad i baghovedet på din nabo, hvis han har børn på besøg eller en hund der gøer, konverter og meld dig ind i Hizb ut-Tahrir – det kan ikke gøres hurtigt nok – gå ned i gården og kværk den lille pige der sjipper om formiddagen mellem 10 og 11, tag ranglen fra babyen i barnevognen og stik en kniv i moren, hvis hun kommer og gør vrøvl, luk de kluntede dyr, der står uden for din dør og hvæser, ind og lad dem klare opvasken, ring eller mail, eller hvad fanden du vil, til dine venner og bekendte og bed dem om at holde sig væk, gå ikke til lægen hvis du føler dig syg, sæt dobbelt hængelås på hoveddør og eventuel køkkendør, smid katten der ligger og spinder i sofaen ud af vinduet, lad badekarret (hvis du har et badekar) løbe over, når du skal i bad og undlad at reagere, når underboen kommer op og banker på, og brug de våben, du har, hvis politiet kommer. Opgiv dine planer om en fremtid. Tøm køleskabet og læg dig til at dø. Tal ikke med dem du møder i Helvede, og som du har kendt. Slå dig ned et tilfældigt sted og afvent begivenhedernes gang.
Alt dette er ment som en række gode råd for vinteren, til alle dem … nej, til alle og enhver, for man véd jo godt, hvad jeg mener og deler forhåbentlig min opfattelse af tilværelsen. Ellers ville man overhovedet ikke læse mine råd. Følger man dem, vil man komme gennem fimbulvinteren på en langsom og rolig måde, uden de sædvanlige irritationsmomenter, uden at skulle slås med kulden og mørket (man får nemlig varmen på den her måde), uden at behøve at se ud i dagen eller natten, uden at skulle ’handle ind’ og risikere at blive forkølet eller blive smittet med influenza.
For en ordens skyld
Der vil kun være opstemtheden over de dårlige nyheder i avisen eller – hvis du ikke holder nogen avis og er i besiddelse af en computer – på nyhedssiderne; du vil undgå at blive konfronteret med tv-udsendelser af kvalitet, du behøver ikke længere frygte for at få struben snittet over eller modtage konvolutter med anthrax, du vil blive fri for at høre på skrigende børn, gøende hunde osv. Du vil undgå en masse, og du vil kunne nyde den danske vinter, mørket og kulden, manglen på fugle og blomster, de isglatte gader og veje, du vil kunne se med overbærenhed på grimme hoveder og sjippende småpiger, spædbørn og en uvelkommen kat i sofaen og – ikke at forglemme i en krisetid – på problemet med indkøb af livsopretholdende fødevarer, og sygdom og sult vil holde deres døre åbne døgnet rundt. Dette er en oplagt måde at komme gennem vinteren på her i landet.
Men selvfølgelig er der også – alternativt – adventskrans, gran, kalenderlys, nisser i gardinerne, juletræ og engle, hvis man er til dét, med unger og strålende barneøjne, familien på besøg juleaften, eventuelt en beskeden kirkegang på selve juleaftensdag, hvis man er en forbandet kristen fundamentalist. Og så endelig ikke at forglemme, her op til jul: Julefrokosterne med hurtige ture på lokummer og i kosteskabe med en henholdsvis mandlig eller kvindelig kollega man ikke har prøvet før. Der er også ganske almindelige glæder forbundet med vinteren i de skandinaviske helvedesvelfærdslande (tilføjet mere for en ordens skyld).

