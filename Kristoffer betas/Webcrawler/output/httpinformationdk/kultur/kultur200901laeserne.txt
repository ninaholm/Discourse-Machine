Læserne skriver
Debat fra dagens bogtillæg


 World svarer på kildekritik
Mikkel Wold, sognepræst og lektor
I Information den 8. januar er der to indlæg om min anmeldelse af Chris Hedges' bog I Don't Believe in Atheists. Oversætteren Allan Hilton belærer mig om, at det er farligt at citere en forfatter via en anden. "Det burde elementær kildekritik sige enhver anmelder," skriver han og hentyder navnlig til mit citat fra Hedges' bog om, at Sam Harris advokerer for, at det i en særlig situation vil være i orden at smide atomvåben mod et "islamisk regime", om også det måtte betyde drab på "millioner af uskyldige". 
Sådan et synspunkt kan man slet ikke tillægge Harris, mener Hilton, som også skriver, at det i anmeldelsen omtalte citat stammer fra Hedges selv og ikke fra Sam Harris, som, han mener, er blevet fejlfortolket. Hilton har selv oversat Harris' bog til dansk og mener ikke, at Harris fortjener at blive "fremstillet som fascist og 'anmeldt' af en præst, som ikke har læst ham".
Hilton gør sig skyldig i flere fejltagelser og vist også en enkelt fordom. 'Præsten', som han så høfligt betitler mig, har skam læst Harris (hvad får mon Hilton til at være så skråsikker på, at jeg ikke har? Er det også noget med kildekritik, mon?), og jeg forholder mig til originalteksten uden at have adgang til den sikkert udmærkede oversættelse, Hilton har begået. 
I Sam Harris: The End of Faith: Religion, Terror and the Future of Reason, New York: W.W. Norton, 2004 kan man på side 129 bl.a. læse følgende som svar på spørgsmålet om, hvad man skal gøre, hvis et islamisk regime får adgang til langtrækkende atomvåben, hvis placering og klargøringsgrad vi ikke kender til, og hvor konventionelle våben ikke er tilstrækkelige til at uskadeliggøre islamisternes våben: 
"I en sådan situation ville det eneste, der på en sandsynlig måde kan sikre vores overlevelse, være et første angreb fra vores side. Det er næsten overflødigt at sige, at det ville være en utænkelig forbrydelse - eftersom det ville dræbe mange millioner ('tens of millions') uskyldige civile på en enkelt dag - men det kan være den eneste handlingsmulighed, der står til vores disposition, når vi betænker, hvad islamisterne tror på."
Så skulle der vist ikke være så meget at tage fejl af. Der er således ikke tale om en fejlagtig gengivelse fra Hedges' side, men der er tale om et direkte citat fra Harris' bog, korrekt citeret af Hedges og korrekt gengivet i anmeldelsen. Om man så er enig eller uenig med Hedges i hans opfattelse af Harris er en anden sag, men citaterne er i orden, og gengivelsen i anmeldelsen er det ligeså. Præst eller ej.
Asger Sams Granerud er noget mere imødekommende i sit indlæg, hvor han undrer sig over, at Dawkins sættes sammen med Harris og Hitchens. Det er ikke berettiget, mener Granerud, som opfatter Dawkins som værende mere nuanceret end de to andre, hvis jeg forstår Granerud korrekt. 
Det bedste svar, jeg kan give, er, at der ikke er noget, der i Hedges' bog giver anledning til at tro, at han anser Dawkins for bemærkelsesværdigt mere nuanceret end Harris og Hitchens. Om Dawkins ved en fin-vejning skulle fremstå mere nuanceret end de to andre, skal jeg ikke kunne afgøre. 

