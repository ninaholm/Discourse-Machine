Helle Helle og Andkjær Olsen nomineret



 Forfatteren Helle Helle og digteren Ursula Andkjær Olsen bliver Danmarks to bud på en vinder af Nordisk Råds Litteraturpris 2009.
Helle Helle er indstillet for romanen Ned til hundene og Ursula Andkjær Olsen for digtsamlingen Havet er en scene. De to skal forsøge at gøre dette års prismodtager, Naja Marie Aidt, kunsten efter og vinde den prestigefyldte pris på 350.000 kroner.
De nationale medlemmer af bedømmelseskomitéen har nomineret i alt 12 værker af forskellige nordiske forfattere. I år er der værker både fra Færøerne og Grønland blandt de nominerede, men ingen fra det samiske sprogområde.
Vinderen udpeges i København den 3. april 2009. Selve prisen bliver uddelt ved Nordisk Råds 61. session i Stockholm den 26.-28. oktober 2009.
Foruden Helle Helle og Ursula Andkjær Olsen er følgende 10 kunstnere nomineret til litteraturprisen: Finland: Jari Järvelä (Romeo och Julia) og Robert Åsbacka (Orgelbyggaren). Island: Au-ur A. Ólafsdóttir Afleggjarinn (Stiklingen) og Sigurbjörg Prastardóttir Blysfarir (Fackeltåg). Norge: Per Petterson (Jeg forbanner tidens elv) og Øyvind Rimbereid (Herbarium). Sverige: Andrzej Tich? (Fält) og Johan Jönson (Efter arbetsschema). Færøerne: Tóroddur Poulsen Rot (Röta). Grønland: Mâgssánguaq Qujaukitsoq (Sisamanik teqeqqulik). 
ritzau

