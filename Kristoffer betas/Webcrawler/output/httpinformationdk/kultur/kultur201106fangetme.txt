Fanget mellem to kulturer
Irske Colm Tóibín bruger 1950'ernes Irland og USA som afsæt til en besnærende historie om vor tid


 I 1950'erne er der brug for  irske piger i Brooklyn. Det fortæller fader Flood til den unge kvinde Eilis. På præstens foranledning rejser hun derfor fra den irske provins til den amerikanske storby, hvor udsigten til job og fremtid glimter lige så skarpt som Frihedsgudinden på en solskinsdag.
Alt går også sådan nogenlunde efter planen for Eilis i Colm Tóibín Brooklyn, hvis spændstige sprog og levende stemningsbilleder giver liv til romanens relativt spinkle handling, der følger Eilis' første tid i New York.
Her sker langt mere for Eilis end i det stive Irland, hvilket fanges elegant blandt andet i et afsnit, hvor tøjbutikken, hvor hun bliver ansat, som den første i gaden beslutter at sælge nylonstrømper til kvarterets tilflyttede farvede.
Eilis bliver sat til at stå ved disken, og da de to første farvede kvinder dukker op, betragter hun »deres lakerede negle og dernæst deres ansigter. Hun var parat til at smile til dem, hvis de så på hende. Men de løftede ikke blikket fra strømperne ...«, som der står i Jørgen Nielsens oversættelse, som på mesterlig vis fanger Tóibíns på én gang forventningsfuldt spændte og melankolske tone.
Netop dette raffinerede anslag bærer historiens drama, da Eilis' farvel til sine rødder plager hende i takt med, at hun falder til i og fristes af sin nye verden, indtil fortiden helt fortoner sig  eller som det udtrykkes mod romanens slutning: »Sommetider kom det som en skarp erindring, men en del af tiden var det utroligt fjernt.«
Hvad 'det' refererer til her skal i øvrigt ikke røbes, for ganske som det går hende bedst i USA, tvinges Eilis hjem til Irland, hvor dilemmaet om, hvor hun egentlig hører til, igen begynder at rumstere.
For så vidt har Colm Tóibín (født 1955) med Brooklyn skrevet en besnærende dannelsesroman, der både fanger sin tid og handler om hvor tid, hvor stadig flere håber på at kunne skabe sig en ny og bedre tilværelse i en fremmed kultur.


Colm Tóibin: Brooklyn. Oversat af Jørgen Nielsen. 256 sider. 275 kroner. Tiderne Skifter


