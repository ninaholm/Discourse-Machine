Meningen med livet
Fællesskab. Jo flere penge borgeren har i egen lomme, jo mindre har han brug for andre mennesker. Det er det gode ved friheden


 Indsamlere til Røde Kors og Kræftens Bekæmpelse kan bevidne det. Det kan ikke rigtig betale sig at gå rundt med raslebøssen i byernes velhavende kvarterer. Nogle af beboerne lukker slet ikke op, andre åbner ganske vist døren, men ligner til gengæld Gentoftes borgmester i hele hovedet. Der står damp ud af næse og ører på ham, da han – med tilkæmpet ro – fortæller, at han er en mand, der betaler skat. Han betaler meget i skat, han betaler rigeligt i skat, alle slags skat, han betaler topskat, topskatteskat og ekstratopskattetopskat. De unge, idealistiske mennesker med raslebøssen, som han vælger at tro på ikke kan åbnes i utide, kan få to kroner, hvis han lige har en mønt i lommen, ellers får de ikke noget. Jeg betaler skat, minder han igen om. Vejskat, ejendomsskat, bilskat, skat til voldsforbrydere og indbrudstyve, skat til de dumme og skat til de dovne, skat til det ene og så det andet, skat til det tredje og for at det ikke skal være løgn også skat så samfundet har råd til at betale folk for ikke at arbejde. Ministerløn til Ole Sohn!
Indsamlernes unge og friske øjne bliver røde og ophovnede af dampen fra velhaverhovedet, men de hører ham høfligt til ende. Lige før den skatteplagede mand begynder at tude som et gammeldags damplokomotiv, holder han heldigvis op med at sige noget. Vi siger tak for tokronen, siger ungdommen, helt uden ironi så vidt det nu er dem muligt. Manden ser pludselig uendelig trist ud. Nu har jeg ingen tokrone, hvis jeg skulle blive nødt til at gå på et offentligt toilet, siger han – idet glosen ’offentligt’ får hans damphærgede ansigt til at trække sig sammen i smerte og væmmelse. Man skal i øvrigt ikke være i tvivl om at manden går ind for individets absolutte frihed. Men måske nok mest i betydningen: frihed = at blive fri for. Ikke mindst at betale topskat, men også fri for unge mennesker med raslebøsser og mennesker i almindelighed. Jo flere penge borgeren har i egen lomme, jo mindre har han brug for andre mennesker. Det er det gode ved friheden.
Den nybyggede jyske type
Engang i 90’erne fór jeg vild et sted i Midtjylland i min Fiat Uno. Jeg skulle holde foredrag derovre, over emnet »Meningen med livet«, men jeg havde taget fejl af bynavnet. Jeg blev ved med at køre ind på en lang vej, der hed Hovedgaden, først fra den ene ende, så fra den anden. Bynavnet var Hwåll, men der var ikke noget kæmpestort kultur- og kongres-center med bibliotek, som der skulle være. Til sidst standsede jeg bilen (hvis det ikke er for meget sagt?) ved en stor villa, nærmest et palads – men altså af den nybyggede, jyske type, med to carporte og i det hele taget to af alting.
Da jeg havde ringet på temmelig mange gange, blev den ene af de to hoveddøre åbnet af to unge piger, en lys og en mørk. Undskyld, sagde jeg, hvor ligger det der kæmpestore kultur- og kongrescenter med bibliotek egentlig henne? Det ved vi ikke, svarede pigerne og lukkede døren, først én gang, derefter én gang til for at være på den sikre side. Forkælede overklassetøser a la Jutlandia, tænkte jeg vredt. Derefter kørte jeg et par kilometer, stadig ad Hovedgaden, og standsede ved et lille, hvidkalket hus med en knaldrød Lada 1200 S udenfor. En gammel mand med et venligt smil, strithår og en nakke, der hele tiden kløede, spurgte mig venligt, om jeg var Søren Ryge. Nej, sagde jeg, jeg hedder Bent. Derefter spurgte jeg ham om vej. Hwåll kultur- og kongrescenter med bibliotek ligger da ikke her, sagde han smilende. Jeg lagde mærke til, at han slet ikke kunne lade være med at smile, han havde et funklende gebis i munden, det så ud til at være nyt, han havde sikkert ikke vænnet sig til det endnu. Hvor ligger det så? spurgte jeg. Laver du også fjernsyn? spurgte han til gengæld. Jeg forklarede ham, at det gjorde jeg ikke. Jeg holder foredrag om meningen med livet, sagde jeg. Det fik mandens nakke til at klø ekstrameget. Kultur- og kongrescentret med bibliotek ligger i Megahwåll, sagde han. Megahwåll, forklarede han, lå på den anden side af æ ø u i æ å, det var ikke mere end en attentyve kilometer længere vestpå. Det klarer en rask mand som dig nemt, sagde han. På tonefaldet forstod jeg, at hvis han havde haft kasket på, ville han have taget den af af ren ærbødighed. Almindelige mennesker er sgu mærkelige, tænkte jeg venstreorienteret.
Mangel på forbrugsgoder, knaphed på penge, fremmer fællesskabet. Mangel og knaphed er noget man deler. Topskatteyderen er derimod et ensomt menneske, kringsat af fjender, der alle sammen vil have fingre i hans penge. Diverse raslebøsseslæng, staten og kommunen, humanistiske organisationer, Red Naturen og Gratis Fixerum til alle på overførselsindkomst. Topskatteyderen stoler ikke på nogen. Han tør knap nok læse sin morgenavis fordi avisbuddet – med gud ved hvilken kulturel og etnisk baggrund – har rørt ved den. Engang lånte man kaffebønner af nabokonen sidst på måneden. Ikke fordi man havde glemt at købe selv, men fordi man først havde råd til blå cirkelkaffe efter den første. Hun var godt dum, hvis hun sagde nej til at låne en noget som helst, for hun kunne meget nemt være i samme situation næste gang, det var lige før den første. Den slags fremmer ikke kun fællesskabet, det fremmer også gemytligheden, det gode humør i det hele taget. Det er menneskeligt at være på røven.
Hellere fattig end dum. Det er det, jeg altid har sagt.

