Når mænd berøres
Anders Haahr Rasmussen har skrevet en ’single’, hvor han antropologisk prøver at lirke ved forestillingerne om, hvad der er normen for mandlig seksuel adfærd i vores del af verden, hvor mellemtoner gør mænd bange. Det handler kort sagt om Mikkels pik
Anders Haahr Rasmussen skriver om moderne manddom.


 Vi kender det fra vigtige fodboldkampe. Når mænd har scoret, kaster de sig over hinanden i et veritabelt bunkebryllup, og de kan ikke give hinanden krammere nok.
Derudover er det en smule pinligt, hvis mænd rører ved hinanden ud over det simple håndtryk. Hvorfor? Det gælder i vores del af verden, men ikke i alle kulturer.
Anders Haahr Rasmussen oplevede under en rejse til et muslimsk land, Pakistan, det som andre også har oplevet, at mænd går med hinanden i hånden som den naturligste ting af verden.
Men i Danmark har han oplevet noget, som var endnu mere uforklarligt, og som han derfor har skrevet en ’single’ om. En single er nysprog for en tekst, der kan købes og downloades fra nettet, og som ikke er så lang som normal-ebogen, i dette tilfælde et langt essay, den første udgivelse fra hans hånd siden papirbogen En bold ad gangen om tennisspilleren Caroline Wozniackis gemmenbrud ved US Open, en bog, som også gav ham et litterært gennembrud.
»Det er velkendt, at Mikkel har en stor pik«. Sådan indleder han sit essay med titlen Mikkels pik – en beretning om venskab og kønsorganer.
Det var i hans kreds af venner, som havde kendt hinanden siden skoletiden – logebrødre, kan man kalde dem – at han oplevede, at Mikkels pik blev en slags fælleseje.
De beundrede den for dens æstetiske skønhed, rørte ved den, hyldede den. En af dem gav ham et blowjob i alles påsyn. Alt var ren fornøjelse. De var heteroseksuelle alle som én. Hvorfor kunne det ske?
»Jeg vil begynde et helt andet sted,« siger Anders Haahr Rasmussen.
»For kort tid siden var jeg i en idrætshal i Vejen. Der sad en klynge af 11-årige piger på tilskuerpladserne – eller snarere hang op ad hinanden, den ene med hovedet i den andens skød, mens en tredje flettede en venindes hår. De var sammen på en meget rar måde, tænkte jeg. De kunne røre ved andre mennesker på en blid måde uden aggressioner, og det slog mig, hvor misundelig jeg faktisk blev«.
Fucking homo!
– Hvorfor er det ikke sådan blandt mænd?
»Det spørger jeg også om, for jeg kan se, at hvis jeg på tilsvarende måde vil i kontakt med min niårige fætter, så skal vi slås på en eller anden måde, ikke?«
– Noget, som er gået tabt i vores kultur?
»En nænsomhed og følsomhed, vi har, men som det kan være svært at få kontakt med. Jeg har også tænkt på, at for en teenagepige er luder noget af det værste, man kan blive kaldt«.
– Værre end bitch?
» Ja, men for en dreng overstråler det alt andet at blive kaldt bøsse. Altså ’din fucking homo!’, ikke? Der er en sammenhæng på en eller anden måde«.
Anders Haahrs betragtninger i sin tekst fører os vidt rundt i verden fra det antikke Grækenland, hvor mænd opdrog unge drenge over Oscar Wilde, der blev retsforfulgt for uanstændige forhold til andre mænd, til vor tids rapsangeres homofobiske sprogbrug og latinamerikaneres helt anderledes forhold til sex mellem mænd.
– Havde du ingen betænkeligheder ved at bruge ordet pik i titlen?
»Hvad mener du? Synes du, det er et groft ord?«
Besværgelser
»Jeg ville selv have kvababbelser. Det sidder dybt i mig, at det tidligere var noget nær et forbudt ord at bruge offentligt …«
»Nu er det jo en ebog til bl.a. iPads, og den skal ind over Applestore, som skal godkende alt. De er meget strikse og laver sikkert en version, hvor de skriver Mikkels p*k eller sådan noget, så dér er en bornerthed, sikkert fordi Applestore er et stort, globalt firma, som ikke vil støde nogen, men det vil overraske mig, hvis det er et problem i Danmark«.– Hvad vil du fortælle med historien om Mikkels pik, som flere andre af drengene også tog i munden?
»Jeg tog de første noter for fire år siden og har forsøgt at forstå det, lige siden det skete, fordi det var så herligt befriende og overraskende«.
– Ja, jeg ville også blive højligen forbavset, hvis det var mine venner!
»Vi opfatter os selv som heteroseksuelle og har altid snakket meget om, hvordan vi kunne score damer og få nogle tøser med til vores fester, talt nedladende om vores scoringer og brugt ord som ’homo’, ’fims’ og ’bøsse’ for med alle små tegn at gøre opmærksom på, at vi altså var heteroseksuelle. Hvis man giver en ven et kram, bliver det fulgt op af et par beroligende skulderklap, som skal sige no homo! – et amerikansk udtryk, som er blevet populært i de senere år«.
– En afværgemekanisme?
»Ja, der er stadig en hård opdeling og vandtætte skotter mellem, om man er det ene eller det andet. Kun formelt i forhold til ægteskab, lovgivning og rettigheder er vi blevet mere accepterende«.
Truckdriveren
–Har vi en angst for at gå over en tærskel, hvis vi dyrker de mellemformer, du omtaler?
»Man er bange for at overskride nogle grænser, man aldrig kan vende tilbage fra. Man vil ikke have det stempel at være homo. Måske er det selve forestillingen om penetration, der forekommer os så grum. Det foregik aldrig med Mikkels pik. Aldrig nogensinde, men den strikte opdeling mellem hetero og homo fylder så meget, at det kan være svært at forestille sig, at det overhovedet kan være anderledes. Under min research læste jeg om en latinamerikansk truckdriver, som fortæller, at han gik hen for at knalde en bestemt kvinde, og så var hun der ikke, men så ’knaldede han kraftedme sønnen i stedet for’. Der handler det ikke så meget om bare mand og kvinde, men om, hvem der er over, og hvem er under. Et helt andet mønster«.
– Hvorfor har det været vigtigt for dig at skrive dit essay?
»For mig har det været sjovt at lirke ved vores fasttømrede forestillinger om, hvornår man må det ene og det andet. Jeg opfatter nok mig selv som en ret standardagtig heteroseksuel mand. Men hvad vil det sige? Hvordan er jeg blevet det? Tit er det jo sådan, at man undersøger dem, der skiller sig ud. Jeg vender det antropologiske blik ind mod centrum, mod normen, så det ikke står som en stiv, uforanderlig størrelse, og ja: Shake it up!

