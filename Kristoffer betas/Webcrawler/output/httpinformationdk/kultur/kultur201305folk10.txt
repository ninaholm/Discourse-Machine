Folk



 
	Arbejdsløse

	I en klumme giver tidligere chefredaktør på Ekstra Bladet Bent Falbert en forklaring på, at de langtidsledige ikke bliver ansat. De er for grimme med deres ’konditøj’ og ’iøjnefaldende sjuskede personlige hygiejne’. Der kan man bare se.

	Besættere

	38 blev anholdt, da politiet søndag ryddede en besat bygning. Nu er de unge utilfredse med, at politiet ’uden dialog eller advarsel vælter ud og banker døren ind’. Det var ’voldsomt intimiderende’. Skulle de have sendt et postkort først?

	Skattejægere

	Bt.dk skriver, at en tidligere tysk soldat hævder, at der er en ’uvurderlig naziskat’ gemt i en nordjysk landsby. ’Nu vil han finde den – se, hvor han mener, den er skjult,’ lokker de. Frem med skovl og metaldetektor, nordjyder.

	Look-alikes

	I et interview med Politiken fortæller Søren Fauli, at han finder det ’forstemmende’, når folk forveksler ham med andre kendisser som Finn Nørbygaard og Pyrus. ’Jeg kan ikke lide Pyrus,’ fortæller den tidligere chokoladeskildpadde.

