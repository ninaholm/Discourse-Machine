Krigen om kopierne
Engang jagtede Antipiratgruppen folk, der ulovligt downloader musik og film, under kampråbet: ’Vi sagsøger dig langt ind i helvede’. Men efter flere års kamp, hvor de gradvist fik befolkningen imod sig, er gruppen genopstået som RettighedsAlliancen. Pisken er skiftet ud med en gulerod


 Det vakte ikke synderlig opsigt, da Peter Aalbæk Jensen, direktør i produktionsselskabet Zentropa, for nylig meldte de danske teleselskaber til Vestegnens Politi for hæleri, fordi teleselskaberne gør det muligt illegalt at downloade kopier af Zentropas film, hvilket i følge Aalbæk er sket over ni millioner gange de seneste tre måneder.
At det nu er teleselskabernes tur til at blive politianmeldt i kampen mod piratkopiering, er måske nyt. Men i et større perspektiv er Aalbæks angreb blot endnu en mindre træfning i en krig, der har været udkæmpet over så mange år, at der hos medier og borgere efterhånden har indfundet sig en vis apati.
Hvor man for 10 år siden ofte hørte om Antipiratgruppens enorme erstatningskrav mod folk, der ulovligt delte film- og musikfiler, fylder krigen mod piratkopiering i dag ikke meget.
Antipiratgruppen er nedlagt og transformeret til en organisation med det mere positivt klingende navn RettighedsAlliancen. Og truslerne om sagsanlæg er erstattet af en blødere holdning over for internetbrugerne. For at forstå, hvad der egentlig skete med kampen mod pirakkopiering, har Information besøgt alliancens hovedkvarter, der ser kampen fra rettighedshavernes perspektiv.
Langt ind i helvede
Da Antipiratgruppen blev dannet i 2001, var man bekymret for det faldende cd-salg og den stigende succes hos internettjenester som Napster, hvor man kunne dele og hente musik uden at betale, forklarer Rettighealliancens leder Maria Fredenslund og kommunikationschef Mikala Lene Poulsen.
»Hvis man dengang ville erhverve sig musik lovligt, måtte man gå i FONA, for der fandtes ikke nogen lovlige tjenester på internettet. Dengang var det brugerne selv, der offentliggjorde musikfiler, og det meste var som udgangspunkt illegalt,« forklarer Maria Fredenslund.
Antipiratgruppen var finansieret af foreninger inden for de kreative brancher, og medarbejderstaben bestod primært af advokater, og det spillede tydeligt ind på den måde, man angreb problematikken på.
»Man gjorde det, man plejede. Der var nogle, der brød loven, og så skulle de retsforfølges. Man så på fildeling som et udelukkende kriminelt fænomen, men det kom til at ændre sig,« siger Maria Fredenslund. Antipiratgruppen gik i aktion på et tidspunkt, hvor danskerne for alvor fik hurtige internetforbindelser. Alligevel var man i telebranchen langtfra forberedt på, hvilke enorme ændringer man stod over for, forklarer Mikala Lene Poulsen, der dengang arbejdede i et firma, der prøvede at få bredbånd etableret i Danmark. »Dengang spurgte daværende direktør i TDC, Henning Dyremose, om ’hvad i alverden forbrugerne skulle bruge en 10-megabitforbindelse til?’ Selv teleselskaberne var slet ikke klar over, at det her ville eksplodere helt vildt,« siger Mikala Lene Poulsen.
Antipiratgruppen gik ufortrødent i gang med at indsamle dokumentation om dem, der brød loven. Dengang var det teknisk meget lettere at dokumentere overtrædelser. Ud over at sagsøge en lang række enkeltpersoner for deling og downloading af materiale, lavede Antipiratgruppen også razziaer ved såkaldte LAN-parties, hvor teenagere mødtes i weekender for at spille computerspil mod hinanden og udveksle filer. Samtidig kørte man en række agressive annoncekampagner, blandt andet under overskriften: »Vi sagsøger dig langt ind i helvede.«
»Tankegangen var, at ’du gør noget ulovligt, det skal du betale for. Punktum’. Og i starten virkede det godt, i forhold til at man vandt en del sager og fik folk til at betale erstatning. Men fremgangen virkede dårligt i forhold til, at den medførte en ulmende følelse af urimelighed hos folk,« siger Maria Fredenslund.
Særligt Antipiratgruppens razzia mod et LAN-party i Esbjerg i 2001 skabte røre om gruppen. Da Antipiratgruppen sendte breve til flere hundrede unge for at få dem til at tilstå, at de havde kopieret ulovligt, skabte det store protester.
Ja, vi er pirater
Et af de unge mennesker, der i nullerne blev stødt over Antipiratgruppen, var Troels Møller, der i dag er 31 år gammel og læser sociologi på Københavns Universitet. I starten af det nye årtusinde var han stærkt optaget af internettets muligheder for at dele viden og software med folk på den anden side af kloden.
»Da jeg hørte, at Antipiratgruppen havde sendt breve til tilfældige mennesker, hvor den truede dem med retssager og alt muligt, blev jeg harm over dens metoder,« fortæller han. Og det var der også andre, der gjorde. I 2004 dannedes Piratgruppen, som Troels Møller senere skulle blive talsperson for.
»Antipiratgruppen prøvede at dæmonisere folk ved at kalde dem pirater, men vi tog ordet til os og sagde: ’Ja, vi er pirater, det er ikke dårligt, og vi er stolte af det’,« forklarer Troels Møller. Piratgruppens formål var primært at tale fildelernes sag og at komme med et modspil til, hvad man opfattede som en alt for voldsom fremfærd fra brancheorganisationernes side. Modsat Antipiratgruppen, som primært bestod af advokater, bestod Piratgruppen af en mindre og mere løst organiseret flok aktivister. Til gengæld havde den en stor og aktiv gruppe brugere på sin hjemmeside.
Modvind
Samtidig med at fronterne mellem befolkningen og Antipiratgruppen blev trukket stadig hårdere op, gjorde den rivende digitale udvikling det sværere og sværere at få dømt personer for brud på ophavsretten.
Ligesom netforbindelsernes hastighed voksede, voksede også både mængden af indhold og antal brugere hos illegale tjenester. Nu var det ikke længere muligt kun at downloade musik, det blev også nemt og hurtigt at downloade store film- og tv-filer. Samtidig blev både programmer og brugere bedre til at dække deres spor. Med indførelsen af trådløse netværk, blev det for alvor svært for Antipiratgruppen at løfte sager, fordi man nu skulle bevise, at den sagsøgte ikke var et offer for, der selv havde fået misbrugt sit trådløse netværk. Det betød, at Antipiratgruppen tabte en række retssager. Den stride folkelige og juridiske modvind kulminerede i 2011.
»Ligegyldigt om vi førte retssag mod den ’stakkels’ bruger eller mod den hårdkogte kriminelle, som virkelig havde organiseret den illegale fildeling og tjente store penge på bannerreklamer, så blev det opfattet som kampurimeligt,« siger Maria Fredenslund.
Opfattelsen deltes både af journalister og i befolkingen generelt, men også politikerne var i stigende grad kritiske over for Antipriatgruppen. Samtidig var domstolene begyndt at give mildere domme for digitale brud på ophavsretten.
I Antipiratgruppen nåede man derfor til den konklusion, at indsatsen var blevet kontraproduktiv. De besluttede at nedlægge gruppen og at oprette en ny organisation med navnet RettighedsAlliancen. Den nye organisation har en markant anden tilgang til, hvordan man begrænser den illegale kopiering.
I stedet for at gå efter den enkelte bruger, satser den på at sagsøge bagmændende for de forskellige fildelingstjenester. Forbrugerne skal derimod gøres til genstand for en langt blødere pædagogik.
»Vi prøver i langt højere grad at vise forbrugeren vej til de lovlige alternativer i stedet for at se ham som en kriminel,« forklarer Maria Fredenslund.
Den nye tilgang ses tydeligt i Share with Care-kampagnen, som RettighedsAlliancen for nylig gennemførte i samarbejde med Kulturministeriet og Teleindustrien. Den fokuserer blandt andet på at overtale brugeren til at skifte fra ulovlig til lovlig adfærd. Eksempelvis ved at lægge links, der viser vej til lovligt indhold, ind der, hvor brugeren leder efter illegale downloads. Tankegangen i kampagnen bygger, som der står i håndbogen, på »at rose i stedet for at skælde ud«.
Også Troels Møller har bemærket den nye strategi.
»Det er bemærkelsesværdigt, hvordan de i Share With Care-kampagnen hele tiden skriver, at man ikke skal moralisere, og at man ikke skal tvinge folk til at ændre adfærd. Som jeg ser det, viser det, at de har indset, at de tidligere havde en forfejlet strategi,« siger Troels Møller. Han var i 2012 med til at trække stikket til Piratgruppen.
»Jeg oplevede, at selv om teknologien blev mere og mere spændende, så rykkede debatten sig ikke ud af stedet. Journalisterne spurgte altid om de samme ting. Vi blev sat i verden for at give et modsvar til Antipiratgruppens hårde fremfærd, og da den begyndte at indse, at den hårde retorik ikke virkede og stoppede med at sagsøge almindelige mennesker, mente vi egentlig, at vi langt hen ad vejen havde vundet kampen,« siger Troels Møller.
Vi har sejret
I dag beskæftiger han sig i stedet med en lang række andre problemstillinger på internettet, f.eks. debatten om privatliv og overvågning. Skønt man i RettighedsAlliancen langtfra ser kampen mod piratkopiering for at være vundet, er man alligevel mere optimistisk end længe. De mange lovlige tjenester som Netflix og Spotify er med til at skabe indkomst til erstatning for den, som plade- og filmbranchen mistede, da salget af fysiske eksemplarer dalede. Samtidig oplever Maria Fredenslund og Mikala Lene Poulsen også, at en del af den ideologiske kritik af deres arbejde er forstummet.
»Dengang havde man de her meget værdiladede diskussioner om, at fildeling var i overensstemmelse med internettes natur. Den slags argumenter om frihed på internettet ser vi slet ikke på samme måde længere,« siger Marie Fredenslund. Troels Møller er enig i, at kritikken ikke er så voldsom som tidligere.
»Vi er kun holdt op med at kritisere dem, fordi de har blødt op. Det er derfor, jeg mener, at vi har sejret,« siger Troels Møller.
Han ser stadig tegn på, at industrien ikke har lært at begå sig i den nye virkelighed. Det viser eksempelvis Zentropas politianmeldelse af teleselskaberne, som Troels Møller ser som et udtryk for desperation.
»Filmbranchen kommer med lige så skingre udmeldinger, som musikbranchen gjorde tidligere. Det er så latterligt. Det er utroligt, at de ikke kan se, at de gentager alle de fejl, som musikbranchen har begået. Der gælder andre naturlove på internettet.«

