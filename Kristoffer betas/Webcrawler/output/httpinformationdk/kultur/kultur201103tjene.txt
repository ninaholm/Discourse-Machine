Jeg vil ikke tjene...
Bulgakovs bog om djævlen var det største for den islandske forfatter Sjón, som  er aktuel med gyse­roperaen ’The Motion Demon’


 — Hvilken bog ville du ønske, alle ville læse?
»Mikhail Bulgakovs Mesteren og Magarita. Den bringer den kosmiske verden og hverdagens verden sammen – det ironiske og det ærlige, det humoristiske og det forfærdelige. Sådan ser jeg selv verden. Den er som at blive forbundet med både det bedste og det mørkeste, vi som mennesker tilbydes, mens vi stadig befinder os over jorden.«
— Hvilken bog har gjort størst indtryk på dig?
»Den samme. Den gjorde mig opmærksom på de muligheder, romaner har for at være altomfattende. Dens skildring af djævlen som en velgørende kraft har aldrig forladt mig, siden jeg læste den som 18-årig, og den formede mit verdenssyn for altid. Så gentag efter mig: Non Serviam! (Jeg vil ikke tjene’ – Djævelens ord til gud, red.)
— Hvilken bog er den værste, du nogensinde har læst?
»Det er lykkedes mig at glemme den. Den var sikkert dårlig, fordi den var langsomt fremadskridende, realistisk og skreg sine seriøse sociale budskaber ud. Jeg er sikker på, den havde en scene med en person og et tomt køleskab eller nogen, der drak øl eller talte i telefon ...«
— Hvilken type læser er du?
»Hvis en bog er tænkt som et litterært værk, er jeg tålmodig, engageret, analytisk og svær at gøre tilfreds. Den sidste bog af den type, jeg læste, og som overraskede mig ved sin genialitet, er Senselessness af den salvadoranske forfatter Horacio Castellanos Moya. Men hvis bøger generelt er noget værd, så læser jeg derudad. Jeg er for tiden i gang med at pløje mig igennem Geoff Johns nye serie af tegneseriebøger om Green Lantern, og jeg nyder dem trods mine fordomme over for dumt udseende aliens.«
— Hvornår læser du?
»De bøger, jeg læser i forbindelse med mit arbejde som research til mine romaner og dramatiske værker, læser jeg i dagtimerne ved mit skrivebord eller ved bordene på Nationalbiblioteket. Men de bøger, jeg læser for min egen fornøjelses skyld, læser jeg på farten, dvs. om bord på busser og tog eller i sengen før jeg falder i søvn. Og nogle gange ligger jeg og læser på ryggen i min køjeseng på mit kontor.«
rbs@information.dk

