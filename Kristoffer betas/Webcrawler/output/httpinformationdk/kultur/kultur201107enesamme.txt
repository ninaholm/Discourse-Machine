Ene eller sammen, er det spørgsmålet?
Vor ekspert i samliv spekulerer over singlernes manglende evne til at acceptere, at parforholdet overhovedet findes derude


»Gift Dig, Du vil fortryde det; gift Dig ikke, Du vil ogsaa fortryde det; gift Dig eller gift Dig ikke, Du vil fortryde begge Dele ...« Sådan lyder et af Søren Kirkegaards berømteste citater. Dvs. det kendes også af dem, der stadig har værket til gode (eller hvad man nu har med denne Sørens skriblerier).Det er lidt ligesom med Michael Jackson og »Billie Jean«; alle kender »Billie Jean«, ikke sandt, men hvor mange var vi, der egentlig kendte Michael?Nå, men grunden til, at dette i øvrigt så rammende citat atter kommer i spil, er, fordi jeg med et halvt øje har fulgt debatten her i avisen om singlelivet vs. parforholdet. På singlernes udsagn forstår man, at intet er mere snærende, dræbende, fodformet og hjernedødt end parforholdet. Det er ikke for meget sagt, at kilden til alt ondt (inkl. hullet i ozonlaget, de uddøende dyrearter, den siddende regering og spillefladen på P4!) stort set udgår fra parforholdet, eller (gys, gru og bumser) værre endnu: ægteskabet! Red sig, hvo, der kan! Først og fremmest fra kernefamilien, vorherre bevares, far, mor og børn, hvad er dog det for et sygt påfund?Lev og lad leveOkay, okay. Nu tilspørger jeg så Eder: Er det ikke muligt at nyde sin helt fantastiske og på alle måder suveræne singletilværelse uden at hælde malplaceret galde uover dem, der ønsker at dele stort og småt med et andet menneske?Det er og forbliver mig en gåde, at den eneste måde, man kan legitimere sit livsvalg på, er ved at pisse på dem, der har foretaget et andet valg end én selv. Det er min påstand, at vi alle skal være her og 'lev og lad leve' er nu engang min (indrømmet noget hippieagtige) livsholdning, men hvad fanden taler vi egentlig om?Vi vælger hverken, hvor vi fødes eller af hvem, sådan er reglerne. Og de der evindelige opgør med far og mor og hjemstavn og fædreland, ofte foretaget af folk, der fødtes med mindst en sølvske i munden, med trygge omgivelser, 10-12 års skolegang, masser af venner osv., giver masser af brændstof til litteraturen, men hvor spændende er det lige for os andre? Jo, jo, Danmark myldrer med misforståede genier og excentriske enere, der alle er ofre for Janteloven og til hobe bestemt for noget større. Hej, verden ligger for jeres fødder. Tag den!Balance i lortetMen tilbage til singler vs. par. Det er selvfølgelig værd at bemærke, at så og så mange finder det snærende og umuligt at være sammen med en anden person længere end den tid, et samleje tager. Men så er det jo herligt, at de bare kan lade være. Mere er der ikke i det.Jeg vil ikke puste mig op til et forsvar af parforholdet, bare fordi jeg føler mig tilpas i det. Jeg elsker min hustru. Hun elsker mig. Nogle år er gode, andre er svære. Vi har en uudtalt aftale om, at der på sigt er balance i lortet. Det handler ikke om lykken, det billige skidt, det handler om at gå gennem hverdagene sammen. Men også mærke- og festdage, jovist. Og da jeg intet har at udsætte på hverken singler eller deres tilværelse som sådan (den er med garanti rigtig, rigtig fredelig), kan vi så ikke bare blive enige om vor ret til at indrette os forskelligt?So praise the Lord and pass the ammunition!
