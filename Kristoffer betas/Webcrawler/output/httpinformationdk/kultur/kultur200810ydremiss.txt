Den ydre mission
Operaen forsøger at nå vidt ud i pædagogisk forestilling på Takkelloftet


 Målgruppen er vel det afgørende. Måske et operauvant publikum går med på komedie. For ét der kender til opera, anbefales i stedet en god bog om emnet. Oplysningerne i Henrik Engelbrechts og Kasper Bech Holtens forestilling Opera - ind til benet er hentet fra den yderste overhud og når aldrig ind til knoglerne. Jo, i det interview Henrik Engelbrecht har arrangeret med Guido Paevatalu, forestillingens kompetente og charmerende mandlige hovedkraft. Han er de to timer værd, Guido, dette alsidige dybt musikalske sangmenneske, selve kunstartens forudsætning. Paevatalus smidige baryton med lyrik og drama indbygget demonstrerer i flere af operalitteraturens topnumre spillekunst, klang og nærvær og suppleres fint af Elisabeth Halling i Mozart og Rossini. Morsom er deres Don Giovanni ræk mig din hånd duet, hvor overteksterne i anden ombæring afslører, hvad de virkelig tænker, de to, når de er oppe i omdrejninger. 
Ikke stram nok
Men for meget af tekst og opsætning er ikke morsom nok. Flere gange tænker den kritiske publikummer i begreber som skole- eller dilettantkomedie, og det har jo ikke været meningen. Men teksten er bare ikke stram nok og laller for tit ud i ingenting, hvor en punch line havde været på sin plads, en farligere pointe indlysende. Henrik Engelbrecht er dertil meget afhængig af kartotekskort, der går lidt i kludder, uden at fortalelser og upræcise anslag tilfører noget nyt og spændende. Skal man ikke kunne sådan en tekst, så man er mere frigjort i de indstuderede improvisationer? Det synes denne sure anmelder. Den faste pianist forestillingen igennem, en velspillende Leif Greibe, forsøger at skabe sin egen dramatiske person, der er dødtræt af de to andre og åbenlyst fryder sig, da Paevatalu i Don Carlos-udplukket skal skydes. Jo, jo, men ikke gennemført og sikkert nok. 
Selve udsnittet af operahistorien strækker sig fra for 75.000 år siden til 1925; begynder med nogle formodninger om jagtens råb og efterfølgende beretning som første syngestykke og slutter med Alban Bergs Wozzeck. Hvor operaen bliver rigtig svær, kan man mene - Ligetti og Ruders - er forestillingen slut. Symptomatisk er det vel at publikum ved ankomsten til Takkelloftet og også i pausen doceres med operamuzak - alle kendingene. Er det nu nødvendigt? 
Defensorat
Forestillingen er på mange måder et sympatisk initiativ. Operaen ønsker i disse år at få alle med. Spørgsmålet er om dette gøres ved mere eller mindre ubevidst at nedvurdere publikum med så elementære og ufarlige bud.
Engelbrecht kaster sig mod slutningen ud i et længere defensorat for tidens operaiscenesættelser, hvori han kun medtager de dummeste indvendinger og til gengæld ikke nogen af de relevante. Ingen ved forstandens fulde brug har nogensinde forlangt at operaer skal spilles, som de blev det ved deres uropførelse. Det er så muligt at nogen længes efter det kendte fra første gang, de selv så og hørte en bestemt forestilling. Dem om det. Men alt for mange moderigtige opførelser i disse år både ude og hjemme gør vold mod selve substansen i teksten og dermed det pågældende værks intentioner. Der er forskel i kravene til allegoriske tekster og til kon-krete. Det er et problem, når der ikke skelnes, eller kan være det. Men alt kan nuanceres i det uendelige, fordi der selvsagt ikke er regler. Der er derimod rig anledning til debat, og det er noget andet, og det lader Engelbrecht som om ikke er tilfældet. Det er lidt snyd.
Med en bedre og mere omhyggelig forberedelse og timing, samt lidt rigere nuancer har forestillingen bestemt muligheder over for det forudsætningsløse publikum. 
Hvis bare den også røbede at der også er skrevet operaer efter 1925.

Opera - ind til benet. Af Kasper Bech Holten og Henrik Engelbrecht. Scenografi: Signe Krogh. Medv.: Henrik Engelbrecht, Guido Paevatalu og Elisabeth Halling. Klaver: Leif Greibe

