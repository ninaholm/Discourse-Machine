Hvilken Roskildetype er du?
Roskilde er stadig hip, og du tror det sikkert ikke, men uanset hvem du er og hvor gammel du er, så er der stadig plads til dig. Men først må du bekende dig til et segment...
 Der er mange måder at være Roskilde-deltager på


 1. Distortion-typenDu tager på festival med det primære formål at drikke dig fuld og høre technomusik. Om den kommer fra Orange Scene, Promilleservices telt eller nabolejrens bilradio betyder ikke så meget. Så længe der er alkohol.Ligesom når der er Distortion, flygter du fra dit papmachefarvede og komplet almindelige liv, så på festival kan det ikke blive gakket, grimt og udklædt nok. Det eneste, du har med, der ikke er pakket i dåser, er gaffertape. Det bruger du til gengæld hele tiden. Rundt om tomme øldåser, om lygtepæle, om flæskestegssandwicher, om dåser med makrel i tomat, om runde kvindebryster. Og så har du selvfølgelig en skovl med, så du kan grave ’svenskerhuller’, og fiskesnøre, så du kan fælde intetanende festivalgæster.Dine venner holder af at være nøgne, og særligt én skal helst være nøgen hele tiden. Det er også ham, der står for lejrens underholdning, når han flere gange i timen laver den gammelkendte ’propellen’ foran sagesløse kvinder.Koncerter du sikkert skal høre: Major Lazer, Moderat, Diplo. 2. Silent & Clean-typenOgså kendt som mellemledermåden. Du har været på Roskilde hvert år siden engang i begyndelsen af 90’erne, og dengang hørte du Nirvana, Pearl Jam og Blur. Siden er der løbet meget mudder ned i grusgraven, men Blurs frontfigur, Damon Albarn, genforenes i år med Orange Arena. Og med dig. Du glæder dig, og du har endda købt hans nye album på cd.Egentlig har du efterhånden indset, at du er vokset fra Roskilde og dybt ind i Copenhagen Jazz Festivals univers, og du kan også bedre lide at knipse end at klappe, men for nogle år siden opdagede du området ’Silent & Clean’. En rolig lille enklave midt i alt det beskidte. Her bor de lidt ældre og lidt rigere festivalgæster, her ryddes mere intensivt op end på resten af pladsen, og her slukkes musikken klokken 22.Det er faktisk ligesom hjemme.Koncerter du helt sikkert skal høre: Damon Albarn, Bastille, Stevie Wonder. 3. Greenpeace-typenOgså kendt som ’red-verden-og-kom-gratis-af-sted’-måden. Roskilde bliver faktisk stadig mere mangfoldigt, og folk forsøger at redde kloden på alle tænkelige måder: med poesi, gastronomi, vækst, sex – endda spoken word. De mest inkarnerede verdensreddere tilslutter sig stadig de klassiske ngo’er som Greenpeace og Amnesty. De har et netværk af facer- og phoner-typer, som alle kommer gratis ind mod til gengæld at tage nogle ekstra vagter i dagene op til festivalen. »Hvad der er sparet, er tjent,« siger du og er forarget over, at en ramme øl koster 190 kroner på campingpladsen. Så du har dine egne Slots øl med – importeret fra Tyskland og uden pant. Det taler du ikke så højt om, du bruger hellere tiden på at konkurrere med de organiserede udenlandske flaskesamlere.Selv om du ikke går så meget op i musikken, elsker du at diskutere, hvorfor scenen for verdensmusik ikke længere findes.Koncerter du skal høre: Omar Souleyman, La Chiva Gantiva, Manu Chao. 4. Enghave Plads-typenOgså kendt som øko-børnefamilie-måden. Du forbinder Roskilde med din ungdom, som sluttede for en del år siden. Nu bor du i en andelslejlighed – købt på »det helt rigtige tidspunkt« – på Enghave Plads med ladcykler i gården og urtehave på taget.Alt er godt, og i år skal hele den lille familie på festival. I er blevet for gamle til at sove i telt, og ungerne er for unge, så du har tre muligheder: 1) Køb parkeringsbillet, og lån forældrenes Volvo. 2) Tag toget derud, og sørg for at have et par cykler stående, så I kan transportere jer fra byen til festivalpladsen og tilbage igen om aftenen. 3) Du har helt sikkert et vennepar, der flyttede til Roskilde by, da de fik børn. Godt nok har I gjort meget grin med dem, og godt nok har I svoret aldrig at flytte uden for byen, men det er også rart at finde nye måder at bruge hinanden på som venner.Koncerter I gerne vil høre: Lykke Li, Haim, Nikolaj Nørlund. 5. Erik Jensen-typenOgså kendt som akkreditering. Smatten, som nogen har fundet på at kalde campingområdet, er alt for ulækker til dig, og det har den egentlig altid været. Mediebyen, derimod, passer til dit temperament. Og hvis du på et tidspunkt har arbejdet bare lidt med medier/kommunikation eller kender nogen, der har, bør du være selvskrevet til det forjættede land. Det ved du. Og der er bare rarere bag murene, hvor toiletterne kan skylle ud, hvor de fleste er lidt kendte, og hvor du ikke behøver bestille en hujende fis, bare fordi der står ’M’ på dit orange armbånd. Det gør der jo også på de andres, og de fleste er der af samme årsag som dig. Ingen grund til at være flov over det. Brug hellere kræfterne på at drikke gratis drinks og lade, som om du ikke er benovet over alle dem fra bladene.Koncerter: Alt på Orange – det kan nemlig høres fra Mediebyen. 
