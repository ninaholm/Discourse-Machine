Persona non grata
Filminstruktøren Lars von Trier smidt ud af Cannes efter sine Hitler-bemærkninger


 Den danske filminstruktør Lars von Trier er smidt ud af filmfestivalen i Cannes efter sine Hitler-bemærkninger. Han er erklæret persona non grata. Det er første gang nogensinde, at ledelsen for filmfestivalen i Cannes har taget dette skridt over for en instruktør.
Triers film "Melancholia" er dog ikke taget ud af konkurrencen, skriver den franske avis Le Figaro.
Meddelelse slog ned som en bombe blandt journalister og filmkritikere, der dækker festivalen, hvor von Trier adskillige gange har været nomineret og vundet filmpriser.
»Festivalens ledelse beklager på det dybeste, at dette forum er blevet anvendt af Lars von Trier til at udtrykke uacceptable bemærkninger,« hedder det i en udtalelse, der fortsætter:
»Bemærkninger der er i modstrid med denne festivals idealer om menneskelighed og generøsitet. Lars von Trier er erklæret persona non grata med øjeblikkelig effekt.«
Onsdag sagde von Trier ved et pressemøde spøgende, at han forstår Hitler, og at han sympatiserer lidt med Hitler. Bemærkninger chokerede tilhørere og medførte kritik fra jødiske organisationer.
Se og hør episoden ved onsdagens pressemøde:

Allerede onsdag kort efter von Triers udtalelser erklærede Cannes Festivalens ledelse sig "bestyrtet" over udtalelserne. Senere beklagede von Trier sine udtalelser.
Torsdag kom meddelelsen så fra Cannes-festivalens bestyrelse:
Cannes Festivalen giver kunstnere fra hele verden et exceptionelt forum, hvor de kan præsentere deres arbejde og forsvare friheden til at udtrykke sig.
Festivalens bestyrelse, som har holdt et ekstraordinært møde denne torsdag den 19. maj 2011, beklager dybt, at dette forum er blevet brugt af Lars von Trier til at komme med kommentarer som er uacceptable, intolerante og imod de idealer for menneskelighed og generøsitet som hersker over hele eksistensen af festivalen.
Bestyrelsen fordømmer på det kraftigste disse kommentarer og erklærer Lars von Trier persona non grata på Cannes Festivalen med umiddelbar effekt.
En talsmand for festivalen siger, at hun ikke ved, om von Trier får lov til at vende tilbage til Cannes en anden gang.
Lars von Trier vandt Guldpalmen i Cannes i 2000 for filmen "Dancer in the Dark". Han har deltaget i festivalens hovedkonkurrence adskillige gang og vundet flere priser. I 1991 vandt han juryens særlige pris med filmen "Europa" og i 1996 juryens Grand Prix med filmen "Breaking the Waves".

