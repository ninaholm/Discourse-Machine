’Vi har levet mange liv’
Filminstruktøren James Ivorys film er en selvbiografi over det liv og de oplevelser, han siden begyndelsen af 1960’erne har haft sammen med producenten Ismail Merchant og manuskriptforfatteren Ruth Prawer Jhabvala. Information har mødt den 85-årige amerikaner i anledning af den danske premiere på hans seneste film, ’The City of Your Final Destination’
 
	Den 85-årige filminstruktør James Ivory har rejst verden tynd for at lave sine elegante dramaer om mennesker og kultursammenstød. Forleden var han for første gang i sit liv i København, og han brugte tiden på at tale med pressen og besøge museer


 
	Interviewet med James Ivory er ved at være slut, og jeg drister mig til at spørge den 85-årige amerikanske filminstruktør, om han føler, at han er blevet umoderne, om han stadig er relevant som kunstner i dag.

	»Ikke rigtig,« siger han. Han smiler.

	»Men jeg tror nu ikke, at det er noget, jeg behøver bekymre mig om længere. Jeg har passeret det punkt, og hvad enten jeg er relevant eller ej, så er det ikke noget, jeg bruger tid på.«

	Han holder en pause og siger så:

	»Men jeg kan godt lide, at folk ser mine film alle mulige steder og tænker over dem.«

	Merchant-Ivory-måden

	Lige nu kan man se James Ivorys seneste film, The City of Your Final Destination, i Cinemateket i København, og det er en film, som på mange måder, både visuelt og i forhold til historien, føjer sig fint til instruktørens øvrige, righoldige værk, der siden begyndelsen af 1960’erne er blevet til i et tæt samarbejde med producenten Ismail Merchant – der også var Ivorys livsledsager – og manuskriptforfatteren Ruth Prawer Jhabvala. De er nu begge desværre døde.

	Bedst kendt blandt trekløverets mere end 25 spillefilm, mange af dem kostumedramaer, er nok de fire britiske produktioner baseret på bøger af Henry James og E.M. Forster, Værelse med udsigt (1985), Maurice (1987), Howards End (1992) og Resten af dagen (1993). De fire film var store succeser og cementerede på sin vis den særlige Merchant-Ivory-måde at lave film på, og hvor det handler om smagfuldhed, detaljerigdom, præcision, ro og storslået elegance i alle aspekter af processen: fra kulisser og kostumer over kameraføring, manuskript og skuespil til klipning og musik.

	Man kan indvende, at det er en gammeldags – derfor spørgsmålet om Ivorys relevans – og unødvendigt dyr filmisk stil at have, men den er god for øjet og sjælen. Og selv om The City of Your Final Destination ikke umiddelbart ligner nogle af de britiske film, er det umiskendeligt en Merchant-Ivory-film.

	Mennesker på flugt

The City of Your Final Destination handler om akademikeren Omar (Omar Metwally), der rejser til Uruguay for at overtale familien til en afdød forfatter til at give ham lov til at skrive en biografi om forfatteren. Biografien vil sikre Omars akademiske fremtid, og hans kontante, bossy kæreste, Deirdre (Alexandra Maria Lara), presser på. Men forfatterens kone, Caroline (Laura Linney), og elskerinde, Arden (Charlotte Gainsbourg), der bor i samme hus langt ude på landet, og forfatterens bror, Adam (Anthony Hopkins), der bor lige i nærheden, kan ikke blive enige.

	Meget tyder således på, at Omar ikke får sin tilladelse, men mødet med de tre meget forskellige mennesker og deres hjemmelavede, isolerede paradis påvirker og forandrer Omar, som begynder at tvivle på, hvad det egentlig er, han selv vil.

	Det var et tema, som interesserede James Ivory, fortæller han, en velklædt og venlig gentleman, da han en eftermiddag i februar lader sig interviewe på et hotel midt i København.

	»Det er mennesker, som er flygtet fra et eller andet og er endt et andet sted, hvor de har skabt deres egen mere eller mindre lykkelige verden, og nu kommer der så et menneske udefra og skaber forandring.«

	Lige fra begyndelsen og den første af Merchant-Ivorys fire indiske film, The Householder (1963), har deres historier handlet om sammenstød – mellem kultur og religion, kunst og forretning, ung og gammel, mænd og kvinder, tradition og modernitet, tolerance og indskrænkethed, (homo)seksualitet og normativitet – og de mennesker, som på forskellig vis forårsager eller lider under sammenstødene.

	En evig outsider

	»Jeg har arbejdet over hele verden, alle mulige steder, og jeg vil tro, at jeg altid har været en outsider,« siger James Ivory, da jeg nævner de røde tråde, der synes at løbe gennem hans film.

	»Da jeg lavede film i Indien, så jeg bestemt ikke tingene fra en inders synsvinkel. Jeg har altid været en udenforstående. Det samme gjorde sig gældende, da jeg lavede film i Frankrig. Første dag på optagelserne af Værelse med udsigt befandt vi os i en meget malerisk landsby i Italien, og alle var klædt ud – vi befinder os i 1904 – og jeg tænkte: ’Hvad i alverden laver jeg her? Hvorfor er det mig og ikke en eller anden engelsk instruktør, der laver den her film? Det er en engelsk historie.’«

	Jeg begynder igen at tale om den store sammenhæng mellem filmene, men han afbryder mig.

	»Jeg kan fortælle dig én ting om den store sammenhæng. Alle vores film er en slags kollektiv selvbiografi over vores liv, Ruths, Ismails og mit. Han var inder og muslim, Ruth var europæer, tysk jøde, jeg var vestkyst-amerikaner og katolik, og alligevel stod vi hinanden meget nær, og vi rejste verden rundt for at lave film.

	Filmene er en slags selvbiografi over, hvor vi var, hvad vi interesserede os for på bestemte tidspunkter, hvilke mennesker vi var. Ruth måtte flygte fra Nazityskland, og hun valgte siden at forlade England og slå sig ned i Indien. Hun levede mange liv – en flygtnings liv, et menneske, som aldrig for alvor havde et sted, hun kunne kalde hjem. Vi har alle tre levet mange liv. Jeg begyndte at rejse, da jeg endnu gik på universitetet, og Ismail rejste hele sit liv. Vores film afspejler i høj grad denne evige flytten rundt.«

’The City of Your Final Destination’ kan ses i Cinemateket i København indtil på søndag. Mere på cinemateket.dk

