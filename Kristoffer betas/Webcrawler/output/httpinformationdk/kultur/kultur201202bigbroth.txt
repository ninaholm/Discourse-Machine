Big Brothers flittige lillebrødre
Bykortlægning og privatdokumentarisme smelter sammen til en øjenåbnende, kollektiv storbyrøst i New York-projektet MyBlockNYC der er en socialt engagerende hyldest til en delelysten mobilkamerageneration


 Verden er overvåget. Staten og Google og CIA har vores bare røv og gøren og laden på film og filer. Storbymenneskets liv er arkiveret på Facebook-vægge, på youtube-klip, på fremmede menneskers kameraer og kameratelefoner, der konstant suger gøren og laden til sig. Sidste år udstillede kunstner Jon Rafman en række snapshot fra Google Street View, som han havde indsamlet siden 2007 med øje for det mystiske, intime og absurde: En mand med gasmaske i rød t-shirt i en skovbund. Et rensdyr i galop på en motorvej. Et efterladt spædbarn på fortovet foran en Gucci-butik (se www.9-eyes.com). Fotografierne demonstrerede det uhyggelige omfang af Big Brothers overvågende øje, men hyldede også de visuelle særsyn, man kan finde på en virtuel opdagelsesrejse med Google: Verden er et uendeligt rum af situationer og muligheder, som vi kan kortlægge, dykke ned i og dele.
Storbyrøster
	Samme følelse giver det interaktive New York-kort, MyBlockNYC.com. Af alle ’storebrødre’ er New York det måske mest gennemdokumenterede og filmede sted på jorden, og det har MyBlockNYC gjort til en del af sit dokumentarprojekt om at lave et kæmpe, kakofonisk bykort af privatdokumentarisme. Sidens brugere deler på et interaktivt bykort deres dokumentariske video-snapshot fra byen, der altid våger, og samlet opstår en kollektiv storbyrøst af menneskers liv filmet på små kameraer, gade for gade. For hver vej og gadehjørne på bykortet finder man med et nysgerrigt klik, sjove, rørende, mærkelige minidokumentarfilm lavet af børn og voksne, professionelle dokumentarister og tilfældige privatpersoner: På krydset mellem W23rd Street og 5th Avenue har en bruger filmet en mand, der står og venter med et kæmpe, håndskrevet skilt på maven: »Jeg var verbalt voldelig. Undskyld, Megan.«
Manden forklarer til mobilkameraet, at han står der, fordi han håber på, at denne Megan vil modtage hans undskyldning, når hun passerer hjørnet på vej hjem fra arbejde. På 9. Avenue og West 45th Street går en ’Joey Boots’ rundt og filmer sig selv og tæller antallet af thairestauranter, der hedder Yum Yum.
»Det er FIRE, dude,« siger han bestyrtet.
MyBlockNYC er også blevet en del af et uddannelsesprojekt, som skal lære skolebørn at filme deres private liv og kvarter og formidle det visuelt. En ung pige i Bronx tæller med kameratelefonen i hånden antallet af skudhuller rundt om familiens hoveddør. En 17-årig fyr filmer et miniportræt af de unger, han møder på Bay 32nd Street i Brooklyn. De synes, at det er den bedste ’block’ i verden på grund af pizzeriaet og gadefesterne.
Ved ’Opie’s Eye’ ved W49th Street og 6th Avenue maser Lady Gaga og sikkerhedsvagter sig gennem en kæmpe hær af fotografer og fans med mobiltelefoner. Og ved vejarbejdet på Broadway og Prince Street står en kraftig, ældre mand og opremser på kommando alle de ting, han hader ved New York:
»Jeg hader folk, der laver film og får folk til at svare på spørgsmål,« siger han og ler. Big Brother har fået en kreativ hær af lillebrødre i denne fine kortlægning af vores mobilkamerageneration.

