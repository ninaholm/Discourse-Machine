I Nicaragua er poeter popstjerner
Landet hvor man anser enhver for at være digter, indtil hun eller han selv har bevist det modsatte
I Nicaragua fører man poeterne frem i procession. Centrum for det farvestrålende optog er digtervognen, hvorfra poeter læser digte op, mens skolebørn på autografjagt flokkes omkring den, fortæller Peter Laugesen fra sit besøg i Granada og Den Internationale Poesifestival


 La poesia es,« råber manden med hatten fra vognen. Og så er det meningen, vi skal råbe tilbage: »El cántico del cosmos!«
Linjerne er motto for den niende internationale poesifestival i Granada, Nicaragua, og festivalen er på sit højeste, her hvor de deltagende digtere fra hele verden, »poetas del mundo«, begraver poesiens arrogance og hovmod i en lang procession, der bevæger sig gennem den pittoreske bys hovedgade nedad mod Lago de Nicaragua, den eneste ferskvandssø i verden, hvor der lever hajer.
Drenge og piger i skoleuniform sværmer om digterne for at få autografer. Manden med hatten udråber igen og igen sit slogan eller motto fra den festligt prydede vogn, hvorfra digterne kaster deres ord ud over folket fra en lille altan, hver og en af dem på sit eget sprog. Ved denne lejlighed er der ikke, som ellers naturligvis under festivalen, tale om nogen oversættelse til spansk, det er den rene vibration, stemmebåndenes mangefarvede kropsmusik, det gælder. Og bag digterne kører festivalens hovedsponsor, Bianca Jagger, i en vogn trukket af en af de magre krikker, der som en vedvarende påmindelse om, at poesien ikke bare er noget, kosmos synger, men også den bedrøvelige ridder Don Quijote, der forgæves bekæmper verdens ondskab, i døgndrift trækker tykke turister i rask trav gennem Granadas gader.
Død er der nok af i Nicaragua. Jeg har gjort mit hjemmearbede for 25 år siden. Jeg læste Salman Rushdies Jaguarens Smil, som han skrev, da sandinisternes revolution kun var få år gammel, og Ronald Reagans contraer lurede allevegne. Gamle mennesker fra Californien kom ned og hjalp bønderne med høsten på deres nytildelte jordlodder, ’grå pantere’ blev de kaldt, pensionisterne fra kærlighedens sommer.
Ernesto Cardenal var kulturminister dengang. Det er ham, der har skrevet linjerne om poesien og kosmos. Han er her også. Han er gammel, og man holder ham i armen, så han ikke skal falde på tribunen, men han kan sagtens gå selv, det ved vi fra hotel Ruben Dario, hvor vi bor.
Hotellet er opkaldt efter digteren, der startede den latinamerikanske modernisme, og er den ene af Nicaraguas to store nationalhelte. Den anden er Augusto Sandino, som sandinisterne har taget navn efter. Manden, der helt alene for mange år siden først rejste sig mod kolonimagten. Manden med hatten, som man ser alle vegne, også på museet bag ved San Francisco-kirken, hvor sære og dystert smukke skulpturer fra før Columbus af jaguarmænd og slangemænd står med ansigtstrækkene næsten slebet bort af tid og vind.
Kulturminister og digter
Ernesto Cardenal er præst, som Ruben Dario påvirket af den nordamerikanske modernisme – Whitman er profeten – og har dannet skole i Nicaraguansk poesi. Ikke bare han men alle de digtere af folket, han har uddannet på sin ø langt ude i den store sø. Blandt andet politibetjente.
Det er måske ikke lige Cardenals elever, der læser deres digte på politistationen i Granada, hvor vi er et lille hold poetas del mundo, der en eftermiddag kommer på besøg, men politibetjente er det. Endda en fange. Og de danser indianerdanse, mens mangofrugterne dratter fra træerne.
Men det meste foregår selvfølgelig ikke der. Det foregår på og omkring den store plads foran domkirken, hvor mindst 1000 mennesker hver aften lytter til omkring 30 digtere i tre hold.
Det fik den belgiske digter William Cliff til at fundere over, hvad der egentlig foregik:
De er kommet for at se os på deresgamle cykler,os, digterne fra verden, de erkommet for at se os,på deres gamle cykler dækket afjord, de er kommetmed deres støvede hænder og deresstøvede sko.
De er kommet for at se os, deforbavsende folk,de privilegerede, de er kommet forat se osmed deres hænder knugede omcykelstyrene, de erkommet for at se os, digterne frahele verden.
Men hvem er vi så, digterne, sidendekommer sådan, på gamle cykler,for at se os?Er der et eller andet for alvor ivores sjæl,der gør os fortjent til, at de kommersådan?
Åh, I herlige mennesker, derkommer frajeres landsbyer, hvad finder Iskrevetpå vores ansigter? Er vi bare klogeaber ellerhar vi for alvor noget at sige til jer?
Og når festen engang er slut,vil I så have gættet, hvad endigter er?Er vi lige så nyttige for jer som degamlecykler I kommer på for at se os?
 
Man er jo ikke vant til den opmærksomhed, til autografjægere i skole-uniformer, til i tusindvis af mennesker, der følger så levende med i, hvad en række digtere har at sige; man er ikke vant til det, hvis man er fra Europa.
Måske er det anderledes i Nicaragua. Daniel Ortega, der er præsident nu og var præsident, da Salman Rushdie besøgte landet for længe siden, dengang håbet måske endnu stod grønnere, end det kan gøre nu, hvor liberalismens gustne barnekøbmænd slæber verden med sig mod en fremtid, ingen dengang kunne have forudset, sagde til Rushdie, der undrede sig over, at alle det nye styres ledende personer var digtere: »I Nicaragua betragter vi enhver som digter, indtil hun eller han selv har bevist det modsatte.«
Lysende linjer
Når det meste foregår på spansk og ens spansk er på det niveau, hvor mit befinder sig, er der naturligvis en del, der går hen over hovedet på en, men indimellem, her og der, lyser alligevel altid et par linjer, når man sidder blandt de tusind andre og lytter intenst:
 
Sommerfugleaf morfin
Himlenssanskrit
BlodetsSvaleunge
 
Eller den chilenske Raúl Zurita, ramt af Parkinsons, giver ord til sit lands historie med centrum i Salvador Allendes fald den 11. September 1973:
Hvem kunne have sagt at denedbrændte enge således villeblomstremed alle Chiles dale i sangom den storhed der strålergennem landskabet
Men det er umuligt at yde sådanne digte retfærdighed på dansk, så er det måske nemmere med nordamerikaneren Jerome Rothenberg, når han fortæller, hvordan bæveren finder medlemmer til sin klan:
Første gang bæveren talte til ham var i en drøm. Den sagde de skulle være venner, og det var helt fint. Næste gang var han ude vestpå. Han sad og så på bæverne ved bredden af et vandløb & en af dem svømmede helt tæt hen på ham & så ham lige ind i øjnene. Tredje gang ventede en bæver ved hans traktor. Selv om ingen af dem sagde noget, fik han budskabet.
 
En af de lidt mindre digtere vader rundt i en T-shirt med tydelig besked om, hvem han gerne ville have været: »Starving hysterical naked« står der, men her hvor »tumultens grammofon« spiller uden ophør, som en af de andre digtere gør opmærksom på fra scenen, her i »drømmenes museum«, hvor gamle indianere stavrer med stok rundt om solsvedne hjørner, er det ikke helt ved siden af at mindes Allen Ginsberg.
Under ’usynlighedens sombrero’ – endnu en herlig lille klump sprog fra en eller anden af verdens ustyrligt mange vildt forskellige digtere, skrev vi i hvert fald alle sammen under på et manifest eller en udtalelse. Der var ingen debat om det, men dokumentet handlede først og fremmest om, at de forsamlede poetas del mundo vendte sig imod overgreb mod kvinder og opfordrede samtlige lande i verden til hurtigst muligt at skrive under på Kyoto-protokollen.
Jeg synes jo egentlig nok, man kunne vente sig lidt mere af en så stor flok fantaster, som så mange kommer på så støvede cykler for at se og høre, end bare, at alle lande bør skrive under på Kyoto-protokollen.
På poesiens vegne kan der fremsættes mere storslåede krav. Som da Ernesto Cardenal skrev til Gud om Marilyn Monroe for mange år siden:
Filmen sluttede før det sidste kys.De fandt hende død i sengen medhånden på telefonen.Detektiverne fandt aldrig ud af,hvem hun ville ringe til.Det var, som om nogen havdedrejetden eneste venlige stemmeog bare hørt et bånd, der mekaniskgentog: FORKERT NUMMER....Herre,uanset hvor det så var, hun villeringe henog ikke fik gjort det (og måske vardet ingeneller nogen der ikke står itelefonbogen for Los Angeles,Herre,se så at få taget den telefon.
 

