To slags tabt dansk uskyld i spil
Kim Leine blev indstillet til Nordisk Råds Litteraturpris for romanen ’Profeterne fra Evighedsfjorden’. Kontroversielle Josefine Klougart er indstillet for anden gang, nu for ’Én af os sover’
Josefine Klougart og Kim Leine er indstillet fra Danmark til Nordisk Råds Litteraturpris for to meget forskellige værker. Hendes handler om en ulykkelig kvinde i dag, hans om en dansk præst på Grønland i 1700-tallet.


 For kun fem år siden debuterede Kim Leine som forfatter med romanen Kalak, men allerede nu regnes han for et betydeligt navn i dansk litteratur. Den norskfødte danske forfatter boede i 15 år på Grønland, mere nordisk kan det dårligt blive, men selvfølgelig er det ikke multigeografien i hans baggrund, der er årsag til, at han i går blev en af to danske forfattere, hvis bøger er nomineret til Nordisk Råds Litteraturpris 2013 for Profeterne i Evighedsfjorden, en 500 sider tyk roman af det helt store udtræk, som har krævet en grundig research. Den foregår i 1700-tallet.
Hovedpersonen er Morten Falch, der som ung kommer fra Norge til København, hvor han uddanner sig til præst, men på det nærmeste flygter fra det satte borgerskab til Grønland og forandres af stedet og menneskene dér og deres egenartede religion.
Bogen blev fremhævet for sin krasse miljøskildring af det skidne liv, mange mennesker henslæbte i datiden, og den følger sin præst, til han bliver gammel og tandløs. Den handler også om Danmarks tab af uskyld som kolonimagt, men ikke på firkantet vis. Selv foretog Kim Leine, der er uddannet sygeplejerske, i sit nutidige liv den samme rejse fra Norge over Danmark til Grønland, hvilket givetvis har været en inspiration.
En milepæl og et mesterstykke, velkomponeret, bevægende og velgennemtænkt. Med så store ord karakteriserede Informations litteraturkritiker Erik Skyum-Nielsen bogen i sin anmeldelse, og hele vejen rundt i aviserne var anmelderne begejstrede. Romanen blev en bestseller og straks solgt til udgivelse i en lang række lande.
Parforhold i stykker
Også den anden indstilling er interessant, nemlig den unge forfatter Josefine Klougarts Én af os sover, som er i en helt anden boldgade.
Hun fik en bemærkelsesværdig flot debut med romanen Stigninger og fald i 2010, der er inspireret af hendes barndom i en familie i den lille by Agri på Mols. Der er sansemættede naturskildringer, og med sin nærmest skrabede lyriske prosa udgør den noget af en modpol til Kim Leines epos. Josefine Klougart skriver i brudstykker, der tilsammen giver et helt billede.
Én af os sover handler om en kvinde, der bevæger sig fra en ulykkelig forelskelse til et nyt parforhold, men også her spiller barndomshjemmet en vigtig rolle.
»Dette med hjemmet er måske endda romanens overordnede tema,« skrev Lilian Munk Rösing i sin anmeldelse i Information.
»Der er en hjemløshed i det skildrede parforhold, der er en hjemløshed i dets forlis, der er en hjemløshed i tilbagekomsten til barndomshjemmet. Og måske er noget af det, der spirer frem under sneen en indsigt i hjemløsheden som grundvilkår«.
Sagte, men indtrængende tale, der også illustrerer et ungt menneskes tab af uskyld, defloreringen, om man så må sige.
Litterær ballade
Det er i øvrigt anden gang, Josefine Klougart, som er uddannet fra Forfatterskolen, er indstillet til Nordisk Råds Litteraturpris. Første gang var for debutbogen for to år siden, og nomineringen blev kontroversiel idet den ældre og etablerede forfatter Sven Holm gik i medierne med en skarp kritik, og flere med ham mente ikke, at hendes roman havde tyngde nok. Usædvanligt var det, at en debutroman blev indstillet, og Josefine Klougart måtte døje mange skoser. En anden kritiker var den tidligere prismodtager Pia Tafdrup, ligesom forfatteren Ib Michael ytrede sig negativt.
At nomineringen blev foretaget af Asger Schnack, som den ene af to indstillere, blev også kritiseret for indspisthed, idet Schnack tidligere havde undervist Josefine Klougart på Forfatterskolen.
Om der bliver pustet nyt liv i debatten vil vise sig, men med sin seneste bog har Josefine Klougart i det mindste bekræftet talentet ganske overbevisende. Det er der bred enighed om.

