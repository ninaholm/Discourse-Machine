Det kollektive bedrag
Den utroværdige fortælling om Danmark som modstandsnation har forkrøblet danskernes selvfølelse, mener instruktør Ole Christian Madsen. Med filmen 'Flammen & Citronen' opfordrer han danskerne til at se historien i øjnene og tillade sig selv at tage moralsk stilling


"De fandt Flammen og Citronen i Ryvangen forleden. De blev fundet samme Dag og kan nu begraves sammen, som de arbejdede sammen, da det at arbejde betød at slaas."Sådan skrev Informations grundlægger, modstandsmanden Børge Outze i Information den 4. juli 1945.Flammen og Citronen er nogle af besættelsestidens mest legendariske modstandsfolk. Godt hjulpet på vej af hyldester, som den fra Børge Outze i Information, fik de heltestatus både under og efter krigen. Ole Christian Madsen forsøger med sin film om de to medlemmer af Holger Danskes likvideringsgruppe at give et mere nuanceret billede af den danske modstandskamp. Et opgør med det, han kalder det kollektive bedrag."Jo mere jeg læste og re-searchede, jo længere bevægede jeg mig væk fra det kollektive bedrag, som historien om Anden Verdenskrig var i mange år. Denne forestilling om Danmark som et homogent modstandsland blev erstattet af en overraskelse over, hvor stor diversitet og hvor mange forskellige motiver og skæbner, der kunne eksistere i så lille et land i de fem år. Med det kom også en irritation og en provokation over, at vi der ikke oplevede krigen, ikke ved så meget om de modsætninger, det danske samfund rummede, og over at historien er skrevet med disse skrøbelige kuglepenne, der ikke turde tage fat i kernen af det," siger Ole Chri-stian Madsen. Han savnede fortællingen om de menneskelige konsekvenser: Hvad er omkostningerne ved at tage et andet menneskes liv? Hvad gør det ved et menneske at slå et andet menneske ihjel?"Filmen behandler krig som et dybt menneskeligt anliggende. Det er ikke ideologisk eller politisk. Det handler simpelthen om det enkelte menneskes evne til at kæmpe og klare sig i en krig. Meget af det, der har været beskrevet på det niveau, har haft et meget nationalideologisk udgangspunkt, hvor modstandsfolkene har været brikker i et spil og var meget skemalagte typer. Hvis man går om på den anden side, så kan man kaste lidt lys over på den mørke side og vise konflikterne."Lunken fiktionDramatikkens fokus på menneskelige skæbner er ideelle i den forbindelse, mener Ole Christian Madsen og undrer sig over den følsomhed danskerne har overfor at bruge historien som materiale i fiktionen."Vi har sådan en puritanisme i forhold til vores egen historie. Hvis fiktionen gør brug af historien, så er den lunken og spekulerer i andre menneskers ulykke, og det præger også vores opfattelse af vores egen historie. Vi er ikke særlig stolte af vores historie. Vi kender ikke historien på godt og ondt, men kun som myter, og det tror jeg blandt andet skyldes, at fiktionen ikke har fået lov til at gå ind og bevæge nogle følelser omkring det og gøre billedet mere nuanceret og mere uudgrundeligt og dybere. Vi har ikke den fornødne nationale selvfølelse til at gøre os fri af myterne og gøre historien håndgribelig ved hjælp af fiktionen, mens andre landes nationale identiteter er tæt forbundede med fiktionen, USA og England for eksempel."Fiktionen kan gøre historien interessant for nye generationer og hele tiden modernisere historiefortællingen, mener han. Han er selv som barn blevet fortalt historien om den stolte modstandsnation og havde svært ved at tro på det."Det er simpelthen utroværdigt, at der var 43.000 heltemodige modstandsfolk den 5. maj 1945. Det kan jeg ikke bruge til noget som menneske. Giver man fiktionen lov til at gøre billedet af modstandsmanden mere komplekst og lov til at røre ved de personlige og moralske konflikter, man må opleve i en undergrundskrig, så begynder folk at kunne forholde sig til det og spørge sig selv, hvordan man mon selv havde reageret."Sæt værdier i spilOle Christian Madsen er bange for, at den utroværdige fortælling har fået danskerne til at gå helt i den anden grøft og opfatte al modstandsarbejde som mistænkeligt og samarbejdspolitikken som det eneste rigtige."Samarbejdspolitikken var rådden. Og det er ærgerligt for dem, der skal bygge Danmark op, hvis unge mennesker og historikere har den der pragmatiske opfattelse af samarbejdet og kalder Erik Scavenius en stor dansker. Men der er de jo også enige med 3,7 millioner mennesker under besættelsen. De hyggede sig jo meget godt og var lidt trætte af at modstandsbevægelsen gik og lavede sabotage. For mig er det svært at accepetere, at folk har tænkt sådan. At Wilhem Buhl og andre politikere opfordrede til at angive modstandsfolk. Der findes ikke noget forsvar for det. Det er grimt. Det er jo det moderne synspunkt, at modstandskampen og samarbejdspolitikken er to sider af samme sag. Hvordan kan man påstå det? Den holdning er ikke præget af værdier. Den er tom."Han eftersøger en moralsk stillingtagen til de valg, der blev truffet under krigen og forstår ikke den ophedede debat, der fulgte efter Anders Fogh Rasmussens fordømmelse af samarbejdspolitikken i forbindelse med 60-året for befrielsen."Det er netop bearbejdelse af det historiske traume, når han går ud og fordømmer samarbejdspolitikken.I stedet for den der pædagogiske holdning, at man ikke kan se det ud af kontekst. Selvfølgelig kan man det. Sæt nu nogle værdier i spil!"Lange skyggerDet er den slags debatter om Anden Verdenskrig, Ole Christian Madsen efterspørger."Jeg tror slet ikke, vi er færdige med besættelsen. Jeg tror stadig, vi lider under det nationale selvværdsproblem, vi fik. Samarbejdspolitikken har gjort, at vi havde meget svært ved at se os selv i øjnene mange år efter. For eksempel er vores kæmpe problemer med at åbne op over for andre kulturer og vores tøven overfor EU udtryk for en nation, der ikke hviler i sig selv og ikke stoler nok på dets værdier. Anden Verdenskrig kaster stadig nogle lange skygger til i dag, fordi den har fremstået forsimplet og umenneskelig."Den forsimplede version af modstandskampen blev skrevet, og vi har levet i en dobbeltbinding til den; dyrket myterne, men aldrig rigtig troet på dem, sådan karakteriserer Ole Christian Madsen det og peger på, at Frihedsrådet og modstandsfolkene selv har været med til at beskytte det kollektive bedrag. Men det synes at have vendt nu. I hvert fald var det de modstandsfolk, som Ole Christian Madsen og manuskriptforfatter Lars K. Andersen var blevet advaret om skulle være mest fåmælte, der åbnede op og fortalte om stikkerlikvideringerne. Men der er mange forskellige opfattelser af 'Flammen &amp; Citronen', og Ole Christian Madsen forventer at blive kritiseret for at have valgt en version."Mange af de gamle kommunistiske modstandsfolk i BOPA opfatter de to som de rene psykopater, og der er jo mange af dem, der har været med til at skrive historien. Så er der Klaus Rifbjerg, som synes, at de er fuldstændig syge i bolden og decideret fór på alt og alle. Så er der Hærens Efterretningstjeneste og Frihedsrådet, der har været med til at skrive det officielle billede af Anden Verdenskrig, heriblandt Frode Jakobsen. De talte meget godt om dem og gjorde dem til helte, men efterhånden lod de dem forsvinde ud af historien. Og så er der Holger Danske, som har været tavse indtil nu, og hvis man taler med de folk, der rigtig kendte dem, så var Flammen for eksempel en stille, indadvendt, venlig og sympatisk ung mand, som var sindsygt koldblodig og nærmest frygtløs. Som muligvis havde et problem med, at det var for let for ham at likvidere. Det er dem jeg har valgt at lytte til - dem, der kendte de to. Et sådan valg bliver man nødt til at foretage, når man skal arbejde med materialet dramatisk."Ikke et portrætDet er vigtigt for instruktøren at påpege, at filmen ikke er et portræt af Flammen og Citronen."Man sammenstykker et billede af dem. Filmen er forsøgt lagt an på en sådan måde, at dette sidste halve år af deres liv i modstandskampen gerne skulle sige noget om det at være i guerillakrig. Det er ikke et fuldstændigt autentisk portræt af de to. Da krigen til sidst kommer til Citronen, virker han meget ensom, og det er disse menneskelige omkostninger, jeg vil skildre."Han erkender, at den reaktion han venter på med størst bekymring, er de overlevende modstandsfolks. Han håber, de vil tage godt i mod nuanceringen af deres rolle i krigen og billedet af en meget forvirret organisering, hvor ingen var helt sikre på, hvem der gav ordre til hvad, og hvem man kunne stole på. Ole Christian Madsen medgiver, at han gennem re-searcharbejdet og samtalerne med modstandsfolkene måske er kommet lidt for tæt på og har fået en følelse af at skylde dem noget."Jeg synes ikke. vi har lavet en ren helteskildring af dem. I filmen sættes der også spørgsmålstegn ved det, de gjorde. Men selvfølgelig skylder vi dem noget. Vi skylder dem jo kampen for landets frihed, og det at de ofrede det dyrebareste, de havde," siger Ole Christian Madsen.Den 4. juli 1945 skrev Børge Outze:"Flammen gik ind til sit Job som en tung pligt. At han efterhaanden lagde en vis Vægt paa sin Skydefærdighed og aldrig regnede med at skulle bruge mere end eet Skud, kan maaske forfær-de Medlidenhedkampagnens Menighed i dag, men saadan var det dengang... Engang naar hele Medlidenhedskampagnen er glemt, og naar mange af de Mænd, der under denne Krig har spillet en Rolle i Offentlighedens Bevidsthed, er borte, uden at nogen savner dem, vil dansk Ungdom læse om Flammen og Citronen som om Tordenskjold. Deres Minde vil ingen vove at beklikke."
