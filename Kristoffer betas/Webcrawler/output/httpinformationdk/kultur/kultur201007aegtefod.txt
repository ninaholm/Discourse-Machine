En ægte fodbolderektion
Slutrunden har budt på en del kedelige og defensivt spillede kampe, men dagens kvartfinale mellem Holland og Brasilien har potentialet til at blive det brag, som for alvor sætter VM i Sydafrika i gang. Fans og bloggere har haft 'soccer stiffy' i flere dage, men det kræver gode indsatser fra stjernerne, hvis det ikke skal blive endnu en slatten omgang
Brasilianske Bebeto (i midten) fejrer sit mål med en 'rock-the-baby'-dans, hvor han lader som om, han vugger et spædbarn på armen. Det skete i det legen-dariske opgør mellem Holland og Brasilien - en kamp der var så lidenskabeligt spillet, at det var til at få stådreng af.
 Arkiv


 En 'soccer stiffy' er nok et nyt begreb for de fleste. Men ikke desto mindre påstår VM-bloggeren Steve Davis, at han har gået rundt med en sådan fodbolderektion - hvis man skal oversætte det pænt - lige siden det i mandags blev afgjort, at Holland og Brasilien støder ind i hinanden i dagens kvartfinale. Og det er afgjort to potente mandskaber, der skal dyste. Holland og Brasilien kan vel uden de store protester siges at være det mest sprudlende henholdsvis europæiske og sydamerikanske hold gennem tiderne. Begge landshold har en lang tradition for seværdig og offensiv fodbold med masser af chancer og mål (spørgsmålet er, om det stadig er sådan  - mere om det senere.)
Derfor er der vitterligt lagt op til et ordentligt knald i dag kl. 16.00 - for nu at blive i terminologien. En bruger af bloggen, som er amerikansk, har i øvrigt svaret, at han er enig i analysen, men at han personligt ikke går rundt med en 'soccer stiffy', men en 'soccer boner'. Nogle lidt vulgære udtryk måske, men i grunden meget rammende, når det kommer til at beskrive den lidenskab, der kan lægges i en kamp som denne.
Sprudlende
Bloggeren Steve Davis ved desuden, hvad han taler om, når han fremhæver netop opgøret mellem Holland og Brasilien. Han har, som en af USA's førende fodboldskribenter, været med ved de  seneste fire VM-slutrunder og var således tilstede på stadion under den legendariske kvartfinale mellem de to landshold tilbage i 1994. Det var kampen, hvor Romário bragte Brasilien foran i starten af anden halvleg og Bebeto kort efter troede, at han lukkede kampen med det 2-0 mål, som han i øvrigt fejrede med den ofte kopierede rock the baby-dans, hvor han lader som om, han vugger et spædbarn på armen. Men allerede minuttet efter at hollænderne burde være vugget i søvn, reducerede Dennis Bergkamp, og idet 76. minut udlignede Aron Winter til 2-2. Kampen blev i det 81. minut afgjort til Brasiliens fordel, da Branco sendte sit fremragende, flade frispark helt ud ved den fjerne stolpe. Fem mål på 28 minutter. Det er da noget, der kan holde liv i en soccer stiffy.
Steve Davis var også på stadion, da de to hold mødtes i semifinalen ved VM i Frankrig i 1998. Brasilien, som havde vundet over Danmark i kvartfinalen, dominerede kampen, men den endte 1-1 (mål af Ronaldo og Kluivert), og måtte afgøres på straffespark. Igen vandt Brasilien. Men de to holds VM-historie går skam også længere tilbage. Og da landene for første gang mødtes ved en VM-slutrunde - det var i Vesttyskland i 1974 - var det hollænderne, der besejrede de forsvarende verdensmestre. Det var totalfodbold med Johan Cruyff i midten, og mesteren fik selv lov til at score det afgørende mål til 2-0. Det var i øvrigt Brasiliens første VM efter Pelé-æraen, og der skulle gå 20 før Brasilien igen kunne kalde sig verdensmestre. Jo, hvis noget ved denne slutrunde skal kvalificere sig til en soccer stiffy, så må det være dagens kamp. Dels på grund af de to holds historie  - dels på grund af de to holds positive indstilling til fodbolden.
Kedeligt
Og her kommer det lidt kedelige så. VM i Sydafrika har  - enkelte gode kampe fraregnet - været en noget defensiv omgang fodbold uden de helt store kreative lyspunkter, og Brasilien og Holland har trods deres potentiale og historie ikke været undtagelser. Dét kan komme endnu og da meget gerne i dag, hvor de to mødes i en knald eller fald-kamp. Men ind til videre har Brasilien ikke spillet specielt brasiliansk og Holland ikke spillet specielt hollandsk, for nu at sige det på den måde. De sidstnævnte har med modstanderne Danmark, Japan, Cameroun og Slovakiet haft en yderst let vej til kvartfinalen. Til trods for de svage modstandere, som beklageligvis tæller Danmark, har de ikke fået gang i det spil, som holdet har potentialet til at spille. Hvem ved, måske skal der bare en ordentlig modstander til, før de orange for alvor gider fyre den af. Desuden ser den nu skadefri Arjen Robben ud til at være manden, der kan løfte holdet og han må være nøglen til at åbne det stærke brasilianske forsvar i eftermiddagens kamp. Brasilien har derimod haft et svært program, som det har klaret sig fint igennem. Nordkorea og Elfenbenskysten blev begge besejret uden de store problemer og armbevægelser. Og så var 0-0 nok imod Portugal. I ottendedelsfinalen pustede de med 3-0-sejren luften ud af de ellers velspillende chilenere, og nu skal de så ud i endnu en svær kamp, som de må forventes at gribe an på samme måde. Nemlig ud fra en yderst velfungerende defensiv og et par skarpe angribere (Robinho og Fabiano). Deres på papiret bedste spiller, Kaká, er trods fine enkeltaktioner ikke for alvor trådt i karakter, og de har klaret sig fint uden, men spørgsmålet er, om ikke Brasilien behøver mere fra netop ham, hvis de skal vinde over lande som Holland og Spanien, som sandsynligvis venter i semifinalen. Ligesom Holland behøver Robben. Muligheden for et ordentligt knald er der med andre ord, men det kræver, at de bedste boldspillere er tændte. De spillere, som når de er bedst, leder tankerne tilbage til dengang Brasilien og Holland for alvor sprudlede - og som vil kunne give frisk blod til de mange fodboldelskere, der stadig går rundt med en lidt slatten soccer stiffy under det her VM.


