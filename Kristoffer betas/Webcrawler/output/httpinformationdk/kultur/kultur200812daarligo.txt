Dårlig økonomi truer Det Danske Akademi
Akademiet mangler både penge til den daglige drift og til de årlige prisuddelinger. Et mangeårigt lavt renteniveau har fået det økonomiske fundament til at skride under den kulturbærende institution


 Da Det Danske Akademi i sidste uge uddelte sine årlige hædersbeviser til udvalgte forfattere, skete det uden den ellers så eftertragtede Beatrice-pris. Årsag? Man kunne ganske enkelt ikke rejse de 50.000 kroner, som prisen lyder på, og i stedet for at halvere beløbet valgte man helt at springe uddelingen over. 
Aflysningen af den prestigiøse pris er det håndfaste bevis på Det Danske Akademis øjeblikkelige økonomiske knibe. Akademiets sekretær, Jens Smærup Sørensen, betegner selv situationen som "problematisk" og forklarer de trængte tider med, at Akademiets økonomi i vid udstrækning baserer sig på renteindtægter fra fondsmidler. Da renteniveauet gennem de senere år har været lavt, er Akademiets økonomi blevet sat tilsvarende under pres. 
Indtil videre har man akkurat kunnet fastholde de traditionelle prisbeløb, men med årets aflysning af Beatrice-prisen står det klart, at situationen ikke længere er holdbar.
"På et eller andet tidspunkt går renten jo op igen, men vi har ikke længere råd til at vente på bedre tider. Vi er nødt til at gøre noget nu," siger Jens Smærup Sørensen.
Flere priser i fare
Det er ikke første gang, at Akademiet er nødt til at springe en pris over af økonomiske årsager. Men det er første gang, at problemet ikke er løst med et enkelt overspring. Ifølge Jens Smærup Sørensen er det nemlig ikke kun Beatrice-prisen, som er i fare, men også Akademiets øvrige priser - herunder Otto Gelsted-prisen og Klaus Rifbjergs debutantpris for lyrik - samt Akademiets almindelige drift, der i øjeblikket afhænger af gratis arbejdskraft og påholdenhed. 
"Heldigvis er vores driftsmæssige udgifter ikke så store, og folk er generelt flinke til at stille moderate krav til honorarerne," siger Smærup Sørensen, som mener, man på dette område kan spare sig ud af problemerne. 
Men skal økonomien bag Akademiets fremtidige prisuddelinger sikres, er det ikke gjort med at svinge sparekniven. I øjeblikket arbejder Akademiet på flere forskellige løsningsmodeller, fortæller Smærup Sørensen, som dog hverken kan eller ønsker at gå yderligere i detaljer. 
"Men jeg kan sige så meget, at vi forhandler med flere forskellige parter, og at jeg føler mig overbevist om, at vi nok skal finde en løsning senest til foråret," siger han. 


