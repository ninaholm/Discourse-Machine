V og DF strides om 'flerkulturelt Danmark'
Regeringen strides med sig selv og med Dansk Folkeparti om, hvorvidt Danmark er flerkulturelt. DF vil have vejledning skrevet om. Undervisningsminister Bertel Haarder afslår


 Allerede inden tørklæder er blevet forbudt for dommere, er regeringspartierne på ny internt uenige i udlændingedebatten.
Venstres udenrigsordfører, Søren Pind, kritiserer undervisningsminister Bertel Haarder (V) for at kalde Danmark flerkulturelt. Pind sammenligner Bertel Haarders udsagn med integrationsminister Birthe Rønn Hornbechs kronik netop om tørklæder ved domstolene.
"Jeg kan sige, at dette ikke har været drøftet i Venstres folketingsgruppe. Og at tålmodigheden snart løber ud. Først ser vi integrationsministeren rende forvirret rundt i manegen i kulturkampen, og nu bidrager undervisningsministeren også," skriver Søren Pind på sin blog.
Pinds kritik udspringer af, at Dansk Folkepartis uddannelsesordfører, Martin Henriksen, vil have undervisningsminister Bertel Haarder til at trække en undervisningsvejledning til det toårige HF-kursus tilbage, fordi den konstaterer, at Danmark er et "flerkulturelt" samfund.
Ude af trit
Men det vil ministeren ikke. Bertel Haarder mener, at Martin Henriksen med sin kritik er ude af trit med virkelighedens Danmark.
"Det er svært at benægte, at Danmark er et flerkulturelt samfund. Derfor har jeg godkendt den pågældende formulering, og den har jeg ikke tænkt mig at ændre. Og det er jeg sikker på, at et meget stort flertal i Folketinget og befolkningen er enig med mig i," siger Haarder.
Bertel Haarder skal dog ikke engang ud af sit eget gruppelokale, før uenigheden begynder.
"Danmark er ikke et flerkulturelt land. Danmark er til nød et multietnisk land. Men hvad angår kultur, der er vi - og politisk skal vi ikke understøtte en anden udvikling - et monokulturelt land. Ingen har nogensinde ønsket sig et multi- eller flerkulturelt Danmark," skriver Søren Pind.
Dansk Folkeparti mener, at formuleringen i vejledningen risikerer at føre til "kulturradikal ligegyldighed over for den danske kultur". 
"Men så ved vi, at regeringen mener, det er i orden at konstatere, at Danmark er flerkulturelt. Det er vi bestemt ikke enige i. Jeg undrer mig såre over, at en borgerlig undervisningsminister bare accepterer den definition. Det, synes jeg, er trist," siger Martin Henriksen.
Den omdiskuterede undervisningsvejledning for kultur- og samfundsfagsgruppen på den toårige HF-uddannelse er udsendt i april 2008. ritzau


