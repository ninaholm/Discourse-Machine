Bogfolk
Man Booker-prisvinderen måtte høre en del kritik, da han i november udtalte, at farvede forfattere »lefler for hvide kvinder«, fordi de dominerer på de litterære forlag


 P.J. Harvey
Til april udgiver den suveræne britiske musiker og sangskriver sit nye album The Hope Six Demolition Project, og til sommer optræder hun på Roskilde Festival. Forinden er hun faktisk også debuteret som ren digter og har sammen med fotograf og filmkunstner Seamus Murphy udgivet den gigantiske coffee table-bog The Hollow of the Hand med hendes digte og hans fotografier fra en fælles rejse til Kosovo, Afghanistan og Washington D.C. Seamus Murphy var også den, der producerede en række kortfilm til at ledsage P. J. Harveys seneste album Let England Shake.
Marlon James
Man Booker-prisvinderen måtte høre en del kritik, da han i november udtalte, at farvede forfattere »lefler for hvide kvinder«, fordi de dominerer på de litterære forlag. Nu kan forfatteren roligt komme igen, for ifølge The Guardian viser en stor undersøgelse af amerikansk forlagsvirksomhed, at den er hvid og domineret af kvinder. Faktisk er hele 79 procent af de ansatte hvide, og 78 procent er kvinder. En interessant krølle på den undersøgelse er, at den mandlige andel af de ledende medarbejdere på forlagene er på 40 procent.
Diana M. Røpcke
»En af de bedste måder at forstå vores hjerte-kar-system på er at betragte det som et VVS-system (...) I et VVS-rørsystem er den rigtige strømningsretning også vigtig. Tilbageløb af vand fra afløbet i badeværelset er for eksempel ikke attraktivt – det skaber kun ækle problemer, når vi ser hår og sæberester boble op gennem afløbet.« Sådan lyder det i den 38. udgivelse af Aarhus Universitetsforlags succesrige Tænkepauser-serie, denne gang om hjertet, der udkommer mandag. Bogen er skrevet af hjerteforsker og kirurg ved Aarhus Universitet.

