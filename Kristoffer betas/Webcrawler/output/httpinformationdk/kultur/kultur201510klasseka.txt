Klassekamp for børn
I 1970’erne talte man meget om, hvordan man via børnebogen kunne gøre børn revolutionære. Men faktisk blev der ikke skrevet særlig mange socialistiske børnebøger. Alligevel har den position haft stor betydning – også for moderne dansk børnelitteratur. Interview med Torben Weinreich


 Han var selv en af dem. Torben Weinreich, dansk børnelitteraturforsknings grand old man. Én af dem, der skrev socialistisk børnelitteratur i 1970’erne og argumenterede for at »mobilisere en kritik af det samfund, som børnene og litteraturen er en del af,« som han skrev i et arbejdspapir. Hans nye bog Den socialistiske børnebog er således både litteraturhistorieskrivning og et vidnesbyrd. Men det er ikke et selvopgør. »Meget af det, jeg skrev dengang, kunne jeg såmænd også have skrevet i dag,« siger han.
»Virkelig?« udbryder journalisten, for nu skal I høre, hvad Weinreich skrev. I forbindelse med en børnebogskonkurrence udskrevet af Borgens Forlag i 1975 diskuterede juryen, der bestod af redaktør Ole Thestrup, kritiker Søren Vinterberg og Torben Weinreich, hvad en vinderbog skulle indeholde. Den skriftlige diskussion blev udgivet sammen med konkurrencebetingelserne som et arbejdspapir for forfatterne. Af det fremgår blandt andet, hvad Torben Weinreich i 1975 mente en vinderbog burde indeholde:
»Vel skal det være en ’saglig’ og ligesom faktapræget litteratur om bl.a. arbejdsløshed, men der skal også være mord, voldtægt, selvmord (vi må genopvække en slags orgiastisk ekspressionisme/futurisme for børn). Ja, det begynder sgu at ligne et helt program, men ok: Så er det et program. Har vi ikke tid til at finde oplukkeren, så lad os da for fanden smadre halsen på flasken. Husk, de børn, der læser det, ved godt, at der ikke i Vietnam, på Uniprint, i Berlin, i ghettoerne og på fangeøerne er tid til det med oplukkeren. De ser det i TV, i billedreportager, i formiddagsbladene og billedbladene.«
Og så er det, journalisten må gentage sit spørgsmål: »Ville han virkelig skrive det i dag?«
»Måske ville jeg skrive det mindre postulerende og aggressivt, men grundlæggende er jeg jo stadig af den holdning, at virkeligheden ikke skal skjules for børn – heller ikke i børnelitteraturen. At min virkelighedsopfattelse dengang var voldsomt naiv og farvet af de socialistiske strømninger, er noget andet. Jeg ville ikke skrive noget med så direkte et politisk sigte, men man skal forstå, hvad det var for et klima dengang,« siger Torben Weinreich.
Klimaet dengang var ophedet. Der blev udgivet flere bøger og afholdt seminarer om, hvordan børnebogen kunne spille en rolle i klassekampen. Faktisk blev der snakket meget mere om socialistisk børnelitteratur, end der blev udgivet. Ifølge Torben Weinreich kan kun omkring 10 procent af 1970’ernes børnebogsudgivelser kaldes socialistiske.
»Når jeg ser på hvor meget dækning den socialistiske børnelitteratur fik i pressen, så er den helt uproportionel. Jeg tror ikke, det er sket hverken før eller siden, at en børnebog resulterer i en forside på B.T. Men det gjorde Per Holm Knudsens Conni og Bolighajen.«
Udbytning
Torben Weinreichs eget bidrag udover rollen som aktiv deltager i den interne debat i miljøet består af tre socialistiske børnebøger. F.eks. bogen Arbejdsløs!, der handler om en arbejdskonflikt på en fabrik, som de to børn Karin og Arne involveres i. Bogen er illustreret af Claus Deleuran og kommer også ind på temaet merværdi, som er et kernebegreb i den socialistiske børnelitteratur. Her forklares det i Hans Ovesens Som tyve om natten:
»Arbejderne prøver jo tit at få mere i løn, så det fabrikken tjener, kan blive fordelt mere ligeligt på ejeren og arbejderne, ja, nogen gange er vi endda holdt op med at arbejde for at få gennemført vores krav. Men hver gang vi har fået mere i løn, har de bare sat prisen op på vores mad og tøj og husleje, og så er det jo alligevel ejeren og direktørerne, der rager overskuddet til sig.«
Ofte optræder der som her, en voksen, der forklarer barnet (og dermed læseren) de faktiske forhold i jernindustrien. »Der er ingen tvivl om, at det handler om at gøre børn klassebevidste og opmærksomme på udbytning og vise dem, hvad man kan og bør gøre,« siger Torben Weinreich. Det er også dette forhold, som bøgernes kritikere hæfter sig ved. Bl.a. Jyllands-Postens anmelder Ellen Buttenschøn. I flere anmeldelser var hun stærkt kritisk over for den socialistiske børnelitteratur. Hun sammenlignede den med 1700-tallets skolemesterlitteratur.
»Det er således en gammel idé at bruge børnebogen til at forme og danne børnenes sjæle med,« skriver hun om Per Holm Knudsens Connie og Bolighajen: »I den nye skolemesterlitteratur er ’de nyttige kundskaber’ afløst af nyttig samfundskritik og forherligelse af det lyksalige liv og den glædelige død, der venter forude i en socialistisk morgenrøde,« skriver hun. Dengang afviste Torben Weinreich og ligesindede hende som reaktionær: »Vi ignorerede hende fuldstændig, men når jeg genlæser hende i dag, så er det jo en virkelig kvalificeret kritik, hun kommer med. Hun er bibliotekar og meget vidende om dansk børnelitteraturs historie, og hun sætter fokus på, at de politiske ambitioner overskyggede de litterære. Vi burde have lyttet til hende dengang.«
Illitterær litteratur
Efterhånden bevægede Torben Weinreich sig længere og længere væk fra forfatterskabet og helligede sig i stedet forskningen.
»Det er paradoksalt, at jeg startede et sted, hvor jeg forholdt mig i virkeligheden meget illitterært til litteratur og endte med at forny børnelitteraturforskningen ved at insistere på en æstetisk synsvinkel. Det var vi jo ikke voldsomt optaget af dengang.«
Men trods det, så mener han, at den socialistiske børnelitteratur har bidraget positivt og sat blivende spor i dansk børnelitteratur i kombination med en anden af periodens positioner. Et ændret syn på barnet i både pædagogikken, didaktikken og samfundet generelt bevægede sig ind i børnebøgerne fra 1967, der er et skelsættende år i dansk børnelitteratur. Her debuterede bl.a. Ole Lund Kirkegaard, og de første bøger om Silas, Cykelmyggen og Snøvsen udkom. Heri er barnet kompetent og ved at gøre sig uafhængigt af de voksne. Autoritet er fra nu af noget man gør sig fortjent til og ikke noget, man tildeles automatisk sammen med en uniform, en læreruddannelse eller et forældreskab.
»Dette nye syn på barnet kombineret med ønsket om ikke at skjule virkeligheden – hvordan man nu ser den – det har haft enorm betydning for børnelitteraturen. Der er en stor del af den børnelitteratur, der udgives i dag, der kan kaldes politisk, men den er ikke partipolitisk som dele af den var dengang. Den er kritisk uden at være revolutionær. Det var selvfølgelig ikke gået dengang i 1970’erne. Det er slet ikke marxistisk nok,« siger Torben Weinreich med et lille grin, men tilføjer konkluderende: »Man kan mene om 70’ernes socialistiske børnelitteratur, hvad man vil, men den har været med til at bevæge dansk børnelitteratur i en retning, som vi i dag er stolte af.«

