Litteraturnyheder
Garfield og Co. kommer tilbage til Danmark, Kehlmann minder os om at grine af religion, Trollope støtter Rowling og Will Self vinder humor-pris


 Tegneserier retur til Danmark
Det danske forlag Cobolt har overtaget Bonnier Comics, skriver bogbranchens tidsskrift, Bogmarkedet. Dermed er en lang række klassiske tegneserieudgivelser igen på danske hænder.
Tidligere sad det danske forlag Carlsen tungt på tegneseriemarkedet. De udgav blandt andet Tintin, Smølferne, Garfield, Blueberry og Prins Valiant. Men da forlaget Aschehoug, der er en del af Egmontkoncernen, opkøbte svenske Bonnier, som Carlsen var en del af, blev alle Carlsens tegneserieudgivelser, undtagen Valhalla, flyttet over til Bonnier Comics.
Manden bag forlaget Cobolt, der nu overtager tegneserieudgivelserne fra Bonnier Comics, hedder Kurt Dahlgaard, og han er en erfaren herre inden for tegneserier. I 1980'erne var har han chef for Carlsen, og han har også stået i spidsen for et firma med det skønne navn Rasmus Klump ApS.
At grine af religion
Voltaires vigtigste lære er, at man skal være i stand til at grine af religiøse overbevisninger, skriver Daniel Kehlmann, forfatteren til den internationale bestseller Opmålingen af verden, i det seneste nummer af tidsskriftet Bookforum.
"Lige siden Pascal har vi vidst, at det er ethvert religiøst menneskes skæbne at udholde andres latter - og hvis det er fuldstændig ude af stand til det, er det statens pligt ikke at beskytte det religiøse menneske imod latteren, men derimod at beskytte den, der griner, imod det religiøse menneskes raseri," skriver den unge tysker også.
Kehlmann nævner ikke Muhammed-krisen. Men mon ikke, han har haft den i baghovedet, da han skrev sit essay?
Trollope støtter Rowling
Bestseller-forfatteren Joanna Trollope har erklæret sin støtte til kollegaen J.K. Rowling, forfatteren til den storsælgende saga om Harry Potter og konsorter.
For et par måneder siden indledte Rowling en retssag mod det lille forlag RDR Books for at stoppe udgivelsen af et Harry Potter-leksikon, der var tænkt som en guide til figurer og steder i det potterske eventyrunivers. Ifølge forfatteren krænker forlaget hendes ophavsrettigheder og forhindrer hendes planer om selv at udgive en Harry Potter A-Z, hvis overskud skulle gå til velgørenhed.
Kritiske stemmer har bemærket, at Rowling med Warner Brothers i ryggen bruger det juridiske system til at kvæle et lille forlag, der ikke har økonomiske ressourcer til at klare sig igennem en hård retssag. Men sådan ser kollegaen Joanna Trollope altså ikke på det. Ifølge den britiske avis The Guardian erklærer hun, at det er unfair, at Rowling ingen støtte har fået, bare fordi hun er kvinde og rig. Den stakkel.
Will Self vinder humor-pris
Engelske Will Self har netop vundet The Bollinger Everyman Wodehouse Prize, der gives til årets sjoveste roman.
Self er særdeles anerkendt i den engelsktalende del af verden for sine groteske, satiriske romer, der er fulde af referencer til både lav- og højkultur. Han vandt prisen for sin spritnye The Butt, en rablende roman om en mand, der i sit uskyldige forsøg på at kvitte smøgerne ender med at blive sigtet for mordforsøg. Tidligere har han for øvrigt hele tre gange været nomineret til den knap så flatterende Bad Sex in Fiction Award.
Besynderlig nok er kun en enkelt af Selfs romaner oversat til dansk, nemlig Store aber, der udkom på Tiderne Skifter i 1997. Bogen er udsolgt fra forlaget, men enkelte eksemplarer er til salg rundt omkring i landets antikvariater.
Wodehouse-prisen, der tidligere er uddelt til blandt andre Jasper Fforde og DBC Pierre, er opkaldt efter alle tiders yndlingshumorist i England, P.G. Wodehouse, som producerede over 90 værker fra sin debut i 1902 til sin død i 1975.

