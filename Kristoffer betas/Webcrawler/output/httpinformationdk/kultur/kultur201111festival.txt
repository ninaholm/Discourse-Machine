Festivaldeltagelse er farlig for mellem-østlige instruktører
Det kan have store omkostninger for instruktører fra visse lande i Mellemøsten at have en film med ved CPH:DOX. Sidste år endte en iraner på en dødsliste, og i år er syreren Nidal Hassan blevet fængslet. Men de ved, hvad de går ind til — og det ville være meget værre ikke at invitere dem, forklarer festivalens direktør


 Tidligere på ugen blev dokumentarfilminstruktøren Nidal Hassan fængslet i sit hjemland Syrien. Han var på vej til Danmark og den aktuelle dokumentarfilmfestival CHP:DOX. Men meget tyder på, at de syriske myndigheder ikke bryder sig om hans kunst og hans medvirken i festivalen, og nu går han en usikker fremtid i møde. Sidste år var der også problemer under CPH:DOX, som er kendt for bl.a. at vise dokumentarfilm fra lande uden ytringsfrihed. Dengang var det iraneren Ahmad Farahanis, der kom på revolutionsgardens dødsliste blot et døgn efter, at hans film var blevet vist i København.
Festivaldirektør Tine Fischer medgiver, at festivalen har et ansvar, men mener samtidig, at de kontroversielle instruktører udmærket ved, hvilken fare, de udsætter sig selv for: »Vi havde for nylig et debatarrangement, hvor der var en syrisk instruktør til stede, og han sagde, at de mennesker, der deltager og sætter deres liv på spil, er voksne mennesker, der ved, hvad de gør. Det er ikke små børn, som man skal passe på. De gør det, fordi de ikke kan acceptere at leve med ikke at gøre det,« fortæller hun. Og den holdning deler hun selv - også i forhold til den aktuelle sag:
»Jeg kender Nidal personligt, og han er 100 pct. bevidst om, hvad han gør. Vi er i dialog med instruktørerne, og vi vælger bevidst at invitere dem frem for at isolere dem. Vi kunne også sige, 'nej, vi inviterer dem ikke, fordi vi er bange for, hvad der skal ske med dem'. Altså, at vi lænede os tilbage og var passive. Det ville efter min mening være en katastrofal måde at reagere på som festival.«
— Men det var jo fordi, han skulle til jeres festival, at han blev fængslet?
»Jeg synes, det ville være kontraproduktivt, at vi tog ansvaret for, at den syriske regering fængsler deres egen kunstner. Der sidder jo i øvrigt masser af kunstnere i fængsel i Syrien. Problemet ligger ikke i at invitere ham. Det ligger i, at han bliver fængslet, da han ville rejse ud af landet.«
Derfor overvejer hun heller ikke at ændre praksis, selv om deltagelsen i festivalen nu for andet år i træk skaber alvorlige problemer for en instruktør: »Hvis ikke vi viste de film og ikke inviterede instruktører, der lever i stater, hvor der ikke er ytringsfrihed, så ville de jo være isolerede på en katastrofal måde.«
Ansvar
Hun påpeger dog, at CPH:DOX tager en lang række forholdsregler, når de udvælger film: »Der er rigtig meget på spil, og det er vi fuldstændig klar over. Derfor gør vi også alt, hvad vi kan. Vi tænker meget over, hvad vi vælger at skrive og ikke at skrive på nettet. Så vi er ikke spor naive eller uinformerede om, hvad vi gør.«
— Har I fravalgt nogle film, fordi I tænkte, at det ville være for farligt at vise dem?
»Nej, men sidste år, da vi havde et iransk program, var der nogle film, som vi ikke offentliggjorde fuldt ud, fordi det var nogle unge instruktører, som måske ikke selv var helt klar over, hvad de udsatte sig for. Så vi inviterede dem herop og viste filmene, men annoncerede dem som mere neutrale, end de var, så det ikke så ud som om, de havde en politisk agenda. Så på den måde holdt vi hånden over dem.«
— Så I har de overvejelser?
»Ja, for pokker. Derfor er det, der er sket nu, virkelig frygteligt. Vi havde jo netop forsøgt at sikre, at det ikke skulle ske. Alt, hvad vi skriver på nettet og til pressen, er gennemlæst af folk, der har kendskab til regionen, så vi sikrer, at det ikke kan misforstås i en bestemt retning.«
— I har jo også en interesse i at have gode og kontrover-sielle film. Hvordan forholder I jer til det i forhold til instruktørernes sikkerhed?
»Vi er ikke ude på kun at tage kontroversielle film. Jeg synes ikke, at vores festival er tabloidsøgende. Men dokumentarfilm er jo per se samfundsrelevante, og derfor vil de også ofte være debatsøgende og debatskabende. Men vi opsøger det ikke.«
Ingen ved, hvad der vil ske med Nidal Hassan, men Tine Fischer fortæller, at festivalen i samarbejde med Udenrigsministeriet arbejder på at påvirke de syriske myndigheder til at løslade ham igen.

