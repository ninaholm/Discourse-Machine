Spøgelset publikum
Det, som adskiller den moderne tid fra tidligere epoker, siger Kierkegaard, er, at vi ikke bare indpasser os efter mere eller mindre mægtige grupper af mennesker, men at alle er begyndt at indpasse sig efter denne mægtige abstraktion, et spøgelse ...


 Mener man nu i en diskussion, at en eller anden ny cd simpelthen er for flad, får man måske at vide, at den er populær. At sådan er publikums smag. Det behøver ikke at betyde, at diskussionspartneren er uenig i bedømmelsen, han/hun behøver faktisk slet ikke at have en mening, når der kan refereres til denne overmyndighed. Men hvad er så det publikum? 
I En literair Anmeldelse fra 1846 sætter Søren Kierkegaard begrebet 'Publikum' ind i en interessant sammenhæng med det moderne. Den 52 sider lange tekst har umiddelbart til formål at anmelde Thomasine Gyllembourgs novelle To Tidsaldre, men dette giver sideløbende Kierkegaard lejlighed til at anmelde sin samtid i formuleringer, der også indimellem rammer os. To Tidsaldre beskriver to epoker, den franske revolutions tid, som Gyllembourg havde oplevet, og 1840'erne, hendes og Kierkegaards nutid. Forskellen skulle ligge i lidenskaben:
"... medens en lidenskabelig Tid fremskynder, hæver og styrter, ophøier og nedtrykker, gjør en reflekteret lidenskabsløs Tid det Modsatte, den qvæler og forhindrer, den nivellerer," siger Kierkegaard. 
Tidsaldrenes mangler
Han er ingen revolutionsromantiker, snarere er hans ærinde at pege på begge tidsaldres mangler. At hvor revolutionstiden tvinger individernes lidenskaber ind under det fælles ideal, der er nutiden, refleksionens tid, nivellerende, den kan relativere enhver værdi og gør på den måde individerne fjerne for deres lidenskaber. 
"Istedenfor Glæde træder en vis tvinende Misfornøielse, istedenfor Sorgen en vis seiglivet, tvær Udholdenhed, istedenfor Begeistring en snaksom Erfarings-Forstandighed ..." 
Det inderlige og personlige er blevet vendt til en bevægelse udad, til en konstant spejling i socialiteten og i de luftbobler, som denne moderne socialitet producerer, for eksempel "Tidens Fordring", "den offentlige Mening", og så altså "Publikum".
Et Fantom
"For at Nivelleringen egentligen skal komme istand," siger Kierkegaard, "maa der først bringes et Phantom tilveie, dens Aand, en uhyre Abstraktion, et altomfattende Noget som er Intet, et Luftsyn - dette Phantom er Publikum ... I begeistrede Tider, i lidenskabelige tumultuariske Tider ... der er dog intet Publikum. Der er Partier og der er Concretion. Men som stillesiddende Professionister især ere udsatte for at udvikle phantastiske Sandsebedrag, saaledes vil en lidenskabsløs, stillesiddende, reflekteret Tid udvikle dette Phantom."
Eksistentiel indsigelse
I essayet Kierkegaard som mediekritiker supplerer litteraten Håkan Lindgren (som i øvrigt holder foredrag om dette essay på Literaturhaus i København den 6. marts, når det svenske Fria Seminariet i Litterär Kritik er på besøg): 
"I 1846 er abstraktionen Publikum allerede blevet mægtigere end en hær, samtidig med, at den ikke kan stilles til ansvar for noget. ... Det, som adskiller den moderne tid fra tidligere epoker, siger Kierkegaard, er, at vi ikke bare indpasser os efter mere eller mindre mægtige grupper af mennesker, men at alle er begyndt at indpasse sig efter denne mægtige abstraktion, et spøgelse ..."
Kierkegaards vigtigste indsigelse mod moderniteten er dog ikke kulturkritisk, men eksistentiel, og baner også vejen for en paradoksal forhåbning. I indpasningen til Publikum for eksempel ligger umiddelbart en fremmedgørelse, hvor vi ikke forholder os personligt til tingene, men altid refererer til et ikke-eksisterende Nogen, som måtte mene, at ... Selv i private forhold kan vi stå på sidelinjen og se på os selv med Publikumsøjne. Dette medfører en modstand mod os selv som personlige individer, men en modstand, som også kan lutre denne personlighed. For Kierkegaard er udvejen religiøs, at gå imod fornuften, refleksionen, socialiteten, og danne sig selv absolut som personligt individ i Gudsforholdet. Hvad der dog også fraset den religiøse betydning er interessant, er, at den absolutte vedgåen sig individualiteten også betragtes som vor mulighed for at møde andre individer i ligeværdige forhold, hvorved vi bliver i stand til at tale den enkelte til den enkelte uden indblanding fra spøgelset.


