»Hvis mor hørte det her, ville hun sende mig til psykolog«
Radiobølgerne fra Det Elektriske Barometer binder hver søndag aften de helt unge lyttere sammen. Musikprogrammet for de populære outsidere kunne i søndags fejre 24 år uafbrudt i æteren
De to 12-årige Maya og Ida er trofaste fan af radioprogrammet 'Det Elektriske Barometer', som på sin vis bekræfter dem i deres selvopfattelse. 'Man søger til Barometret, fordi man er anderledes og ønsker at være ander-ledes. Hvis alle hørte det, ville det ikke være fedt,' som Maya udtrykker det.


 For de to 12-årige piger Ida og Maya begynder den nye uge søndag aften klokken 21. De tænder stearinlys, laver te og finder et tæppe frem. Så tænder de radioen og lytter til Det Elektriske Barometer de næste to timer.
»Det er ligesom at have en hemmelig klub,« siger Ida, og Maya nikker:
»Man søger til Barometret, fordi man er anderledes og ønsker at være anderledes. Hvis alle hørte det, ville det ikke være fedt.«
Der er et ritual og en særlig stemning forbundet med Barometret.
Normalt hører Ida og Maya programmet hver for sig. Men i aftenens anledning er Ida, der bor i Fredensborg, taget på besøg hos Maya i Københavns Sydvestkvarter. Der er mørkt og vinterkoldt udenfor, men indenfor på Mayas værelse er der lunt og hyggeligt, pangfarver og stearinlys, blomstrede tæpper og masser af cder, Gaffablade, musikautografer og to vinylplader. Den ene væg er plastret til med musikplakater, bandet Kashmir spiller på anlægget, og klokken er lidt over otte. Der er en times tid til programmet går i luften.
Det er fællesskabet
Ida og Maya er blandt Det Elektriske Barometers yngste lyttere. De er begge 12 år gamle og dedikerede fans.
Ida begyndte at lytte til programmet i smug på sin iPod i sengen, fordi det blev sendt for sent.
Hun har nu lyttet til Barometret i et års tid, lidt længere end Ida. De kalder sig for barometerbørn.
Selv om programmet nu har 24 år på bagen, kan det stadig tiltrække helt unge lyttere. For Ida og Maya handler det ikke kun om at lytte til den nye og alternative musik på den brugerbestemte hitliste.
For dem handler det om meget mere end musik.
»Det fede ved programmet er fællesskabet,« siger Ida og Maya nærmest i munden på hinanden.
Mange af de passionerede lyttere kender hinanden, hvis ikke personligt, så via de breve, der bliver læst op i programmet, fra tankevæggen på hjemmesiden eller fra Facebook. Fællesskabet går på tværs af geografi: En lytter er fra Thisted, en anden fra Skive, en tredje fra København. Radiobølgerne binder bogstavelig talt disse barometerbørn sammen hver søndag aften.
Nirvana og Line fra Skive
De oplæste breve kan handle om alt fra efterår og efterskole til hemmelige forelskelser og teenagespleen.
»Det er faktisk brevene jeg mest hører det for«, siger Ida, som i løbet af samtalen flere gange kigger på sit ur. Klokken nærmer sig 21. Da programmet går i gang er der både fødselsdagssang og kendte musikere i studiet. Men det er ikke dét, som pigerne venter på.
»Hvornår bliver brevene læst op?«, spørger de flere gange. De er især nysgerrige, fordi de begge to har sendt breve ind til Barometret.
Det har de før gjort med succes. Maya har bl.a. fået et brev læst op om sin far, der bor i Tyrkiet. Det er ærlige og private breve som deles med de andre lyttere. Og helst ingen andre.
»Det Elektriske Barometer er mit stillerum«, siger Maya.
»Min mor skal bare ikke komme ind, når jeg hører det. Hun har lovet ikke at høre programmet. Hvis hun hørte det, ville hun sende mig til psykolog!«
Pludselig bliver de ellers så snakkesalige piger helt stille: Et brev bliver læst op.
»Det er Line«, udbryder Maya så, selv om vi kun er få linjer inde i brevet, og afsenderen ikke er blevet nævnt endnu.
»Hun er fra Skive. Det er hende, jeg snakkede om før.« Maya skriver straks en sms til Line.
En af gæsterne i aftenens udsendelse er tv-værten Mikael Bertelsen. Han kommer med en afsløring: Da han var vært på programmet i 90erne, var Nirvanas »Smells like teen spirit« én stemme fra at komme ind på Barometerlisten, men Bertelsen snød Nirvana ind på listen og præsenterede dermed Nirvana for et dansk publikum. Det er også Barometrets funktion, siger Bertelsen i radioen, »at spille noget, som folk kan få lov at opdage. Barometret er et radioprogram, der godt tør være noget andet«.
Over Mayas seng hænger et udklip med teksten: »En Populær Outsider«. Det taler vi kort om, mens den afsluttende kendingssang spilles.
»Jeg har hængt det op, fordi det er et godt citat, der passer til mig«, siger Maya, mens hun i samme øjeblik spilder noget stearin fra de nu udbrændte røde lys på gulvet. »Det må du ikke skrive om«, siger hun hurtigt.
»Men populær outsider vil være en god overskrift til artiklen, synes jeg.«

