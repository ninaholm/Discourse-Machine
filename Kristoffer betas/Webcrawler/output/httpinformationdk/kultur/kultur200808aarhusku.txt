For Århus ku' han gøre næsten alting
Steffen Brandt åbnede uofficielt Århus Festuge med veloplagt anarki og heftige digte for Gud og hvermand. Og Jørgen Leth mindede om, at livet er, hvad man gør det til
Århus Festuge blev tyvstartet i går i rådhuset med optræden af bl.a. Steffen Brandt og Jørgen Leth.


 Århusiansk humor er noget med underdrivelse. Og da Århus Festuge fik sin uofficielle åbningsfest torsdag aften, havde Steffen Brandt igen udnævnt sig selv til underdrivelseskurator. Ingen konferencier var der i Rådhushallen, intet lir. Bare tre lyskanoner med pastelmønstre foran udsigten til lindetræer mod himmel og støvregn. Og det var ikke så ringe endda.
Som Steffen Brandt forklarede, da han introducerede den uforbeholdne kærlighedssang, det har taget ham 30 år at lune op til: 
"Den hedder 'For dig ku' jeg gøre alting', men i Århus har jeg fået protester, fordi folk synes, at det lyder urealistisk. Så her i byen kalder jeg sangen 'For dig ku' jeg gøre næsten alting'." 
Og publikum grinede og nikkede. Palle Mikkelborg havde ellers truttet silke ud af sin trompet, mens hans lange jakke lyste lilla over hans hemmelighedskrummende ryg. Og hans jazzede mandekvartet havde leveret veloplagt toneslask i drømmende driverstil. Jo, festugen var blev slået an.
Ballade
Men så kom Jørgen Leth. Den mand underdriver ikke noget som helst. Han siger bare tingene, som de er. Skjorten flagrer, som den skal, og diktionen er lige akkurat så drævende, at alle læner sig fremover for ikke at gå glip. 
"Århus er min hjemby," siger Jørgen Leth og mindes Marselisborg Bordtennisklub. "Jeg var Århus-mester i A række single i et år, jeg ikke kan huske," praler han. 
Men publikum venter på noget andet. Endelig siger han det: "Jeg vil læse et par erotiske digte."
Og så glider drømmen om at udleve lagentrangen gennem Rådhushallen, mens mændene imponeres over Leths stålsikre sætninger: 
"Jeg kan lide at kneppe en kvinde, som kommer her hos mig. Jeg gider ikke gå ud og lede."
"Og så har vi balladen igen," siger digteren Lone Hørslev. 
Godt nok som en kommentar til noget andet, men hendes bramfrihed gør tilskuerne muntre. Knaldsort hår og rød kjole og 'spiser ristede løg direkte fra posen'. Hun læser digte om fotoautomaten i Esbjerg, og hun synger sange om havenisserne i Brønshøj sammen med Mads Mouritz og hans guitar. Og det bliver indlysende akkurat at være i Århus.
Så er det Ane Trolles tur. Lillepigen med powerstemmen og pandehåret helt ned til øjenvipperne. Hun løfter poesien op til fest, mens hun duver i kroppen. Og Steffen Brandt kan ikke længere holde sig væk fra scenen og den smukke. Det hele svinger, og ind lister minsandten en smule ubekymrethed, under stjernerne et sted. Ucensureret og underdrevet. Og Leth læser Brandt, og jo, Brandt har skrevet erotisk om bredbagede jyske kvinder, og Brandt klør sig på hagen og klukker med, og tiden lukker sig. På århusiansk.
"Gå nu ikke for lige hjem," formaner onkel Århus. Så det lader vi være med.


