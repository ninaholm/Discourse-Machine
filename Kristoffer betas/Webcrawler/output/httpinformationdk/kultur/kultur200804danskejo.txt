Danske journalister forbereder protestarmbånd til OL



 Dansk Journalistforbund har i samarbejde med International Federation of Journalists (IFJ) forberedt et protestarmbånd til de journalister, der skal til OL i Beijing, skriver Journalisten.dk. 
På armbåndet skal der stå 'Play the game for media freedom', og meningen er at slå et slag for bedre vilkår for ytrings- og pressefriheden i Kina. 
"Sådan en markering skal være meget enkel. Og sådan et armbånd er en god og enkel måde at sætte fokus på, hvor meget mediefriheden betyder," siger Journalistforbundets formand, Mogens Blicher Bjerregård, til Journalisten.dk.
Hvis det skal virke, er det dog vigtigt, at armbåndene bliver distribueret gennem det officielle materiale, så det bliver udbredt blandt alle journalister. 
Ikke alle danske journalister er lige begejstrede ved at skulle komme med politiske markeringer til OL.
"Set i lyset af, at jeg er i Kina på vegne af min arbejdsplads og de danske seere, har jeg svært ved at forestille mig, at jeg ville udnytte det til en politisk manifestation," siger TV2's sportsnyhedschef John Jäger. Han understreger dog over for Journalisten.dk, at han vil overveje det, hvis det bliver aktuelt. 
I Mogens Blicher Bjerregårds øjne er det helt legitimt at sætte fokus på pressefriheden. 

