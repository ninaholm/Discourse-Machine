En kulturrevolution
Mens blå feminister og misogyne bloggere debatterer, sker de store forandringer bag om ryggen på dem


Det er let at få det indtryk, at den ’gamle’ feminisme, det vil sige nyfeminismen fra 1970’erne, kom i modvind i året, der gik. Således er der opstået en falanks af nye ’blå feminister’, hvis hovedinteresse er kvinders ret til at gå hjemme og passe deres børn. Et eksempel er Børsens Eva Agnete Selsing, der ser det som sit vigtigste bidrag til kønskampen at kæmpe mod ’det feministiske meningstyranni’, som ifølge hende vil føre til ’det kønsneutrale samfund’, hvor mænds autoritet, mod og handlekraft udskiftes med tolerance, empati og fællesskabsorientering – egenskaber, der ifølge Selsing vil gøre samfundet uegnet til at forsvare sig selv ved at gå i krig, hvilket hun åbenbart betragter som et tab.Selsing får følgeskab af mænd som bloggeren Lennart Kiil, der mener, at »ideen om patriarkatet er en stor løgn,« og »jo mere magt feminismen får, jo mere intenst bliver dens had til mænd«, som det hævdes på hans hjemmeside manfo.dk, oprettet med det formål at få taget statsstøtten fra Kvinfo. Hvem sagde had?Kom i gangMen undlader man at stirre sig blind på de harmdirrende debattører og i stedet bruger øjnene andre steder, opdager man, at noget afgørende er ændret. På færgen mellem Rødby og Puttgarten, et fartøj, der afgjort ikke kun bugserer latte- og bloggersegmentet fra kyst til kyst, sidder der under mande-ikonet på døren til herretoilettet også ikonet for puslebord. Lige dér finder man symbolet på en kulturrevolution. Man præsenteres på en letlæselig måde for en bred, samfundsmæssig omvæltning, nemlig at en ny generation af fædre passer deres børn på lige fod med moren. Alligevel tøver regeringen med at indføre den øremærkede barsel til mænd, som var bebudet, da R, S og SF var i opposition, og som ville betyde, at fædrene fik ret til at være i intim kontakt med barnet i den vigtige første tid. Nu må regeringen se at få fingeren ud. Kom i gang!
