Sommerudstillingerne er over os
Christoffer Egelund er mere og mere ved at være et interessant sted at orientere sig i forhold til kunstscenen


 Bedømmelse: 3/6
Christoffer Egelund er mere og mere ved at være et interessant sted at orientere sig i forhold til kunstscenen. Profilen er bred og fuld af overraskelser, som for eksempel på den nuværende udstilling hvor svenske Michael Johansson har skilt hverdagsobjekter som en cykel og et el-piskeris ad og sat dem sammen igen i 'rammer', som var det helstøbt plastiklegetøj, der kun venter på at blive 'trykket ud' og samlet. 
Det ligner en kikset forbrugerkritik af vores brug-og-smid-væk-kultur, men i et overraskende format. Hvor tit ser man det!?
Pind, som alle elsker, er også mærkelig. Han har fundet eller skåret tre stykker sort gummi ud, så det næsten ligner et flag. Det i nederste venstre hjørne hedder 'Dostojevskij'. Anna Fro Vodder har lavet en lille bog, hvor der er standset en lille firkant ud. På firkanten er der et billede af et billede. Det er meget pige-ømt.
Thomas Fleron Jørgensen har fundet en række tegninger signeret 'Jivian Mukti 1977 - 2010'. På den første er der tegnet en bøf, der ligger i noget gult. Under den står der: »Bøffen skal bade i bearnaise.«
Ulrik Heltoft er også med!
'Meaning of Void' på Galleri Christoffer Egelund, Bredgade 75, København til den 19. juni.

