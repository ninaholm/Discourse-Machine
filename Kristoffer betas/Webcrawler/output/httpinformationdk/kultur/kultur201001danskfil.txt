Dansk film fører sig frem på festival
Dansk film er bedre kørende end nogensinde ved årets filmfestival i Berlin, hvor hele syv danske film er udtaget. Heraf to samtidig i hovedkonkurrencen


 Dansk film er flottere repræsenteret end nogensinde på årets filmfestival i Berlin. To danske spillefilm er udtaget til hovedkonkurrence, og hele fem film deltager i børne- og ungdomskonkurrencen.
Thomas Vinterbergs Submarino og Pernille Fischer Christensens En familie er begge med i hovedkonkurrencen. Desuden har festivalens børne- og ungdomssektion udtaget Birger Larsens Superbror og fire kortfilm til konkurrence.
Submarino er historien om to brødre, der deler en tragisk hændelse fra barndommen, som ingen af dem kan give slip på. Filmen fra Nimbus Film får premiere 25. marts.
Pernille Fischer Christensens En familie fortæller historien om Ditte, datter i en berømt bagerfamilie, som pludselig bliver rammer hårdt af sygdom. Filmen fra Zentropa får dansk premiere 28. oktober. Pernille Fischer Christensen vandt i 2006 en Sølvbjørn i Berlin for sin debutspillefilm, En soap. 
Det er kun sket to gange tidligere, at to danske film deltager samtidigt i hovedkonkurrencen, hvor i alt 26 film kæmper.
Festivalen afholdes 11. til 21. februar og fejrer i år 60-års-jubilæum. 

