At sælge sex giver også magt
 Det siger Informations kulturskribent Tine Byrckel, der bor i Paris og har skrevet manuskript til 'Elles', en film om magtforholdet mellem mænd og kvinder, som i morgen har verdenspremiere på filmfestivalen i Toronto


 »Sex er der, hvor kvinder har magt, og mænd har afmagt,« siger Tine Byrckel i telefonen fra Paris, hvor hun er ved at gøre sig klar til at rejse til den store og vigtige filmfestival i Toronto, Canada. Hun har nemlig skrevet manuskript til en film, Elles, der får verdenspremiere på festivalen og har den franske filmstjerne Juliette Binoche i hovedrollen.
Elles er instrueret af polske Malgoska Szumowska og handler om en journalist (Binoche), som under sin research til en artikel om prostitution blandt universitetsstuderende møder to unge kvinder, som helt vender op og ned på hendes opfattelse af prostitution og forholdet mellem mænd og kvinder.
»Det, mænd prøver at købe er, 'kan du ikke bare være sød ved mig og synes, at jeg er skøn og fantastisk og fuldkommen perfekt?' Det er måske mere end nogensinde det, prostituerede sælger,« siger Tine Byrckel, som begyndte at skrive manuskriptet til Elles på opfordring af sin gode veninde, filmproducenten Marianne Slot, der også bor i Paris.
Ustyrlig lyst
I Elles forsøger Tine Byrckel som hun også har gjort det her i bladets spalter at finde ud af, hvad mænd og kvinders begær er, at definere deres seksualitet, og for hende er det vigtigt, at diskussionen om prostitution ikke kun handler om, at det er synd for de prostituerede. Eller det modsatte.
»For så er der ingen af os, som behøver at tænke over, hvad der egentlig rører os, hvad der er helligt, og hvor langt tingene når ind,« siger hun. »Det vigtige er, hvordan kærlighed og sex hører sammen. Og så kan kvinderne stå og synes, at tingene skal være søde og gode, og vi elsker alle sammen hinanden, og mændene kan stille sig op og sige, 'nej, nej, sex er noget helt andet end kærlighed.' Jeg har haft lyst til at stille spørgsmålet på en anden måde. Jeg tror slet ikke, at mænd er klar over, hvad de egentlig køber hos kvinder, når de køber sex. I løbet af min research opdagede jeg, at de i høj grad købte sødme og accept. Men måske ved kvinder heller ikke, hvad de vil have fra mænd det var jo, som om den såkaldt 'bløde mand' ikke havde den store succes.«
»På den måde kan jeg godt forstå, at alle bliver så ophidsede, hver gang man taler om prostitution. Vi vil gerne have lighed mellem mænd og kvinder, og vi vil gerne have, at tingene er sexede alligevel. Og det går vældig ofte vældig skævt. Vi mødte aggression fra kvinder og fra mænd, når vi gik ind i at undersøge, hvad det er, en prostitueret gør. Når vi prøvede at finde ud af, hvad det egentlig er, der handles. Et af 'problemerne' med seksuel lyst, og hvad den består af, er jo, at man faktisk ikke selv kan bestemme over den.
Mandlige kvinder
Sex handler om magt, mener Tine Byrckel, og prostitution er et af de steder, hvor i hvert fald nogle kvinder har taget magten fra mændene.
»Det seksuelle har at gøre med at have magt. Selv der, hvor man tænker 'nej, nu har jeg gjort ham virkelig glad ved at gøre det her,' så får man jo magt. Det er derfor, at magt er så svært. Man har faktisk gjort magt til et regnskab. Men mændene må for guds skyld ikke opdage, at de har mistet magten. Hvis det nu virkelig for alvor gik op for mænd, at det er kvinden, der udnytter dem og ikke omvendt i prostitutionen, så tror jeg simpelthen ikke, at de kunne få den op at stå.«
De to unge kvinder, Juliette Binoches journalist møder i Elles, sælger begge sex, fordi det giver dem magt og penge, mange penge, så de kan få en anstændig tilværelse. Den ene kommer fra underklassen i Frankrig, hvor penge stadig betyder, om man kan få en uddannelse eller ej. Den anden kommer fra Østeuropa og prøver at overleve i Frankrig. Og begge fremstår de velfungerende og afbalancerede.
»Det er i virkeligheden meget mandlige unge kvinder,« siger Tine Byrckel.
»De har kontrollen og har opdaget, hvad der skal til for at fange kunden, ligesom inden for marketing. De får noget ud af det meget direkte. De styrer noget, og de tjener penge. Det andet, jeg har opdaget, er, at selvfølgelig kan man ikke være luder uden også at have lyst til det. Det er jo ikke tvungen prostitution, der er emnet her. Og det er det, der er virkelig tabu. Så kan man have lyst til det på forskellige måder. Pigerne i filmen har lyst til det, fordi de får magt ud af det, og der mødes de med mænd på samme niveau. Måske er det det, vi ikke kan lide at tænke på ved prostitution; at kvinder også kan være så kyniske. De kan betragte sig som forretningsmænd, det er en ren handel.«
Seksuel frihed
De to prostituerede kvinders kunder er helt almindelige midaldrende ægtemænd, der ikke får fra deres koner, hvad de har behov for.
»Mange kvinder kan ikke acceptere, at de bare er objekter i deres mænds seksualitet. De kan ikke acceptere, at han 'kan lide mine bryster og min røv.' Og så er det i øvrigt lige meget, at jeg ikke har fået gjort rent i dag og er derfor pisseirriterede. Han synes bare, at det er fedt alligevel, ligesom hvis man var en Barbie-dukke. Der er ofte en grundlæggende uforståenhed over for hinandens seksualitet,« siger Tine Byrckel.
»Det er ikke, fordi jeg har tænkt mig at forsvare prostitution. Men jeg hører heller ikke til dem, der mener, at det skal forbydes. Det er ofte sådan, at moralske spørgsmål udspiller sig omkring kvinders kroppe og meget ofte som forbud. Den seksuelle frihed, inklusiv retten til at sælge sig selv, er en dyrekøbt frihed, ligesom f.eks. retten til fri abort. Man kan synes, det er sørgeligt, når et seksuelt forhold bliver til en ren handel. Det synes jeg personligt, det er. Men jeg synes faktisk ikke, det er helt klart, hvad det er, man vil forbyde, når man vil forbyde prostitution.«
Moralske spørgsmål
Samtidig synes Tine Byrckel også, at der er en del hykleri omkring seksuelle spørgsmål. En af hendes pointer er, at prostitution er underholdning i medierne.
»'Nej, hvor er det interessant, at piger prostituerer sig på den måde,' og så underholder vi os med det i et stykke tid, mens folk går rundt og laver umoralske ting på en million andre måder samtidig. Hvad en del mænd gør for at komme frem, snakker vi ikke om det kan vi ikke tale om. Det er langt sjovere at se en film, der indeholder sex, end at se en film om fyringer pga. en virksomhed, der flytter til Kina. For at sige det lidt provokerende: Penge handler altid om sex. Hverken kvinder eller mænd er uskyldige her,« siger hun.
»Jeg er virkelig træt af folks gode og dårlige samvittigheder især på andres vegne. Politikere, der holder facaden udadtil, og indadtil står den på ludere og alt muligt andet. Lad os se vores seksualitet i øjnene i stedet for hele tiden at fornægte den. Alt omkring prostitution går på, at kvinder sælges og det er slemt, rigtig slemt men hver gang man går et spadestik dybere, har det at gøre med magtpositioner, og magt hedder mand her i verden. Jeg ved godt, at det ikke er enkelt, men vi har heller ikke lavet en enkel film. Vi har prøvet at lave en film, som provokerer til at tænke over disse spørgsmål.«
Elles vises på filmfestivalen i Toronto i morgen og har premiere i Frankrig i begyndelsen af 2012. Filmen er endnu ikke i dansk biografdistribution

