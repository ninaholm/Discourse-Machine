Det begyndte med skolekomedierne
William Hurt med det sensitive ansigt blev en af sin generations bedste skuespillere. Bedst kendt er han for filmen Edderkoppekvindens kys


 Masser af børn, der klarer sig godt i skolekomedierne og får ros af både lærerne og forældrene, tror, at der tegner sig en karriere som skuespillere i fremtidshorisonten. Glem det! Det gør der som regel ikke, men for nogle sker det. Således for den amerikanske skuespiller William Hurt, der nu fylder 60 år.
I gymnasiet i Massachusetts blev han næstformand i Dramaklubben, spillede flere hovedroller og fik dette skudsmål med på sin videre færd: Med de egenskaber, han har, vil man sikkert engang kunne se ham på selveste Broadway.
Det kunne man  og også på Off-Broadway-scener, hvor han gerne spillede i sin senere karriere som både film- og teaterskuespiller.
William har spillet med i film som Gorky Park, Turist ved et tilfælde, Smoke, Syriana og mange, mange andre, store og små roller imellem hinanden. Senest tog Ridley Scott ham med i sin version af fortællingen om Robin Hood, ligesom han er med i en ny Sundancefilm, The Yellow Handkerchief.
Drømmeren
Bedst kendt er han for filmen Edderkoppekvindens kys, som indbragte ham en Oscar og en pris for bedste mandlige hovedrolle på festivalen i Cannes. Filmen bygger på en bog, hvis forfatter i 12 år var læge i et berygtet statsfængsel i Sao Paulo.
Denne var også personlig læge for den argentinske instruktør Hector Babenco, der straks så potentialet og i sin film skildrer to karakterer, en drømmer og en realist, anbragt i samme celle. Hurt spiller drømmeren, der er af ubestemmelig seksuel observans, bøsse eller transvestit eller midt imellem, og som genfortæller scener fra forskellige film, så de ikke keder sig for meget. Mens filmen var i produktion, blev han og en ven kidnappet udsat for dødstrusler.
Hvad der karakteriserer William Hurt er, at hans ansigt på en måde er en lille scene, der sensitivt og sart genspejler et eller andet, som man ikke kan grade, men der sker en masse i det, også når det tilsyneladende er ubevægeligt.
Han blev en af sin generations bedste skuespillere, omend de største filmiske præstationer var i 1980erne.


