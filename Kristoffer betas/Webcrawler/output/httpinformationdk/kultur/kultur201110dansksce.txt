Dansk scenekunst kan lære af Kina
Dansk erhvervsliv har for længst indset, at det kan lære af kinesiske virksomheders produktivitet, nyskabelse og omkostningsminimering. Nu vil en dansk teaterchef gøre erhvervslivet kunststykket efter


 Der er rigtig langt fra Odense til Shanghai. Både geografisk og kunstnerisk. Men dansk teater kan lære meget af at skele til det store land mod øst. Den konklusion er Anders Nyborg, kunstnerisk chef på Odense Internationale Musikteater (OIM), nået frem til efter flere gange at have samarbejdet med teatre i verdens mest folkerige land. I november sidste år samarbejdede han med teatret Shanghai Dramatic Arts Centre om at stable forestillingen Rhyme of the Ancient Mariner på benene, og det succesfulde samarbejde har betydet, at Anders Nyborg og resten af OIM i øjeblikket arbejder på at opsætte endnu et stykke i Kina — denne gang sammen med teatre i både Shanghai og Beijing.
»Dansk teater har rigtig meget at byde på i Kina. De er imponeret af vores scenetekniske niveau og især af vores perfektionisme og professionalisme omkring lyd og lys. Her føler kinesiske teatre, at der er meget de kan lære af os,« siger Anders Nyholm.
Bang!
Han påpeger samtidig, at dansk teater har mindst lige så meget at lære af de kinesiske kolleger.
»Noget af det, der slår en, er, hvor mageligt, langsomt og bureaukratisk dansk teater ofte arbejder i forhold til kinesisk scenekunst,« siger Anders Nyholm og fortsætter:
»Der er en meget umiddelbar tilgang, hvor man ser på, hvad publikum vil have, og hvad publikum har brug for — og bang! — så kører man på. I europæisk scenekunst har man i stedet lagt sit repertoire mere end et år i forvejen, og det kan sommetider være til stor irritation for både teaterdirektører og i virkeligheden også for publikum. Man kan nogle gange spørge sig selv, om det, vi planlagde for halvandet år siden, overhovedet stadigt er aktuelt,« lyder det fra Anders Nyholm, der dog understreger, at noget teater er tidsløst, og at en Shakespeare-forestilling sagtens kan planlægges i god tid.
»Men der er klart noget, vi som danske scenekunstnere skal lade os inspirere af. At nu satser vi på ét projekt, lægger alle vores kræfter i det, og får arbejdet lavet effektivt og målrettet.«
Anders Nyholm understreger, at det ikke kun er indstillingen hos teatre, der bør ændres, men at også det statslige støttesystem bør gøres mere smidigt, fleksibelt og beslutningsdygtigt.
»Både støttesystemet og teatrene selv har en udfordring. Og hvis vi fremover skal kunne arbejde med andre uden for vores egen lille andedam, er det et vilkår, vi er nødt til at acceptere.«
Den rigtige måde
Ifølge Anders Nyholm er det ikke kun på det praktiske plan, at europæisk teaterscene kan lære af den kinesiske. Han håber, at flere vil få øjnene op for de kunstneriske kvaliteter, kinesisk scenekunst besidder.
»De er sindssygt bevidste og gode til at tage ved lære af, hvordan vi laver teater — og det fordrer også, at vi er nysgerrige og gerne vil inspireres af deres erfaringer. Ellers giver et samarbejde ikke mening. Vi må ikke undervurdere, hvem vi har med at gøre — de er helt vildt dygtige, deres skuespillere er eminente og deres ideer er nyskabende,« siger Anders Nyholm, der desværre ikke oplever, at interessen er så gensidig, som han kunne ønske sig.
»Der er en tendens til, at inspirationen kun går den ene vej. At vi i Vesten ser os selv som værende mest udviklet — også rent kulturelt. Men når man befinder sig i Shanghai eller Beijing ser man, at det ikke er hele sandheden.«
Anders Nyholm understreger, at Kina både politisk og hvad angår menneskerettigheder og fattigdom lader meget tilbage at ønske.
»Men der er altså også kunstneriske ideer og nyskabelser, som er forud for vores tid. I virkeligheden tror jeg, at Vesten på sigt har mere at lære af Kina end omvendt. For de har allerede lært en masse,« siger Anders Nyholm.
»Her kan vestligt kulturliv måske i lidt for høj grad se sig selv som en oase. Men lad os fra dansk side blive gode til at åbne blikket og tage ved lære af kinesisk kultur, fremfor at drage ud med indstillingen, at nu skal vi bare lære fra os,« siger Anders Nyholm og fortsætter:
»Det er ved at gå op for erhvervslivet hvad kineserne er dygtige til, og hvad det er vigtigt at tage ved lære af. Nu er det også nødvendigt for kulturen at gennemgå den samme proces.«

