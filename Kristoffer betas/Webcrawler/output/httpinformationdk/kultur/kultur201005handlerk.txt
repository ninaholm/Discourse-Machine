'Det handler ikke kun om mad, men også om rettigheder'
Instruktøren Robert Kenner spidder i filmen 'Food Inc.' den amerikanske fødevareindustri, hvor producenters rettigheder ifølge instruktøren overtrumfer forbrugernes helbred. Mødet med hvad han kalder 'orwellske tilstande', gjorde ham til en slags aktivist
En scene fra 'Food Inc.', hvor en almindelig amerikansk familie netop har været i indkøbscentret. Der koster to burgere det samme som en buket broccoli. De vælger derfor burgerne og sidder den rummelige firhjulstrækker og spiser det fedtfyldte måltid.


 Den amerikanske filminstruktør Robert Kenner er en mand med en mission. Hans Oscar-nominerede film Food Inc., der retter en sønderlemmende kritik mod den amerikanske fødevareindustri, slutter med en række forslag til, hvordan forbrugerne kan ændre verden ved at omlægge deres spisevaner.
Alligevel stejler Kenner et øjeblik, da Deres udsendte kalder hans film 'aktivistisk'.
»Jeg ser mig selv som filmskaber, ikke en social aktivist. Min hensigt var at tale med producenterne af vores mad og se, hvordan den fremstilles. Men da jeg kun blev mødt med lukkede døre, blev jeg vred og gradvist mere aktivistisk,« siger han.
Kenners projekt var fra starten inspireret af bøger som Fast Food Nation, der kritiserer det amerikanske fødevaresystem, hvor en håndfuld multinationale firmaer dominerer markedet, og hvor der er tætte bånd mellem industriens lobbyister og tilsynsmyndighederne.
Alligevel blev instruktøren efter eget udsagn overrasket over, hvor »orwellsk« systemet fremstod.
»Noget, der chokerede mig meget mere end de vanrøgtede dyr, folk ofte fokuserer på, var, da jeg interviewede en fødevareaktivist, hvis søn døde af kolibakterieforgiftning fra mad. Da jeg spørger hende, hvordan det fik hende til at lægge sine madvaner om, vil hun ikke svare af frygt for repressalier fra industrien. Jeg var målløs!«
Fødevareaktivistens tavshed skyldes de såkaldte food libel laws (bagvaskelse/injurielovgivning, red.), der findes i 13 stater, og som gør det muligt for firmaerne at sagsøge personer, der kritiserer deres produkter.
»Det overraskede mig, at fødevareproducenters rettigheder sættes højere end vores som individer. Derfor handler min film ikke primært om mad. Den handler om rettigheder. Om forbrugerens ret til at kende indholdet i og produktionen bag fødevarerne,« siger Kenner.
Selv om mad i dag er billigere end nogensinde, betaler vi ifølge Kenner som samfund en høj, uset pris i form af stigende overvægt, hjertesygdomme, landbrugets miljøskadelige olie- og pesticidforbrug - listen med kritikpunkter er lang.
Retur til lokale landbrug?
En af heltene i Food Inc. er til gengæld ejeren af et selvforsynende landbrug, der slagter høns i det fri og sælger til lokalområdets beboere.
- Er det ikke urealistisk at drømme det industrialiserede landbrug væk i en verden, som i de kommende år vil opleve fødevaremangel pga. kraftig befolkningsvækst?
»Det er et reelt dilemma. Men de mange bivirkninger viser, at det nuværende system ikke fungerer. Allerede i dag går en  milliard mennesker sultne i seng, mens flere blandt de resterende fem milliarder bliver overvægtige,« siger Kenner.
Efter Food Inc. blev udsendt, talte Kenner med repræsentanter fra nogle af de firmaer, der konsekvent afviser ham i filmen. De kritiserede hans manglende løsningsforslag.
»Jeg sagde, at det ikke var mit job - det er dem, der har skabt problemet. Og når deres kunder efterspørger noget andet, skal de nok finde en løsning,« siger Kenner.
Han mener, at folk i stigende grad bliver bevidste om konsekvenserne af deres forbrugsvaner, og at det på sigt vil tvinge firmaerne til at omstille deres produktion.
Er vi på vej samme vej?
Men har kritikken relevans for dansk landbrug, der ikke præges af multinationale selskaber, underbetalte immigrantarbejdere og génmodificerede fødevarer?
Det blev diskuteret onsdag  i Grand Teatret i København. Her debatterede repræsentanter fra bl.a. brancheorganisationen Landbrug og Fødevarer og Forbrugerrådet, mens bigrafgængere i 34 biografer kunne sende spørgsmål per sms.
Claus Søgaard-Richter, direktør for Landbrug og Fødevarer, mente, at Food Inc. primært viste, at det amerikanske landbrug haltede langt efter det danske, hvor man ifølge direktøren satser på fødevaresikkerhed frem for pris som konkurrenceparameter.
»Det er den høje danske fødevaresikkerhed, der gør, at japanerne efterspørger vores landbrugsvarer,« sagde han.
Rasmus Kjeldahl, direktør for Forbrugerrådet, så derimod flere paralleller til USA.
Han henviste til, at regningen for pesticidindhold i drikkevandet herhjemme sendes til forbrugerne, der hermed betaler en »uset pris« lig med den, Kenner taler om for billige landbrugsvarer.
Samtidig fandt Kjeldahl pendanter til den amerikanske misinformation af forbrugerne, som når danske kyllinger pumpet med 10 procent saltvand i kødet mærkes 'naturelmarineret'.
Kenner selv er ikke i tvivl: »Kapløbet mod den laveste fællesnævner er et globalt fænomen. Og de billige amerikanske fødevarer - they're coming soon to a  supermarket near you.«

'Food Inc.' havde premiere i går i 34 biografer landet over

