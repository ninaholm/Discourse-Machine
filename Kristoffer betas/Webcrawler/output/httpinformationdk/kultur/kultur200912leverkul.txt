'Vi lever i en kultur af Yes Men'
Politisk protest bliver forvandlet til stand-up comedy og performancekunst, når amerikanske The Yes Men går i aktion mod vækstideologi og storkapital. Den ene halvdel af aktivistduoen Mike Bonanno løfter sløret for, hvad The Yes Mens visit på klimatopmødet måske vil føre med sig 


 Den pæne forretningsmand sveder og taler nervøst om, hvor meget han glæder sig til at optræde på live tv. Foran millioner af seere fra hele verden vil han om kort tid undskylde på kemigiganten Dows vegne for verdens største forureningsulykke i Bhopal, Indien. 
Det er tyveårsdagen for ulykken, der har slået tusinder af indere ihjel og forkrøblet endnu fleres liv, og repræsentanten fra Dow vil snart proklamere, at kemivirksomheden fremover vil bruge sit milliardoverskud på at forbedre beboerne i Bhopals liv. 
Det lyder som en historie, der er for god til at være sandt, og historien er bare én af mange fra den nye film The Yes Men Fix the World, hvor forretningsmanden alias Andy Bichlbaum og hans assistent, Mike Bonanno, med en god portion frækhed, stor intelligens og et par skæve påfund får udstillet grådige forretningsmænds og embedsmænds uretfærdigheder på en sjældent morsom måde. Metoden er enkel: Opret en falsk hjemmeside, giv dig ud for at være en repræsentant for et stort selskab og vent på, at du bliver hyret som taler til en konference – eller allerbedst til at udtale sig på direkte tv. 
Demonstranter
Assistenten alias Mike Bonanno er i København for at præsentere den nye film, møde sine danske bidragydere og knytte kontakter ved klimatopmødet. Spørgsmålet er, om københavnerne vil få lov at se sig inddraget i en af deres happenings.
»Måske, men normalt infiltrerer vi jo forskellige begivenheder. Det er svært ved store begivenheder som klimatopmødet, for jo mere opmærksomhed, jo større sikkerhedsforanstaltninger er der også, og så prøver vi ikke at snige os ind, for vi behøver ikke den slags begivenheder for at lave det, vi laver. 
Derfor vil vi nok primært deltage i flere af de protester, der finder sted under klimatopmødet,« siger Mike Bonanno, der egentlig hedder Igor Vamos og er universitetslærer, ligesom makkeren Andy, hvis rigtige navn er Jacque Servin.
De to newyorkere har brugt en stor del af tiden de sidste ti år på at arrangere syrede happenings som falske oplægsholdere på konferencer, og nu har de optaget det hele på film. 
Men egentlig startede Mike Bonanno og Andy Bichlbaum som almindelige demonstranter på gaden for tyve år siden.
»Vi har lavet skilte, sluttet os til folk på gaden og råbt op, fordi vi synes, der har været en masse at protestere imod i USA. Pres fra borgerne burde påvirke politikerne og demokratiet, men i hvert fald de sidste otte år under Bush, har vi oplevet, at det ikke betød noget,« siger Mike Bonanno.
Kapitalismekritik
Vendepunktet for The Yes Men var protesterne mod World Trade Organisation (WTO) i Seattle for ti år siden. Det var en demonstration, der viste, at politisk aktivisme kan gøre en forskel, mener Bonanno. Og herfra startede idéen til The Yes Men. Selv om USA nu har fået en ny og mere progressiv præsident, så er politisk protest stadig nødvendig. 
»Obama vil ikke kunne gennemføre de store forandringer, medmindre han kan pege ud af vinduet og sige til de mange lobbyister, der befinder sig omkring ham: 
»Beklager, men jeg kan ikke lytte til jer længere, for de mennesker derude vil ikke acceptere det. De vil brænde Det Hvide Hus ned,« siger Bonanno med et grin. 
The Yes Men er en vending, der bliver brugt om folk, der for karrierens skyld altid er enige med chefen, lige meget hvor dårlige chefens idéer er. 
»Det virker som om, vi lever i en kultur af yes men, der altid er enige bare for at kunne komme foran og op ad karrierestigen, selvom de idéer, de er enige i, har bragt verden til finansielt kollaps og er på vej til at bringe os til et miljømæssigt kollaps,« siger Mike Bonanno.
De sidste 30 år har en form for kasinokapitalisme taget over og skabt en bølge af mænd, der siger ja og amen til karrieren og det frie markeds ideologi, mener han.  
»Vi er nået til et punkt, hvor det er absurd at acceptere kapitalismen som sandheden, fordi vi lever midt i det: Folk bliver betragtet som forbrugere i stedet for mennesker, og forbrug er den eneste måde at udtrykke dine værdier på, fordi det holder systemet oppe,« siger Mike Bonnano.
Økonomi, tal og kapitalismekritik er ikke til at komme uden om i The Yes Mens film. Bonanno mener, at vi alle er nødt til at blive amatørøkonomer, hvis vi vil tage vores fremtid i egne hænder. 
»Vi kan ikke overlade de her spørgsmål til såkaldte eksperter, fordi de oftest er eksperter i at give big business, hvad den vil have, eller eksperter i at finde undskyldninger for systemer, der undertrykker folk eller ødelægger miljøet,« siger Bonanno og fortsætter: 
»Kapitalismen har brug for at kunne trives, og der er måske visse typer af vækst i grøn energi, der kan betyde mindre belastning af miljøet, hvor der er en form for idé i væksten, men der er også et slutspil for grøn vækst, så hele konceptet om vækst bliver nødt til at blive nytænkt. Det er ligetil og simpelt.« 
Frihed er penge
Multinationale virksomheder, industrilobbygrupper og højreorienterede ideologer er for Mike Bonnano at se med til at blokere for, at vi finder løsninger på klimaforandringerne. 
»Mange politikere er kommet til magten ved hjælp af private lobbyister eller bliver dagligt påvirket af dem. U.S Chamber of Commerce er en privat lobbyorganisation, der bruger næsten en halv million dollar (2,4 millioner kroner red.) om dagen på at påvirke regeringen, men hvordan kan offentligheden finde sig i, at private firmaer korrumperer politikerne og gør det umuligt for demokratiet at virke,« spørger Bonanno, der også mener, at lobbyorganisationerne har fået mere frit spil i medierne, fordi krisen i medie­branchen har minimeret antallet af journalister. 
»Når borgerne ikke får ordentlig information om, hvad der foregår i samfundet, bliver det svært at tage de beslutninger, der er nødvendige. Og når vi har en regering, der er influeret stærkt af dem, der har penge, så sker der det mærkelige, at mange ser på retten til at bruge penge som så vigtig, at det er ligegyldigt, hvis det går ud over nogle andres rettigheder,« fortæller Mike Bonanno. 
Civil ulydighed
Mike Bonanno har svært ved at tro, at klimatopmødet vil kaste de store beslutninger af sig, men han tror på, at det folkelige pres vil blive stort.
»Folk er ret bekymrede for fremtiden, fordi vi efter alt at dømme er på vej imod katastrofen, men selv om vi godt ved det, så har vi kun taget nogle mindre skridt for at virke som om, vi gør noget ved problemet, men i virkeligheden er der jo ikke sket det helt store,« siger Bonnano, der mener, at ikke-voldelig civil ulydighed er nødvendig – også selv om det kan føre til arrestationer.
»Jeg vil argumentere for, at civil ulydighed er nødvendigt med den situation, vi står i. De fleste store forandringer  demokratiet har gennemgået har været et resultat af massebevægelsers protester i gaderne med arrestationer til følge. Det handler om at tvinge staten til at se, hvad der er i folkets interesse i modsætning til, hvad magten har interesse i,« siger Mike Bonnano.
Men hvis The Yes Men på mystisk vis slap ind til klimatopmødet, hvad ville deres budskab så være? 
»Hvis vi havde chancen for at lave en bekendtgørelse ved klimakonferencen, så ville vi sikkert annoncere en aggressiv CO2-skat, der kunne sætte nogle globale grænser for reduktion af CO2-udslip, for eksempel 90 pct. reduktion inden 2020. Og vi ville lave nogle incitamenter for at skabe grøn energi og hjælp til udvikling af bæredygtighed i de fattige lande,« siger Mike Bonnano – næsten helt alvorligt.
lila@information.dk

