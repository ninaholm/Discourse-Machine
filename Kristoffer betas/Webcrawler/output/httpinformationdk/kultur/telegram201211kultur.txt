Kulturministeren afviser Øvig
Kulturminister Uffe Elbæk vil ikke blande sig i, om Apple vil forhandle Peter Øvigs Hippie-bog.


 Apple er et privat firma, der kan udgive, hvad de vil. Dermed er sagen om censur af forfatteren Peter Øvig Knudsens bog "Hippie 2" heller ikke en sag, som Staten skal blande sig i.
Det fastslår kulturminister Uffe Elbæk (R), efter at Peter Øvig har skrevet til ham og beklaget sig over, at det amerikanske it-firma Apple, der sidder på en stor del af e-bogsmarkedet, ikke vil udgive hans bog, fordi den indeholder nøgenbilleder.
- Personligt kan jeg godt forstå Peter Øvig Knudsens frustration over, at en historisk fremstilling af hippietiden skal ligge under for denne mærkelige form for nypuritanisme. Men som kulturminister hverken kan eller skal jeg blande mig i en kontrakt mellem en forfatter og en udgiver, siger Uffe Elbæk i en skriftlig kommentar.
Peter Øvig henvendte sig til kulturministeren i håb om at skabe en debat om Apples indflydelse på kulturlivet.
Den amerikanske it-gigant har, ifølge Øvig, op mod halvdelen af markedet for e-bøger i Danmark.
Apple har samtidig nogle meget strikse regler for, hvad man vil udgive. For eksempel er nøgenhed strengt forbudt i Apple-sammenhæng.
Apple har tidligere afvist at lægge server til Ekstra Bladets e-avis på grund af Side 9-pigen. Efter forhandlinger endte Ekstra Bladet dog med alligevel at få plads i Apples App-store.
- Vi taler jo altså om et amerikansk firma, der sidder i USA og censurerer i en dansk bog, der skal udgives i Danmark, siger Peter Øvig.
Uanset at kulturministeren ikke vil gå ind i sagen, så kommer han til at forholde sig til den. Dansk Folkepartis kulturordfører, Alex Ahrendtsen, har nemlig bedt Uffe Elbæk om en forklaring.
