Farvel Lenin – goddag dinosaurer
Fra tyran til tyrannosaurus: Mongoliets hovedstad, Ulan Bator, omdanner sit Lenin-museum til et palæontologisk museum for rigtige fossiler


 Engang beherskede han det offentlige rum og lagde navn og kontrafej til flere museer, gader, monumenter og institutioner end nogen anden figur fra det 20. århundrede. Men nu må Vladimir Iljitj Lenin vige pladsen i det store museum i Mongoliets hovedstad, Ulan Bator: En politisk dinosaur bliver fortrængt af virkelige dinosaurer.Mongoliet er godt i gang med at omdanne sit museum, der førhen var viet til den sovjetiske diktators minde, til et center for sin rigdom af fossile fund, herunder et eksemplar af en 70 millioner år gammel Tyrannosaurus Bataar.
Den imposante bygning i Ulan Bator, som stadig kan prale af en gigantisk buste af Vladimir Iljitj, har i flere år været anvendt som kontorlokaler. Regeringen har nu reserveret hele komplekset til et nyt dinosaurmuseum.»Mongoliet har nu i 20 år sendt sine dinosaurusfund til udstillinger i udlandet uden at have et museum derhjemme,« siger Oyungerel Tsedevdamba, minister for kultur, sport og turisme.»Vi har en fantastisk rigdom af dinosaurer, men folk er ikke klar over det.«Hun siger, at de fossiler, som er udlånt til oversøiske institutioner eller forsøges smuglet ulovligt til udlandet, ville fylde adskillige museer, hvis de blev alle bragt hjem.Centret vil også være hjemsted for et nyt register for Mongoliets dinosaurfundsteder, der skal gøre det muligt at spore eventuelle nye fund.Ministeren siger, at hun håber, at Ulan Bator-museet og andre nye udstillinger rundt om i landet vil være med til at bevidstgøre det mongolske folk om nationens skatte og afskrække smuglere fra at sælge fossiler. Regeringen håber også på at fremme turismen.Lenin-museet åbnede i 1980, da landet var en sovjetisk satellitrepublik.»Det var et meget stort museum med Lenins statue. Alt var prydet med røde sovjetflag og med billeder af Lenins barndom og historie,« siger ministeren. Hun lærte chokerende nye ting om Lenin, da glasnost begyndte, mens hun studerede i Sovjetunionen: Som mange landsmænd fik hun efterhånden den tanke, at »Lenin slet ikke var så stor en skikkelse, når han havde forvoldt sit og andre folk så megen elendighed.«Siden overgangen til flerparti­demokrati i 1990 har det mongolske folkeparti haft til huse i bygningen, som også har huset en bar og en restaurant, således at Lenins buste i en årrække kunne stirre ned over poolborde.
Få imod Lenin fjernes
I bygningens nye inkarnation vil hovedattrak tionen givetvis blive det syv meter lange skelet af en Tyrannosaurus Bataar – eller muligvis en Tarbosaurus Bataar, idet nogle eksperter bestrider dens taksonomi (inddeling af fænomener i en hierarkisk klassifikation, red.) – som udløste en rets­tvist, da det pludselig blev sat til salg ved en auktionshus i New York i maj sidste år.Men i december oplyste anklagere i USA, at Erik Prokopi, en fossilhandler fra Florida, havde erkendt sig skyldig i indsmugling af dinosaurdele til USA og indvilget i at levere den næsten komplette Tyrannosaurus Bataar og andre fossiler tilbage, således at vejen er banet for deres tilbagevenden til Mongoliet. De betegnede Prokopi som »et énmands-sort marked i forhistoriske fossiler«.Bolortsetseg Minjin, stifter af Institutet for Studiet af Mongolske Dinosaurer, siger, at sagen er blevet et vendepunkt, der har gjort den mongolske offentlighed og regering bevidst om værdien af landets enorme fossile arv.»Mongoliet er kendt for at have mange forskellige arter, der er unikt velbevarede. Man kan finde komplette skeletter i Gobi-ørkenen, hvilket er meget sjældent.«Hun tilføjer: »Hvis regeringen beslutter sig for at bruge de nuværende lokaler som et permanent dinosaur-museum, vil jeg tro, at Lenins buste skal fjernes, fordi det indholdsmæssigt jo ikke passer sammen. Jeg formoder, at få vil have noget imod det.«»Men begge er en del af vores historie. Dinosaurerne går millioner af år tilbage, og Lenin var i årtier en del af historien under Sovjet (Mongoliet var fra 1924-90 en sovjetisk lydstat, red.). Jeg tror ikke, der vil komme stærke indvendinger fra offentligheden. Her er der først og fremmest stor begejstring for dinosaurerne.«
© The Guardian og InformationOversat af Niels Ivar Larsen
 

