Prisregn på Testrup
Traditionen tro uddeltes såvel Montana-prisen som årets publikumspris, 'champagneprisen' i går på Testrup Højskole. Sidstnævnte gik til Helle Helle for romanen 'Ned til hundene'. Modtager af årets Montanapris blev Niels Frank for digtsamlingen 'Små guder'


 Rygtet går, at der er gang i bookmaker-virksomheden i forbindelse med uddelingen af årets Montana-pris. Den bliver uddelt i festsalen kl. 17.00, men forinden er der gået en lystig time, hvor seks af litteraturkursets deltagere har holdt 'brandtale' for deres favorit. 
Kristian Bang Foss' Stormen i 99; Helle Helles Ned til hundene og Das Beckwerks Suverænen bliver hjulpet på vej af indsigtsfulde kommentarer og engageret oplæsning, men derefter kommer unge Magnus på talerstolen som fortaler for Lars Frosts Ubevidst rødgang, og så er der dømt gag i det høje gear. Med adresse til Informations forside fredag spørger han, hvad Anders Fogh Rasmussen, Barack Obama og Thomas Blachman har til fælles med Lars Frost. "Lyve," lyder det fra salen om statsministeren, men Magnus' pointe er nu, at denne ligesom Frost er god til at udtrykke sig ultrakort: "Ikke noget at komme efter". Barack Obama har som Frost været på en umulig mission, som lykkedes, "og den vil også lykkes for Lars Frost, når han modtager Montana-prisen", forklarer Magnus.
Så er der Blachman tilbage: Magnus opstiller et lille skema, hvor Blachman, stillet over for 'endnu en talentløs nar' taler om 'meningen med livet', og hvor Frost med udgangspunkt i kommunal-reformen hurtigt når frem til 'bolle i høet'. Man kan også læse på tværs, foreslår Magnus, så 'endnu en nar' fører til kommunalreform, mens 'meningen med livet' fører til 'bolle i høet'. Magnus bliver fulgt ned af et entusiastisk bifald.
Næste taler Annette, der har Christina Hesselholdts Camilla and the Horse som emne, indleder med at konstatere, at man åbenbart godt kan lære noget om litteratur, selv om man har sovet i timerne. Annette har været Magnus' dansklærer på efterskolen.
Trængende vinder
Det bliver imidlertid Jørgen, som anpriser Niels Frank, der løber af med sejren.
Præcis klokken 17 er alle festklædt og bænket i Testrup Højskoles festsal, der i dagens anledning er delt op af et sort tæppe, og den bagerste del indrettet, så vi sidder som i en arena. Midt i står mikrofonen, badet i lys. Christian Dorph, der både er med i indstillingskomiteen og lærer på Testrup, byder velkommen. 
"Det er ligesom jule-aften," siger en, da Christian trækker spændingen ud ved at opremse - ikke alene hvem, der har fået prisen de forrige år, men også hvem, der har været nomineret. På den måde vil spændingen også kunne stige år for år!
Omsider giver han dog ordet til Mette Lassen, der repræsenterer Montana, prisens sponsor, og som skal overrække de 100.000 kroner samt et gavekort på Montanareoler. 
Mette Lassen taler om, hvorledes Montana som firma lader sig inspirere af kunsten, fortæller om samarbejde med forskellige kunstnere, mens spændingen stiger. Hun slutter med en hilsen fra direktør Peter Lassen, og så udløses spændingen: Niels Frank kommer ind alvorlig og klædt i sort, men lives straks op med en kolossal buket blomster, mens bifaldet brager.
Mette Lassen kalder ham en "værdig vinder". "Trængende vinder", replicererNiels Frank.
Dernæst oplæser jurymedlem Tue Andersen Nexø motivationen og erklærer, at han er glad for at give en pris - en hvilken som helst pris, understreger han - til Niels Frank, der altid står for uro, nye tanker, bevægelighed. Han er en, man beundrer og orientere sig efter, men som man også er lidt bange for, tilføjer Tue Andersen Nexø. Selv om det nu er seks år siden, at Niels Frank var rektor for Forfatterskolen, er der stadig noget 'rektoralt' i hans autoritet, mener jurymedlemmet.
Digtene klarer det bedst 
I sin takketale gætter Niels Frank på, at juryen har "taget fusen på de fleste af os" - inklusive ham selv, der befandt sig i Barcelona med tankerne langt væk fra Danmark, da han fik en mail fra Informations kulturredaktør om straks at vende næsen hjem. Frank er dybt beæret over at modtage prisen af netop denne jury, siger han - foruden Tue Andersen Nexø, forfatterne Ida Jessen og Mette Moestrup samt kritikerne Erik Skyum Nielsen og Thomas Thurah. Og så tilføjer han:
"Det glæder mig, at det er Små guder og ikke mig, der har modtaget prisen, den kan meget bedre klare det." 
Derfor vil han gemme sig bag bogen, siger han, og så slutter han med at læse tre af bogens digte op, mens feststemningen, iblandet en stråle gylden højtid, breder sig.
Inde ved siden af er der cava og pindemadder før aftenens festbanket.


