Hun skildrer det, vi skammer os over
Teaterinstruktør Elisa Kragerup er optaget af forskellen mellem de masker, vi viser verden, og de mennesker, vi i virkeligheden er. Søndag aften skrev den kun 31-årige debutant historie, da hun modtog tre af de mest prestigefyldte priser ved årets Reumert-uddeling


 Elisa Kragerup var fire år gammel, da hun første gang satte sine ben i et teater. Hun erindrer stadig oplevelsen i glimt. Det var en voksenforestilling og tilmed en fræk én. Men det, hun husker tydeligst, er, hvad der skete i kulissen bagefter.
»Jeg havde lige set skuespillerne rulle rundt på gulvet og kysse hinanden, og nu stod de så ude bagved og snakkede, som om intet var hændt. Jeg kunne simpelthen ikke forstå, at de ikke også var kærester i virkeligheden. Det gjorde et stort indtryk på mig, at man på dén måde kunne lege en anden virkelighed«.
Søndag aften var Elisa Kragerup igen i teatret, og denne gang var virkeligheden mindst lige så svær at forstå.
Hele tre gange måtte den 31-årige instruktør klappes fra scenen ved Reumert-uddelingen på Det Kongelige Teater, da hun som den første debutant nogensinde løb med prisen for både Årets Instruktør, Årets Forestilling og Årets Musikteater.
»Som årets suveræne debutant forstår Elisa Kragerup at lege de store historier lige ind i folks hjerter,« lød juryens anerkendende ord for det arbejde, Elisa Kragerup har gjort med
Den Unge Werthers Lidelserpå Det Kongelige Teater og Anne Linnet-teaterkoncerten
Hvid Magipå Betty Nansen.
»Det er meget overvældende, og jeg forstår det ikke rigtig endnu,« siger Elisa Kragerup, da Information møder hende i Skuespilhuset i København dagen derpå.
»Jeg er selvfølgelig enormt glad og stolt, men det er klart, at jeg også tænker: Nå, så startede man ligesom på toppen gad vide hvordan det skal gå herfra?«
Det har Elisa Kragerup heldigvis ikke haft for meget tid til at tænke over endnu, for allerede den 27. maj er der premiere på musikforestillingen
Kabaret Royal, og der er i øjeblikket prøver fra morgen til aften. »Så lige nu går jeg bare og stresser over alt det, vi skal nå. Selv under Reumert-festen tog jeg mig selv i at tænke på åbningsscenen flere gange. Men sådan er det med teater: Det går i blodet på én.«
Lugte, mærke, se
Det er alt sammen gået meget hurtigt for Elisa Kragerup. For bare et år siden var hun elev på Statens Teaterskole. Men en dag kiggede skuespilchefen på Det Kongelige Teater, Emmet Feigenberg, forbi. Han havde set et par af hendes forestillinger på skolen og ladet sig overbevise af hendes talent.
Nu kom han med et tilbud, hun ikke kunne afslå: »Følg med mig til Det Kongelige Teater og instruér, lige hvad du vil!«
Kragerup takkede ja, og valgte
Den Unge Werthers lidelsersom sin første store forestilling.
»Noget af det, jeg er optaget af, og som kendetegner både
Den unge Werthers lidelserog
Hvid Magi, er at søge ind bagved det, vi umiddelbart viser verden. Søge de kontraster og modsætninger, vi rummer. Når folk har taget så godt imod de to forestillinger, tror jeg, det skyldes, at vi alle hungrer efter at komme bag om alle de overfladiske menneskelige skildringer og ind til alt det, vi skammer os over og ikke viser til verden.«

Er det det, du vil med dit instruktørarbejde?
»Ja, jeg har altid været optaget af afgrunden mellem de masker, vi viser verden, og de mennesker, vi i virkeligheden er.«

Der har været megen rift om dansk film de senere år, mens det levende teater har stået i skyggen ville du ikke hellere lave film?
»Nej, overhovedet ikke. Det smukke ved teatret er netop, at det er
live. Som publikum kan vi sanse, nærmest lugte, mærke og se lige ind i øjnene på skuespillerne og dét er en kontakt, du ikke kan få igennem biograflærredet. Desuden er teatret i øjeblikket det sted, hvor du kan opleve den største lidenskab og de største følelser og se mennesker, der kæmper med sig selv og med verden.«

Du vil gerne lave teater med store følelser?
»Ja! Det er måske ikke så frygtelig nyt at sige, men det er det, jeg vil, og det er også det, jeg tror, der er behov for i vores tid. Vi trænger til at blive trænet i medmenneskelighed og til at lære at sætte os i andres sted.«
Sammen med sidste års Reumert-vindende instruktør Rune David Grue står Elisa Kragerup i spidsen for Det Kongelige Teaters nye eksperimentarium Det Røde Rum.
Her er opgaven at skabe et »lidenskabernes teater«, der »ikke er bange for store følelser, og som tør at kaste sig ud i det voldsomme menneskelige drama,« som det formuleres på hjemmesiden.
Den nye rugekasse består udelukkende af unge instruktører, skuespillere og scenografer og skal med tiden skabe større interesse blandt yngre generationer for teatret, som i popularitet langt overgås af film og tv.
»Film virker umiddelbart mere tilgængelig på mange mennesker, fordi de ligner virkeligheden mere. Det er jo realisme langt det meste, vi ser på film, hvorimod teatret ofte kan virke lidt kunstigt. På scenen taler skuespillerne ofte affekteret, og det kan være svært at sluge. Men jeg synes blandt andet, at vi med
Den unge Werthers lidelserhar bevist, at man sagtens kan få teenagere til at lytte efter og være interesserede, når bare man sørger for, at de bliver ramt og føler sig genkendt.«
Teater med hjertet
Elisa Kragerups egen lidenskab for teatret kommer ikke fra fremmede. Hendes far, Peder Kragerup, er mangeårig kapelmester ved blandt andet Tivolis Harmoniorkester, hendes moster er revyforfatteren Gaby Jeppesen og hendes morfar skuespilleren Jørn Jeppesen.
I sine barneår spillede Elisa Kragerup selv teater og havde også en mindre rolle som skuespiller i filmen
Jydekompagnietfra 1988.
Senere, i løbet af gymnasieårene, fandt hun dog hurtigt ud af, at hendes foretrukne plads var i kulissen og ikke på scenen, og hun begyndte derfor i stigende grad at interessere sig for rollen som instruktør.
To gange søgte hun forgæves ind på teaterskolens instruktørlinje, inden hun tredje gang endelig blev optaget i 2006.
»De er ret gode til at spotte, om man er for ung, og det har jeg nok været. Det er jo ikke nok, at man ved noget om teater, man skal også vide noget om sig selv. Jeg kunne selv mærke, da jeg søgte ind tredje gang, at nu var den der. Nu var jeg klar.«
At dømme på modtagelsen af hendes to første forestillinger, så optagelsesudvalget rigtigt, da de lod hende vente ved døren. For Elisa Kragerup er der nu kun tilbage at leve op til forventningerne.
»Der følger selvfølgelig en helvedes masse præstationsangst med sådan en pris,« siger hun med et lille grin.
»Men samtidig er prisen jo også et tegn på, at jeg helt banalt har fat i noget. Så nu gælder det bare om at blive ved med at være modig.«

Elisa Kragerup er her bag scenen på forestillingen 'Hvid Magi' på Betty Nansen Teatret. Hun modtog søndag ikke færre end tre priser inden for scenekunsten. Hendes udgave af Goethes 'Den Unge Werthers lidelser' har høstet stor ros fra en samlet anmelderskare. Foto: Sofie Amalie Klougart







