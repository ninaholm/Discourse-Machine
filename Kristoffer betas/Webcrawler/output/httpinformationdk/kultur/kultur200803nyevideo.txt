De nye videostjerner
2008 er gennembruddets år for video på nettet


 "Video killed the radiostar" hed 70'er hittet med The Buggles, der fik æren af at åbne MTV i 1981. 
I dag ser det ud som video slår MTV ihjel. 2008 bliver nemlig spået som året, hvor video på nettet får sit helt store gennembrud. Og det går ud over de mere friske og ungdommelige tilbud på den gammeldags fjernsynsskærm.
De nye videohelte er den tidligere MTV-værtinde Joanne Colan, der i dag er vært på Rocketboom; Mark Frauenfelder og Xeni Jardin fra en af nettets mest populære blogs BoingBoing laver en tv-version af deres blog; new yorker komikeren Ze Franks har lavet et dagligt show  med mottoet Thinking so you don't have to; DiggNation er Kevin Rose og Alex Albrecht, der ifølge The Guardian for nyligt kunne trække 1.000 hujende teenagere til en live-optagelse under et besøg i London.
Alle shows er lavet på meget lave budgetter på et kontor eller i en dagligstue. F.eks. sidder Joanne Colan og fortæller sine corny cybernyheder foran et verdenskort, som vi kender det fra geografi-undervisningen. 
Kevin Rose og Alex Albrecht leverer deres satiriske betragtninger over nyhedsstrømmen på det sociale nyhedssite http://Digg.com fra sofaen derhjemme. 
Youtube overhalet
Video på nettet har været undervejs i 10 år, men det er først inden for de seneste par år, at båndbredden for alvor har været med mediet. 
YouTube.com brød isen med de mange korte, slørede videoer fra brugerne selv samt en masse ophavsretskrænkende klip fra film og tv-shows. YouTube har nu indgået en aftale med blandt andre BBC, ligesom MTV har lavet en af med MySpace. 
De etablerede broadcastere har set lyset i den virale video på nettet, som brugerne e-mailer til hinanden.
Men der er også sket en professionalisering af web-video. http://Blip.tv er en platform, som man kan bruge til at sende sine videoer fra. Kvaliteten af videoklip hos Blip.tv er langt bedre end hos YouTube, hvilket har gjort webstedet til 'sendemast' for de mere seriøse videotilbud på nettet. F.eks. bruger web-video-veteranen Rocketboom Blip.tv til sine daglige sendinger. 
Blip.tv tilbyder også reklamer og annoncer, så indholdsproducenterne kan tjene penge på deres shows. Ifølge en af grundlæggerne - den tidligere tv-journalist Dina Kaplan - så er Blip.tv's koncept med serier af episoder - som vi kender dem fra broadcast tv - nemmere at sælge til annoncørerne end virale videoer. 
Hvis en annoncør ser en serie, så ved han, hvilken type indhold hans reklamer bliver set sammen med. På et site med små, korte bruger-genererede videoer, kan man aldrig vide, hvad der dukker op. 
Også flere aviser prøver lykken som tv-producenter. Børsen og Berlingske har været i gang i lang tid. Senest har Information skabt "Sig det som det er" med David Rehling som vært i noget, der til forveksling ligner DR2's Deadline. Og det sker i øvrigt på en Blip.tv-platform. 
Politiken har sat tv-skribenten Henrik Palle i en stor lædersofa, hvor han leger herreværelse med en række dvd'er i programmet "Hjemmebiografen". Begge tiltag er i en liga, der i sparetider kunne glide ned på en landsdækkende tv-kanal.  
Video stortrives
I en helt anden boldgade ligger Skype-stifterne Janus Friis og Nicklas Zenstrøm med Joost, der sender show og dokumentar fra broadcast-tv på nettet. Eller det schweizisk-amerikanske Zatoo, der streamer tv fra broadcast-senderne med 10 sekunders forsinkelse. De vil skabe 'den anden skærm' i familien. 
Spørgsmålet er, om broadcast-tv nærmer sig nettet eller omvendt? Bliver webvideo den samme udfordring for tv-stationerne, som blogging er for aviserne? 
Der er ingen tvivl om, at de mest friske og sjove tiltage er dem, der bliver lavet til nettet for små midler. Her stortrives galskaben og virkelysten.
Og vi er allerede langt fra de første år med video på nettet, hvor en tyk nørd blot skulle holde et webcam ud i strakt arm og filme sig selv. 
I 2008 bliver video på nettet lavet af professionelle folk, der har taget produktionsmidlerne i egen hånd. Og via set-top-bokse som Apple tv og Tivo er deres shows på vej til at gøre springet fra computerskærmen til tv-skærmen. 


