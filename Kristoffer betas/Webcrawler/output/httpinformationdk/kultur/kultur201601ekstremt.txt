Et ekstremt radikalt og poetisk opgør
Iranske Forugh Farrokhzad beskrev sit liv som ’et mørkt vers’. Men på farsi betyder hendes navn lys, og hendes kontroversielle og patosfyldte poesi brænder fortsat igennem på lige fod med litterære værker af forfattere som Ingeborg Bachmann, Virginia Woolf og Tove Ditlevsen
 Der findes få billeder af Forugh Farrokhzad i høj opløsning. De grynede fotos er derfor blevet en del af myten om det iranske forfatterikon.


 Forugh Farrokhzad var bare 19 år gammel, da hun med digtet »Synd« iltert og konfrontativt angreb det konventionelle kvindesyn i Iran anno 1954. Prominente imamer forlangte, at hun trak digtet tilbage. Det gjorde hun ikke. Og for første gang i Irans tusindårige lyriske historie satte en digter, og tilmed en kvindelig digter, ord på en kvindelig sensualitet og et i offentligheden ellers ikke-eksisterende kvindeligt begær:
»Jeg har syndet, en synd fuld af nydelse/ i hans favntag der brændte af varme/ Jeg har syndet i hans stålhårde/ hede og hævngerrige arme/ Jeg hviskede en kærlighedshistorie i hans øre:/ Jeg vil have dig, min skat/ Jeg vil have dig, min livgivende favn/ Du, min vanvittig elskede, i nat«
»Med det digt blev hun fra første færd udråbt til en promiskuøs kvinde, der opfordrede til utroskab og usømmelig adfærd,« fortæller Shadi Angelina Bazeghi, der har oversat store dele af Farrokhzads værk fra farsi til dansk. »Det var jo utænkeligt, at en kvinde kunne være et begærende og erotisk talende subjekt – og manden dermed et begæret objekt.«
Digtet skabte da også så meget forargelse og furore, at Farrokhzads daværende mand gav hende et ultimatum: ham eller digtene. Farrokhzad valgte digtene.
Og herfra går det stærkt. Farrokhzad udvikler sig til at blive en af de mest radikale og toneangivende digtere i Iran. Og hendes kritik af ægteskabet som en undertrykkende institution, af patriarkatet, religiøse konventioner og sociale traditioner er stadig uhyre nærværende og relevant. På lige fod med digtere som danske Tove Ditlevsen, engelske Virginia Woolf eller østrigske Ingeborg Bachmann har Farrokhzad med sit almengyldige blik og kritik skrevet sig ind i litteraturhistorien samt blevet et feministisk ikon for kvinder verden over.
Hendes værker oversættes til stadig flere og flere sprog og sælges i stadig flere eksemplarer. I 2013 udkom den hidtil mest omfattende oversættelse af Farrokhzads værk på dansk under titlen Kun stemmen bliver tilbage. Shadi Bazeghi stod for oversættelsen, mens redigeringen skete i fællesskab med Mette Moestrup, der også har forfattet bogens efterord. På blot to år har oversættelsen solgt over al forventning og er netop blevet trykt i tredje oplag. Shadi Bazeghi og Mette Moestrup diskuterer stadig Farrokhzads liv og værk i diverse litterære, kulturelle og feministiske fora – senest på Testrup Højskole tidligere på måneden, og her var Information med.
Hun hyldes – og censureres
Forugh Farrokhzad blev født i Teheran i 1935. Kun 32 år senere omkom hun i en bilulykke. Men selv om hendes liv var tragisk kort, efterlod hun sig altså et forfatterskab, der har sat – og fortsat sætter – sig aftryk som ingen kvindelig iransk digters tidligere har gjort. Hun hyldes i dag – og ikke bare i Iran, men i hele verden – for sin særegne poetiske stemme, sin kritiske tilgang til ægteskabsinstitutionen, til patriarkatet som magtstruktur og til religiøse og traditionelle tabuer.
»Alle iranere kender Forugh,« fortæller Shadi Bazeghi. De fleste store iranske digtere omtales typisk ved efternavn, men med Farrokhzad er det anderledes: »Man er på fornavn med hende, tæt på hende, hun er en søster. Og det er hun for både den midaldrende grønthandler og de purunge studerende, der begge kan recitere lange passager af hendes poesi udenad. Hun er kult, kendt og mytisk i Iran, som Bowie er det i Danmark.« Men trods dens folkelige appel betragtes Farrokhzads poesi i Iran stadig også som stærkt kontroversiel.
Det er næsten umuligt at opstøve en ucensureret udgave af hendes tidlige værker, samtidig med at man kan købe kopper, T-shirts og musemåtter med Forughs digte på de fleste gadehjørner i Teheran, forklarer Bazeghi: »Hun er blevet en poetisk institution uden for institutionen.«
Ægteskabskritik
Digtet »Synd« var startskuddet til digtsamlingen Fanget, der handlede om ægteskabet som en brutal og undertrykkende social konstruktion. »Forughs Fanget er en direkte kritik af patriarkatet som globalt og generelt princip,« fortæller Shadi Bazeghi og peger på, hvordan vielsesringen hos Farrokhzad beskrives som en »underkastelsens og slaveriets ring«.
Farrokhzads poetiske kritik af ægteskabsinstitutionen blev opfattet – og opfattes stadig – som ekstremt radikal. Mette Moestrup ser Tove Ditlevsen som en dansk pendant: »Begge digtere oplevede moderskabet, ægteskabet og samtidens konventionelle kvindesyn som en spændetrøje, som noget konfliktfyldt og desillusioneret. Men hvis man sammenligner Forughs »Synd« med for eksempel Tove Ditlevsens »De evige tre«, så er Forugh faktisk meget mere direkte erotisk, end Ditlevsen nogensinde var. Det ville helt sikkert også have været uhørt at skrive som Forugh i Danmark i 50’erne,« siger Moestrup.
Det er for både Mette Moestrup og Shadi Bazeghi vigtigt at understrege, at udgivelsen og oversættelsen af Kun stemmen bliver tilbage ikke er et kulturpolitisk projekt. Farrokhzad er ganske vist en iransk digter, der – som Bazeghi formulerer det i forordet – »i revolutionerende og radikal grad gjorde op med traditioner, konventioner og tabuer i sin samtid«. Men først og fremmest er hun en kvinde, der skrev enestående poesi. »Vi hører hendes stemme som alt for stor til at kunne passe i en nationallitterær eller litteraturhistorisk kasse,« forklarer Moestrup.
Det er ikke kun tematisk, Forugh går sine egne veje. Hun begynder at skrive digte i frie og originale former i En anden fødsel fra 1963 og den posthumt udgivne Lad os tro på begyndelsen af en kold årstid. »Forugh udvikler i løbet af sit forfatterskab sit helt eget billed- og begrebsunivers.
Noget af det, der virkelig kendetegner hendes billedsprog og tankeføring er, at hun ofte går fra det abstrakte til det sanselige. I især vestlig poesi går man typisk fra sans til abstraktion, fra det konkrete til det generelle, ikke omvendt som Forugh,« siger Mette Moestrup og nævner sprogbilleder som »forårets vindue« og »forbindelsens lamper«. Den form for sanselige abstraktioner omtales i dag ofte som deciderede »forughske«, påpeger Shadi Bazeghi.
Tove, Virginia og Forugh
Sanseligheden og det fysiske nærvær, kampen mod de undertrykkende traditioner og sociale konventioner kombineret med en enestående poetisk stemme kendetegner ikke kun Farrokhzads forfatterskab. De kendetegner også Tove Ditlevsens, Virginia Woolfs og Ingeborg Bachmanns forfatterskaber. De skrev alle op imod et kvindesyn, de ikke kunne forlige sig med. De lå alle på forskellig vis i konflikt med ægteskabsinstitutionen, rollen som hustru eller opfattelsen af moderskabet som en uadskillig del af det at være kvinde. De hungrede alle – på hver deres vis med hver sin skrift – efter en frihed til både at være kvinder og selvbestemmende forfattere.
»At dræbe englen i huset er en del af ethvert kvindeligt forfatterskab,« skrev Virginia Woolf i 1932. Det var for Woolf en pligt at aflive forestillingen om den pligtopfyldende, charmerende og tiltalende hustru, og at »dræbe englen« var en vigtig del af det at »fortælle sandheden om sig selv som kvinde og krop,« som hun formulerede det.
Farrokhzad søgte også at tage livet af et bestemt kvindebillede. Hos hende var det »at dræbe englen« at drive den mytiske kvindeskikkelse Leyli ud af både kvinden og mandens bevidsthed. Leyli er en del af den romantiske og mytiske fortælling om Leyli og Majnun, der ifølge Shadi Bazeghi er en slags iransk pendant til Shakespeares Romeo og Julie. I digtet »På Leylis grav« forsøger Farrokhzad at gøre op med et særligt kærlighedsideal, der er desillusionerende for både kvinden og manden.
»Digtet er et opgør med et falsk, gammeldags og forsimplet kvindebillede, som spærrer for, at manden og kvinden kan se hinanden rigtigt i øjnene,« forklarer Bazeghi og henviser til digtets tredje strofe:
»Du har fortabt dig i mine øjne, hvem var Leyli? Hvor længe skal hendes mytiske øjne bestå? Du er fanget i en illusion og ført bag lyset«
Ligesom Farrokhzad ville blotlægge patriarkatets, religionens eller traditionernes magt med sin poesi, søgte hun altså også at blotlægge, hvordan kulturelle forestillinger og myter har magt over og indflydelse på vores køns- og kærlighedsforestillinger.
Rum til det komplekse
Det er for Mette Moestrup og Shadi Bazeghi kendetegnede for Ditlevsen, Woolf, Bachmann og Forugh, at de alle »rakte ud over deres tid« ved at opløse nogle ganske eksistentielle og globale modsætningspar og forsimplede skel mellem kønnene. Ifølge Mette Moestrup er det digterens fornemmeste opgave at skrive op imod og svare på sin tid. »Og det her oprør er altså ekstremt radikalt.
Det handler hos Forugh om at yde konsensusmodstand, at tage kampen op og opgøret på sig. Forugh skriver ikke jovial og handlingsanvisende poesi, det er ikke hende, man skal vende sig mod for at få trøst,« fortæller Moestrup. Man skal derimod vende sig mod Forugh – eller mod Woolf, Bachmann og Ditlevsen – når man søger et rum, hvor det komplekse og genstridige får lov til at sameksistere.
Mette Moestrup beskriver, hvordan Forugh med sin krop, sit køn og sit hjerte skaber et helt enestående rum, hvor der er plads til det, man ellers ikke kan rumme. »Og det er derfor, hun har ramt så mange så stærkt på tværs af geografi, religion og køn. Hun var en kvinde, der ofrede alt for sin poesi og gjorde en forskel med sin kompromisløse skrift,« siger hun og fremhæver en linje fra Farrokhzads senere forfatterskab:
»Hele min eksistens er et mørkt vers.«
Privatfoto
Den iranske nybølge
Farrokhzad har ikke kun efterladt sig et mærke i de litterære landskaber. Da hun efter udgivelsen af digtet »Synd« blev skilt og efterlod sin søn hos sin ekssvigermor, rejste hun i 1956 til Europa for at studere film. Hun havde brug for en pause fra poesien og det indignerede Teheran, forklarer Shadi Bazeghi. Få år efter skrev og instruerede hun den poetiske og prisbelønnede dokumentar Huset er sort fra 1962, der skildrer livet i en spedalsk koloni.
Filmen var en afgørende forløber for de visionære strømninger og film, der i slut-60’erne karakteriserede den iranske filmindustri: den iranske nybølge. Bølgen var en reaktion på filmindustriens ukritiske, overfladiske og ofte meget glamourøse fremstilling af tilværelsen i samtidens Iran og går altså op imod mange af de dogmer og konventioner, som Farrokhzad også anfægtede – først poetisk og derefter også filmisk.
»Forughs poesi er en visuel poesi – både i hendes film og i digtsamlingerne,« fortæller Bazeghi. »I Huset er sort kombinerer hun de elementer, der senere blev hjørnestenene i den iranske nybølge: det poetiske og æstetiske i samspil med det dokumentariske, politiske og filosofiske,« siger Bazeghi.
Og ligesom hun med »Synd« eller med »På Leylis grav« giver stemme til et kvindeligt subjekt, der ikke har en stemme i offentligheden, giver hun med Huset er sort et ansigt til dem, der i bogstaveligste forstand har mistet deres ansigter. Eller som spedalske står til at miste det.
»På den måde gør Forugh endnu en gang op med vores vante forestillinger; denne gang om skønhed og hæslighed,« siger Moestrup.
En ensom feminist
I et åbent brev i anledningen af Kvindernes Dag i Iran i 1955 dedikerede Farrokhzad sit værk til sine søstre med dette ønske:
»Mit ønske er, at iranske kvinder får samme rettigheder som mænd. Jeg er fuldt ud klar over, hvilke lidelser mine søstre gennemlever som følge af mænds uretfærdigheder.«
Selv om dedikationen er til søstrene alene, så er det vigtigt at forstå, at Farrokhzads kritik ikke alene retter sig mod mandens rolle i patriarkatet. Manden er også underlagt ægteskabsinstitutionen og patriarkatet, fremhæver Mette Moestrup. Og ligesom manden har kvinden altså også et ansvar, forklarer Shadi Bazeghi:
»Forugh er kritisk over for de kvinder omkring hende, der ser sig selv som hjælpeløse ofre og passivt ligger under for andres vilje.«
Farrokhzad var glødende feminist, men havde i sin samtid ingen feministisk bevægelse at læne sig opad og stod derfor ret alene med sit frigørelsesprojekt.
»I dag er hun et feministisk ikon. Kvindelige iranske kunstnere som Sussan Deyhim eller Shirin Neshat har brugt Forugh utrolig meget i deres arbejde,« fortæller Bazeghi.
Neshat har brugt meget af Farrokhzads poesi til både at kritisere kvindeundertrykkende strukturer og samtidig rette en kritik mod Vestens stereotype blik på den iranske kvinde og kultur i fotoserien Women of Allah.
»Det er, fordi Forugh på så mange niveauer nedbryder modsætninger, at det lykkes hendes poesi både at være feministisk og samtidig vise, hvordan en kvindelig erfaring ikke er en anden erfaring, men simpelthen bare en menneskelig erfaring,« siger Mette Moestrup.
Farrokhzad var på så mange måder forud for sin tid. Hendes sanselige, patosfyldte poetik og hendes subversive, radikale og kønspolitiske projekt pegede kompromisløst fremad, hvorfor hun i dag er lige så rørende nødvendig og nærværende som dengang. Som Shadi Bazeghi skriver i forordet til Kun stemmen bliver tilbage:
»Forugh kommunikerer med sin stemme, sine øjne, sine hænder, sit ironiske smil, sin ensomhed og sin ufravigelige kærlighed.«
Og mon ikke det er derfor, så mange stadig lytter til hende.

