Stedord
Mange af de uvaner og nye vaner, der skurrer i gamle ører, kommer af sjælden læsning og i den forbindelse især af hukommelsestabet over for den danske litterære tradition, som er indskrænket til korte møder i undervisningen og beskeden omgang med bøger


 I et læserbrev i avisen står der, »at EU i praksis belønner Israel for sine krænkelser af menneskerettighederne og folkeretten«. En stærk og paradoksal påstand er det, at EU begår sådanne slemme krænkelser og endda belønner et vist land for dem. Det skyldes da også kun den voksende forvirring blandt danske sprogbrugere, som på den måde krænker retskrivningen og stedordenes logik. Udsagnet må handle om Israels adfærd, altså ’dets krænkelser’og ikke ’sine’, der jo henviser til sætningens subjekt.
Fejltypen er blevet almindelig ligesom så mange andre grammatikalske fejltrin som del af de hastige, accelererende ændringer i tale- og skrivevaner, som finder sted i vor tid. Mange af de uvaner og nye vaner, der skurrer i gamle ører, kommer af sjælden læsning og i den forbindelse især af hukommelsestabet over for den danske litterære tradition, som er indskrænket til korte møder i undervisningen og beskeden omgang med bøger. Selv i videregående faguddannelser beskæftiger man sig nødigt med tekster og værker før 1960.
Jeg siger ikke, at modernist-generationens forfattere fra det år og senere digtere ikke håndterer sproget smidigt og korrekt, men tempoet i ny litteratur er øget og fornyelser blomstrer, så rødderne brydes op i fantasifulde syntaksoprør. Lovbrud er nødvendige, men kun interessante, når man kender loven. Dårlig brug af stedord har ingen kunstnerisk værdi. Bedst er det at vide, hvad man sætter i stedet for det kendte.
Fortællingens humor
Et sommerbad i de store gamles romaner er en fredelig og langsom nydelse i rolige svømmetag. J.P. Jacobsens Niels Lyhne, der udkom i 1880, inviterer ikke til hastighedspræstationer, men animerer ved sin analytiske stil til fordybelse og lytten. Den anses for at være en grumme alvorlig roman om hovedpersonens triste livsskæbne, idet han kun dårligt består den prøvelse, han selv har pålagt sig som fritænker og kulturel oprører før til allersidst, da livet ellers er forspildt i mismod. Det er ikke ved indholdet, læseren får sin løftelse efter mange siders læsning, men ved udtrykkets rigdom. Det er ved opdagelsen af fortællingens humor. Den alvidende fortæller er hele vejen til stede i detaljerede beskrivelser af ydre forhold og indre tilstande med alle mellemregninger. Han hvisker os deres inderste tanker i sit eget sprog, måske indfarvet i deres, idet han italesætter dem over for læseren. Den unge tante Edele, som med sin brystsyge i landlivets friske luft er indlogeret hos Lyhnerne på Lønborggaard, hvor hun imidlertid snarere hentæres af længsel efter det elegante selskabsliv i København. Hun irriteres af familiens og gårdfolkets provinsielle sprog, der ikke kender eller fatter hendes forkælede klikesprog og de nuancer, der netop er livet i ordene, skjulte citater og raffinerede varianter af kendte vittigheder osv.
Selv talte de med en retskaffen Magerhed, saa man kunde føle Grammatikkens Ribben gjennem deres Fraser, og med en bogstavelig Anvendelse af Ordene, som om de havde dem frisk fra Kolonnerne i en Ordbog.
Stedord i knibe
Det sproglige sammenstød er aflyttet af den forfinede skribent, der selv i høj grad respekterede grammatikkens ribben, men kunne give skelettet kød og blod og skabe skikkelser i sproget som her, hvor han er i færd med at kontrastere to yderpunkter af omgangssprog, retskaffen enkelhed og skabagtig jargon. Nærhed og distance, Alvor og ironi. Både grundigt og pludselig korthuggent. Og det i stridigste og mest vidunderlige modsætning til dogmet show it, don’t tell it, som impressionisterne lancerede, og som man stadig docerer på alle skrivekurser og forfatterskoler. Og hvor stedordene måske kommer i knibe. Når en person skal på scenen, går der gerne ca. fire siders præsentation, før de kommer i aktion, her i romanen Niels Lyhnes mor og far, tante Edele og den naragtige ny huslærer hr. Bigum. Så begynder der at ske noget, men hvad er der ikke skabt af liv i sproget!
J.P. Jacobsen belønner i sin praksis læseren for sine krænkelser af fortællemådens modeluner med en tidkrævende vellyst. J.P. Jacobsen belønner i sin praksis læseren for hans eller hendes rolige hengivelse og humoristiske sans.

