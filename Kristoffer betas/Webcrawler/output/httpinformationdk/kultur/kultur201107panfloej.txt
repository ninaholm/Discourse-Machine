Panfløjte og synthesizer
I aktivering. Kurset er et 'ret og pligt'-kursus. Det betyder, at man har ret til at få tilbuddet og pligt til at tage imod det. Så er der balance i tingene, og alle får noget ud af det. Jeg har ret til at kræve, at jobcentret tvinger mig. Men på den anden side så har jeg også pligt til at blive tvunget. Det er kun rimeligt


 Jeg sidder til et jobsøgningskursus og håber, jeg bliver til noget.
Her få timer inde i det fireugers-kursus, det er min ret og pligt at deltage i, sidder jeg på en kontorstol, bagerst i en hestesko og ser på en entusiastisk dansende kvinde. Der er stemningsskabende fyrfadslys, rationeret stykvis pr. mand, på bordene, og fra tekøkkenet flyder meditativt no stress-musik. En barmfager, nærmest ødsel, blanding af indianersang, panfløjte og synthesizer. Vi er ved tredje gennemlyt, vil jeg tro, og jeg kan allerede mærke en indre ro syde. Må Guds evige velsignelse våge over denne lille, volumenudfordrende køkkenradio og dens automatiske repeatfunktion.
Jeg har ret til at blive tvunget
Det er underviseren, der danser. Et kort sekund havde jeg glemt det, men nu går det op for mig igen. Der er ikke tale om en konkurrenceegnet dans, med bevidste og klare stilvalg. Nej, vi er mere ovre i en dansens fristil, en stillestående, arytmisk bevægelse, primært båret af lodrette armbevægelser og cirkulære svingninger i hofteleddet. Havde tempoet været mere afdæmpet ville man uden anstrengelser tro, at musikken fra tekøkkenet og dansen var ét og samme værk.
Det er det ikke.
Den dansende underviser på denne kursets første dag hedder Britta. Hun er oprindeligt isenkræmmer, men er i dag en af Integros mest erfarne undervisere. Integro er en såkaldt privat aktør. De laver kurser for ledige og har gjort det i årevis. De seneste år er Integro vokset og vokset. Det er gået hurtigt og det er ikke gået ubemærket hen. Børsen har præmieret Integro med en Gazelle-pris. I dag er Integro en af de største virksomheder i branchen med afdelinger i hele landet.
»Hvor ser I dejlige ud! Jeg vidste bare, I ville være et super hold. Jeg vidste det bare,« siger Britta. Hun er søster til Integros grundlægger, Jytte.
Kurset er et 'ret og pligt'-aktiveringskursus for unge ledige under 30 år. Det betyder, at man har ret til at få tilbuddet og pligt til at tage imod det. Så er der balance i tingene, og alle får noget ud af det. Jeg har ret til at kræve, at jobcentret tvinger mig. Men på den anden side, så har jeg også pligt til at blive tvunget. Det er kun rimeligt.
Noget for noget.
»Er I friske? Er I? Ja, I er. Jeg er frisk, det kan jeg love jer! Vi får nogle fantastiske uger sammen, det kan jeg mærke! Jeg elsker nye mennesker! Elsker I ikke også nye mennesker?«
»Super!«
Britta er i personlig balance, siger Britta. Men mange arbejdsløse har ikke den samme personlige balance, forklarer hun. Det er noget af det, kurset her skal hjælpe os kursister med at få. Vi skal bygge hele mennesker op fra bunden, forklarer hun.
»Husk lige at slukke jeres mobiltelefoner. Hvis jeg hører én ringe, så samler jeg dem allesammen sammen i en kurv. Så kan I få dem, når vi holder. Det kan jeg godt finde på.«
Britta peger på kurven. Den ligger der og truer. Det er en fletkurv.
Faktisk vil Britta helst ikke omtales som underviser. For vi er lige, os alle sammen her på kurset. Der er et ligeværdigt forhold. Elever og undervisere er lige, og vi hjælper og inspirerer hinanden, siger Britta. Derfor vil hun også hellere kaldes konsulent.
Jeg ejer mit liv
Britta vender opmærksomheden mod dagens første overhead.
Den har været på hele tiden. Den har strålet i baggrunden helt fra morgenstunden. Det er en tegning af en glad sol, der byder godmorgen og velkommen. Solen siger, at det bliver en spændende dag. Men solen siger også, at det er dit eget ansvar, at få noget ud af dagen.
»Du ejer dit liv,« siger solen.
Britta giver solen ret. Man skal selv tage ansvar. Britta kan ikke redde hele verden. Heller ikke selvom søster Jytte hjælper til.
Nu har vi lavet navneskilte.
Vi er i gang med præsentationsrunden. Britta har været meget begejstret for alle indtil videre. Der er en finansøkonom, en smed, en maskinmester, en kosmetolog, en kontoruddannet, en bygningskonstruktør, en cand.merc'er og en statskundskabsuddannet  mig. Flere har kun været ledige ganske få uger.
Grundighed
Det er en meget grundig præsentationsrunde, Britta guider os igennem. Der er blevet spurgt ind til ferier, fritid, havearbejde, biler, motorcykler, livretter, tilbudsjagt, dykkercertifikater, fodbold, tv-shows, yndlingsmusik, musicals, byture, bryllupper, fødsler, tagrender, karse, uheld, held i uheld, vin, negle, brød, bær, regnvejr, bustider, film, sko, dild og myg. Ting, folk sikkert ikke drømte om var vigtigt, før Britta begyndte sine interviews, er blevet gennemgået i nanoteknologisk detaljeringsgrad.
Nu er det min tur.
Britta kigger på mig med åbne arme.
»Ja, Lau, så er det dig.«
»Jeg er cand.scient.adm.«
»Cand.scient.hvad?«
»Det svarer til statskundskab.«
»Statskundskab! Spændende! Jeg kender godt statskundskab. Det er bare så flot, Lau. Sådan nogen som dig, I er jo meget, meget eftertragtede. Ved du godt det?«
»Vi er de kolde hænder.«
»Du har kolde hænder?«

