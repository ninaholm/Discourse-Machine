Louisiana Lit



 Litterært er det i Humlebæk, det sker i de kommende dage. Louisiana Literature-festivalen har for alvor placeret sig på verdenskortet som en vigtig festival med de største internationale forfattere. Årets program overgår sig selv, både hvad angår kvalitet af forfattere og geografisk spredning. Her et lille eksklusivt udvalg af, hvad jeg i de kommende dage især vil anbefale at gå efter.
Lydia Davis: Den eksperimenterende amerikanske forfatter råder over et helt katalog af skriveformer og bruger dem alle. Hun er nok ’forfatternes forfatter’, men jeg er sikker på, at hun griber endnu flere. Hun optræder fredag kl. 18.
Péter Esterházy: Jeg iler videre til den ungarske skælm, charmør og mesterfortæller, der bedre end nogen anden skriver om sin adelige slægt og dermed hele Europas turbulente historie. Han optræder fredag kl. 18.30.
Joyce Carol Oates: Den amerikanske prosaist kan blive den næste modtager af Nobelprisen i litteratur. Hun har i et halvt århundrede skrevet om spændinger og splittelser i et USA præget af vold, racisme og klasseskel – og kærlighed. Hun optræder fredag kl. 20.
Margaret Atwood: Igennem myter og eventyr formår den canadiske forfatter at skrive medrivende og begavet om, hvordan vi får genskabt vores ødelagte civilisation. Sortsynet og fantastisk dissekerer hun verden i sine store fortællinger. Hun optræder lørdag kl. 12.
Teju Cole: Jeg er meget nysgerrig på ham her, outsider og immigrantforfatter, der forlod Lagos som ung og flyttede til Brooklyn. Formmæssigt skulle hans måde at læse byen på, dens mange lag og fortællinger, være noget helt særligt. Han optræder lørdag kl. 16.30.
Herta Müller: Jeg har mødt den rumænsk-tyske forfatter flere gange. Hun er kompromisløs og betagende, når det gælder om at skildre livet i et diktatur, hvad det gør ved det enkelte menneske, dets krop og sprog. Hun skriver som en engel. Hun optræder søndag kl. 15.30.

