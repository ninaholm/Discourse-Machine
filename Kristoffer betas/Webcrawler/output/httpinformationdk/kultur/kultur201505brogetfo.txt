En broget forsamling
Det smarte ved børn er, at man skal læse for dem. Næste gang, jeg selv får chancen for at gøre lige netop det, bliver det Pija Lindenbaums og Stina Wirséns kæmpedramaer i miniformat, jeg vælger
 Illustration: fra Stina Wirséns ’Liten’. Bonnier Carlsen Bokförlag och Brottsoffermyndigheten, 2014


 Hvad læser de store svenskere for de små svenskere? De læser især Pija Lindenbaum (født 1955) og Stina Wirsén (født 1968). Det ses bl.a. af de lister, biblioteker i Sverige offentliggør over de mest udlånte børnebøger i anledning af den internationale børnebogsdag, 2. april. Både Lindenbaum og Wirsén er tegnere, der skriver deres egne billedbogstekster. Mange af Lindenbaums titler er udkommet på dansk, og det forlyder, at Wirséns Vem-serie er på vej til Danmark.
Egentlig burde samtlige af de to tegneres bøger findes på dansk. De er nemlig fremragende eksempler på, 1) billedbøger kan være kunst, 2) at billedbogen er en kunstform, der udvikler sig, og 3) at vi hele tiden har brug for nye, det vil sige samtidige, kunstværker inden for genren. Til punkt 3 kan man tilføje: Samtidige værker, der også for eksempel kan afspejle nogle af de nogle og tredive forskellige familieformer, der findes. Og til punkt 1 og 2: Tegningerne i Wirséns helt nye Jag gad jeg godt bare have hængende på væggen. En knaldsort og samtidig tøvende streg, der har skitsens liv, på en ny farvebaggrund for hver eller hver anden side.
Et af den slags værker, der er fløjtende ligeglad med, at børnelitteratur er målgruppelitteratur.
Pija Lindenbaums første billedbog med egen tekst fra 1990 kom på dansk året efter med titlen Else-Marie og minifædrene. Der er syv af de små fædre i ens cottoncoats og med hatte og mapper. En moderne eventyrfamilie? En anden populær titel er Lill-Zlatan och morbror raring (på dansk Lille-Laudrup og den bedste onkel, 2007). Lill-Zlatan er et kælenavn, den rare onkel har givet sin niece, Ella. Selv er onkel Tommy ikke særlig god til fodbold, men til gengæld syneshan »himla mycket om« at være sammen med Ella. I stedet for at spille fodbold hører de opera, de leger døden, og tit kigger de bare på folk. Men så en dag har Tommy besøg af Steve, der kommer fra »nåt Trelleborg«, hvorfor Ella ikke fatter, hvad han siger. Hun synes, gæsten skulle være blevet i Trelleborg. Lill-Zlatan och morbror raring er et jalousidrama af de helt store, der ender nogenlunde godt, fordi det viser sig, at Steve »nærmest er verdensmester i fodbold«.
Pija Lindenbaums billedbøger gør ikke stor reklame for kernefamilien. Ella er heldig at have sin onkel. Gittan, der er en anden af Lindenbaums karakterer, er overladt til sine fantasivæsener, når hun er ensom og har brug for trøst. I Gitte gemmer sig (dansk udgave, 2012) viser et opslag i blålilla farver med en enkelt lysstribe Gitte, der sidder i en slags pulterkammer for at tænke. Da hun har siddet der i »sikkert tusind minutter« ser hun sig omkring, »og så er hun ikke længere alene«.
Sådan er det
For i pulterkammermørket viser der sig nogle små pelsdyr. De plejer at hænge ud der. Historiens realistiske og urealistiske elementer befinder sig på samme niveau, for som teksten siger: »En gang imellem er det sådan.« Altså en gang imellem er der små dyr, der kan synes, det er synd for én, når man er alene og ked af det.
En af Stina Wirséns allernyeste titler skildrer også et ensomt barn – og et udsat barn. Liten (2014) handler om vold i hjemmet. Stina Wirsén tegner ikke mennesker, hun tegner figurer med sort konturstreg og i klare farver, en blanding af tøjdyr og … pokémoner måske. Der er i hvert fald noget japansk tegneskønhed i hendes streg. Hvem som helst uanset køn og farve kan spejle sig i hendes figurer. Teksten i Liten begynder, karakteristisk for Wirsén, sådan her: »Titta! En som er liten, som heter Liten. Och två som er stora, som heter Ena och Andra.«
Teksten er knap, Wirsén tegner ikke volden, hun tegner Liten, der er kravlet ind under et bord, for Liten ved, »at nu bliver det farligt. Igen«.
Wirséns Vem-serie er egentlig også voldsom – og endda blodig – men det voldsomt dramatiske foregår mellem figurer, der alle er af samme beskedne størrelse, og egentlig helst vil være søde ved hinanden. De kommer bare til skade med hammer og sav, når de bygger noget, eller de bliver jaloux og slår og bider hinanden, eller ødelægger hinandens sandslotte og tårne. Wirséns historier er uopbyggelige – og morsomme som fan: »Hun sparker tårnet i stykker! Katten sparker også! Ha!«
Nu er det spændende
Komikken i Vem-bøgerne opstår især i de udbrud over tegningerne, teksten udgør: »Hvad laver katten nu?« eller »Nu er det spændende …« eller bare »Se!« Det spændende sker lige dér, lige nu, for øjnene af læserne.
Hos Lindenbaum kan drenge lege med barbiedukker og piger spille fodbold. Den sorte legekammerat i Micke-bøgerne er ikke the token black guy, ikke en kliché, men en stor dreng med krøller, det er dejligt at røre ved, og som Micke ser op til. Wirsén undlader at pege på køn og hudfarve. Indimellem bruger hun personlige pronomener som han og hun, men hendes figurer er det, hun kalder »en broget forsamling«. Så ja, man kan krydse af ved både genusperspektiv og normkritik og hvad-vi-har-fra-Sverige i tilfældene Lindenbaum og Wirsén – og de anbefales begge på Facebooksiden Feministiska barnböcker.
Jeg er ikke den, der siger, at Lindenbaum og Wirsén ikke er så feministiske og normkritiske, at det gør noget, for selvfølgelig gør det noget i 2015 at lave børnebøger, der afspejler den mangfoldighed, der faktisk findes, og de mange måder at være og ikke være familie på, der også findes. Det spændende er, at ingen af de to fremstiller en fodboldglad pige eller regnbuefamilien som et ideal. Mangfoldigheden findes bare. De har heller ikke berøringsangst; det må godt må være besværligt at forelske sig på barnemåden i sin onkel, der findes børn, hvis største bekymring er, om de store derhjemme skændes og slås. De to skrivende tegneres arbejder viser, at når det foregår i kunstnerisk form, kan man faktisk holde til at forholde sig til de helt svære emner. At være lille er nemlig et stort drama. Hver dag.

