Myten om Systemskiftet
Demokratiet er ikke så selvfølgeligt i Danmark, som den friserede version af Danmarkshistorien lader forstå
Vane. I 1972 gennemførte man det gamle ritual med at hylde overhovedet i kongehuset som regent, da Margrethe II blev dronning. Statsminister Jens Otto Krag bemærkede dog i sin dagbog, at 'en rigtigere formulering ville have været at bede dronningen bekræfte den afdøde konges parlamentarisk korrekte udnævnelse af regeringen'.


 Essay: Den 24. juli for 110 år siden tiltrådte Danmarks første Venstre-regering. Den havde ikke som sine forgængere Folketingets flertal imod sig. Vi siger derfor, at Danmark fik parlamentarisme i 1901. Herefter kunne en regering ikke blive siddende imod et flertal i Folketinget. I 1901 blev den folkelige kontrol over statsapparatet endelig indført.
Denne historie er en del af den idyllisering af dansk demokratihistorie, som Venstre og også historikere og retsvidenskabsfolk har bidraget til. Idylhistorien er ikke skrupforkert. Det har siden været umuligt for en statsminister at blive siddende med et udtrykkeligt folketingsflertal imod sig. Men kongerne accepterede ikke demokratiet. Og i 1920 udløste Christian X landets alvorligste forfatningspolitiske krise ved selv at fyre regeringen.
Politikerne kaldte fortsat kongen for regeringschefen. Der var længe 1901 efter et stort råderum for kongen og kongerne Christian IX (1863-1906), Frederik VIII (1906-12) og Christian X (1912-1947) brugte det.
De nye ministre bidrog selv til at opretholde uklarheden om deres forhold til kongemagten ved at omtale sig som 'kongens råd'. Da Christian IX døde i 1906, stillede ministrene efter sædvanlig praksis deres embeder til rådighed for den nye konge, Frederik VIII, så han kunne udnævne en anden regering, hvis han havde lyst. Det gav ikke mening, hvis Folketinget var blevet regeringens arbejdsgiver.
Ingen statsminister har parlamentarisk stået stærkere end Thorvald Stauning. Alligevel hyldede han så sent som i 1937 Christian X som regeringschef ved dennes 25-års 'regeringsjubilæum'.
Kongen fortsatte med at stille krav
Selv i 1972 gennemførte man det gamle ritual, da Margrethe II blev dronning. Statsminister Jens Otto Krag bemærkede dog i sin dagbog, at »en rigtigere formulering ville have været at bede dronningen bekræfte den afdøde konges parlamentarisk korrekte udnævnelse af regeringen«.
Forfatningskampen måtte fortsætte under fordækte former efter 1901, fordi man ikke havde fået en anden grundlov end den reaktionære grundlov af 1866. Parlamentarismen blev dog ikke udtrykkeligt fastslået, da man i 1915 ændrede Grundloven. Selv så sent som i 1939 turde de parlamentariske partier ikke skrive parlamentarismen ind i Grundloven. Først i 1953 var tiden moden til det.
For kongen ønskede også efter 1901 at kunne udnævne en regering imod Folketingets flertal. Og så sent som i 1924 og igen under besættelsen bestemte kongen, hvem der skulle have visse ministerposter. Kongen fortsatte også med at stille krav til regeringens politik. Han ville også bestemme, om der skulle være valg, hvilket fik betydning i 1910 og 1920. Han afskedigede også regeringer, uden at der var konstateret et flertal imod dem i 1908, 1913 og 1920.
Takkefest for Systemskiftet
Kongerne greb på egen hånd især ind i udenrigspolitik og forsvarspolitik. I december 1903 førte Christian IX hemmelige forhandlinger i Potsdam med den tyske kejser Wilhelm. Forhandlingerne foregik helt uden om de danske ministre. Først senere hørte de om forhandlingerne. Forhandlingerne var en del af den tyske kejsers planer om at etablere en front vendt mod England. Parterne i fronten skulle først og fremmest være Tyskland og Rusland, men Danmark lå jo ved porten til Østersøen. Kejseren mente ikke, at Københavns befæstning med sikkerhed kunne modstå et engelsk angreb og heri var den danske konge enig. Måske kunne danskerne bemyndige tyskerne og russerne til at bruge København som base. Det var en prekær plan for den danske neutralitet, men heldigvis for regeringen var chefen for den tyske generalstab slet ikke enig med sin kejser i, at det var en god ide at holde englænderne ude af Østersøen. Tværtimod ville han lokke englændernes flåde ind i Østersøen og knuse den dér. Kejserens forslag til den danske konge var derfor uaktuelt. Således undgik kongen at kompromittere Danmark over for briterne.
Under Første Verdenskrig førte Christian X også sin egen udenrigspolitik. Og da Tyskland 9. april 1940 besatte Danmark, sad statsminister og udenrigsministeren og så på kongen for at høre hans beslutning om, hvorvidt kampen mod tyskerne skulle fortsætte eller standse. At de sikkert havde gjort indsigelser, hvis kongen havde villet fortsætte kampen, ændrer ikke ved, at de lod, som om det var kongen, der skulle træffe den vigtigste politiske afgørelse i Danmark i det 20. århundrede.
Men hvad skabte myten om et knivskarpt Systemskifte i 1901? Jo, tilhængerne af parlamentarisme råbte i 1901 så højt, de kunne, at nu havde parlamentarismen sejret, for at sikre den. Kongen skal selv have håbet på en fest for ham, men ikke på fest for et 'Systemskifte'. Men Venstre-politikere satte en kæmpestor takkefest på benene for at takke for 'Systemskiftet'. Kritiske røster, der undrede sig over, at kongen skulle takkes for at udpege en regering, som var i overensstemmelse med Folketingets flertal, blev overhørt. I takkefesten indgik et folkeoptog på 15.000 mennesker til Amalienborg. Det kunne kongehuset både glæde sig over og frygte. Det gjorde det ikke lettere for kongen, at en deputation på 60 mand forklarede kongen, at man ikke takkede for at 'tilegne' kongen for Venstre, man takkede for en forandring i 'regeringsmåden'. Men kongen og Højre så anderledes på situationen.
Forbitret modstander
Nok blev den 82-årige kong Christian IX i april 1901 præsenteret for et valgresultat, der havde knust Højre i en sådan grad, at endnu en Højre-regering stablet på benene med Estrups hjælp ville have været en provokerende hån mod vælgerne. Kun otte af Folketingets 114 medlemmer var egentlige Højrefolk. Men den almueagtige respekt for kongen var indarbejdet gennem mange århundreder. Det krævede stor takt overhovedet at nærme sig det pinagtige emne om et regeringsskifte over for majestæten.
Demokratiet havde meget at kæmpe imod endnu. Også i parlamentet. Venstre havde nok et strålende flertal i Folketinget. 76 af de 114 medlemmer tilhørte J.C. Christensens reformparti og dertil kom, at de i alt væsentligt blev støttet af 16 moderate Venstrefolk. Allerede på dette tidspunkt var det begrænset, hvad der skilte de to partier. Senere blev de helt sammensluttet. Men Landstinget havde fortsat vetoret over for regeringens politik. I Landstinget var de næste år Mogens Frijs' otte frikonservative medlemmer tungen på vægtskålen. De afgjorde, hvad regeringen kunne komme igennem med. 12 af medlemmerne i Landstinget var udpeget af kongen, der hævdede, at de sad der på livstid. De kongeudnævnte var ikke imødekommende overfor regeringen. Til dem føjedes en stor valgt Højre-gruppe med den forbitrede modstander af demokrati Jacob Estrup som leder. De øvrige 54 medlemmer af Landstinget var siden grundlovsrevisionen i 1866 valgt inddirekte via et kompliceret system, hvor de største skattebetalere på landet for det meste godsejere skulle vælge halvdelen af valgmændene, mens den anden halvdel blev valgt af Folketingets vælgerkorps inklusive de største skattebetalere, som altså stemte to gange. Godsejerne sad tungt på Landstinget.
Grundloven fortalte kongemagten, at den havde den udøvende magt. Selv om kongen i 1901 efter intens bearbejdning fra omgivelserne nåede frem til, at endnu en Højre-regering ikke i denne situation var mulig, lå heri kun, at kongen i dette tilfælde foretog en vis tilpasning til ønskerne i Folketinget. Men han bad ikke valgets sejrherre, Venstres J.C. Christensen, om at danne regering. Spørgsmålet om regeringsmagten blev trukket i langdrag, så dannelsen af en ny regering ikke tog sig ud som om et kongeligt knæfald for valgresultatet.
Parlamentarismen sejrede - endeligt
Efter valget i april 1901 udspillede der sig omkring kongen mange intriger for at få ham til at drage konsekvensen af Højres tordnende valgnederlag. Flere i kongefamilien og en række andre personer, der stod hoffet nær, mente, at et regeringsskifte var uundgåeligt. Privatbankens direktør Aksel Heide søgte audiens hos kongen om spørgsmålet. Heide var tillige medlem af ØK's bestyrelse. Ved hoffet udfoldede især svigerdatteren prinsesse Marie bestræbelser for at få kongen til at udpege en regering med baggrund i Venstre. Prinsesse Marie var aktionær i Østasiatisk Kompagni. I spidsen for ØK stod tidens store indflydelsesrige finansmand H.N. Andersen. Næstformand i ØKs bestyrelse var juraprofessoren J.H. Deuntzer. H.N. Andersen og prinsesse Marie så i denne mand et velegnet emne til posten som konsejlspræsident (statsminister), da han i modsætning til J.C. Christensen, var akademiker med forbindelser til den københavnske elite. I kongens øjne har det talt til Deuntzers fordel, at han havde meldt sig som frivillig til krigen i 1864. Det skadede nok heller ikke, at Deuntzer ikke var aktiv politiker, han var slet ikke medlem af Folketinget og af Venstre, han stod uden praktisk politisk erfaring. Valget af Deuntzer til konseilspræsident var dermed kun en mindre indrømmelse til Venstre. Det skulle ikke se ud, som om kongen helt kapitulerede over for Venstre og parlamentarismen. Ifølge myten skal kongen have spurgt Deuntzer om han var venstremand ,og Deuntzer skal have svaret 'i nogen grad', hvad der beroligede kongen. Deuntzer blev først optaget i Venstre, da han i 1902 ved et suppleringsvalg blev indvalgt i Folketinget. Han havde kun truffet J. C. Christensen en eneste gang, før de dannede regering.
Da Folketinget trådte sammen den 5. oktober 1901 gik kongen selv på talerstolen for at læse trontalen op, der fremlagde regeringens program. Det var ikke sket før, men kongens personlige fremlæggelse af talen kunne både udlægges som en forsonende gestus i forhold til Venstre, men også som en markering af, at regeringsmagten stadig udgik fra kongen. Kongemagten forlod først fra denne opfattelse, da Christian X døde i 1947. Vejen for parlamentarismens indskrivning i Grundloven i 1953 var banet. Det var ikke i 1901, parlamentarismen sejrede endeligt, den sejrede først politisk og formelt som følge af Anden Verdenskrig.
Demokratiet er ikke så selvfølgeligt i Danmark, som den friserede version af Danmarkshistorien lader forstå.

