Litterær skurk



 Det er svært at blive færdig med angrebet på Charlie Hebdo. Selv om det er ude af proportioner at tale om angrebet på satiremagasinet som Europas 9/11, så er vi slet ikke faldet til ro i at forstå, hvad angrebet får af betydning for vores intellektuelle diskussioner, og ikke mindst hvad det får af konsekvenser for de betændte konflikter på vores skrøbelige kontinent.
Noget vi åbenlyst heller ikke kan blive færdige med, selvom der er gået 70 år, er den store norske forfatter Knut Hamsuns nazistiske fortid. Den norske litteraturforsker Tore Rem har, som det fremgår af de følgende sider, lige skrevet en ny stor biografi om Hamsun med vægt på hans nationalsocialistiske engagement, antisemitisme og besøg hos selveste Goebbels og Hitler. Betydningen af Hamsuns politiske engagement på tyskernes side i verdenskrigen for hans litterære værker har været årsag til en strid lige siden krigens slutning. Nogle har lagt deres lod på det litterære og forsøgt at undskylde det politiske, andre på det politiske og fordømt det litterære, mens endnu andre på forskellig vis har forsøgt at balancere mellem litteratur og politik.
I virkeligheden er det jo meget enkelt. Selvom Hamsun politisk åbenlyst var en enorm skurk, så kan han godt have skrevet nogle af de største romaner i det tyvende århundrede. Hans litteratur kan sagtens hæve sig langt op over hans ideologiske udskridelse. Men hvorfor er det så svært at acceptere litterær autonomi, og hvorfor bliver vi ved med at diskutere Hamsun? Der findes mange eksempler på store forfattere, som har været politiske tåber. Der var sågar nogle, der ikke mente, at Mo Yan skulle have nobelprisen i litteratur, fordi han ikke tydeligt havde talt det kinesiske styre imod. De samme må så også mene, at Hamsun med tilbagevirkende kraft skal have frataget sin Nobelpris.
Princippet om at adskille det litterære værk fra forfatterens politiske rolle er fundamentalt til enhver tid; også selvom det godt nok er svært at holde fast i, når man som hos Tore Rem får detaljerne i Hamsuns nazisme og finder ud af, i hvor høj grad Hamsun brugte sin forfatterrolle i en dybt problematisk politisk sag.

