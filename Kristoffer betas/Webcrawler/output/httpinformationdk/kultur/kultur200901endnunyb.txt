Endnu en ny begyndelse
Magtskifte. Det siges, at ideologiernes tid er forbi - det plejer at betyde, at markedet styrer det politiske
Farvel. Det var, som om en hel doktrin blev kørt ud med vicepræsident Dick Cheney i kørestol tirsdag aften.


 Der er ikke noget, der bliver nyt, bare fordi man kalder det 'nyt'. Og intet nyt går i gang, blot fordi en ny begyndelse proklameres. Det synes faktisk at høre til dagens orden, at nye begyndelser annonceres, og begivenheder udråbes til historiske, mens de finder sted. 
Der er således god grund til at spørge, om ikke Barack Obama bekræftede alle almindelige antagelser, da han tirsdag holdt sin tiltrædelsestale foran to millioner mennesker i den amerikanske hovedstad og hundrede millioner mennesker over hele verden. 
Han talte om at 'genskabe Amerika', genfortalte den amerikanske historie og vendte tilbage til The Founding Fathers og det amerikanske løfte om, at alle er født frie og lige. 
Obama regnes for og roses som en politiker hinsides de politiske ideologier. Det siges, at nu skulle ideologiernes tid være forbi. For 28 år siden hævdede Reagan, at staten som regel var problemet og ikke løsningen. 15 år senere erklærede demokraten Bill Clinton, at "den store stats tid var forbi". I denne uge sagde Obama i den forbindelse: "Det spørgsmål, vi stiller os i dag, er ikke om staten er stor eller lille, men om den virker."
Det lyder som et opgør med 30 års markedsfundamentalisme. Men som enhver læser af Marx vil vide, viser ideologien sig altid, når man tror sig frigjort fra den. Og Obamas hverken-eller lyder som formlen for de sidste 15 års 'nye midte' eller 'den tredje vej', der blev lanceret som et opgør med 'ideologerne' og en bekendelse til pragmatiske løsninger. Som den tredje vejs ledere sagde med Deng: "Det er ligegyldigt om en kat er sort eller hvid, bare den kan fange mus".
Den tredje vej blev også kaldt kapitalisme med et humant ansigt. Men den fremstår i retrospekt ikke som en efter-ideologisk politik. Den fremstår som et forsøg på at finde markedsløsninger i den offentlige sektor, definere 'velfærd' på arbejdsmarkedets præmisser og satse på grænseløs økonomisk vækst som kilde til velstand. Den tredje vej blev annonceret som en ny begyndelse under Clinton og Blair, men nu fremstår den blot som en fase i markedsfundamentalismens historie. 
Afslutning
Hvis der er noget, som indikerer, at Obamas løfte om en ny begyndelse skulle være mere end endnu en episode i samme historie, er det, at markedsfundamentalismen synes at have nået sin afslutning. 
Finanskrisen kulminerer efter en lang periode, hvor det amerikanske forbrug har været finansieret af handel med gæld og spekulation i risici. Finanssektoren har udviklet stadig mere raffinerede og uigennemskuelige produkter, som var umulige at gennemskue for almindelige investorer og umulige at kontrollere for finanstilsynet. Handel med de såkaldte credit default swaps steg til over 60 billioner dollar i 2007. Politikernes og nationalbankens rolle var reduceret til at komme sektoren til undsætning med rentesænkelser og skattelettelser, når det blev nødvendigt. Og det blev det i særdeleshed i efteråret 2007 og igen i efteråret 2008. Finanskrisen finder sted samtidig med en række åbenlyse sammenbrud i den offentlige sektor i USA, hvor vejnettet falder fra hinanden, broer falder sammen, og orkanen Katrinas effekter i New Orleans står som et monument. De omfattende udliciteringer og privatiseringer har resulteret i korruptionsskandaler og en industri af lobbyister, og interesseorganisationer blev etableret i Washington DC. Den republikanske lobbyist Jack Abramoff endte i fængsel, og den ideologiske arkitekt bag Bushs skattepolitik, Grover Norquist, blev skandaliseret. Det var, som om en hel doktrin blev kørt ud med vicepræsident Dick Cheney i kørestol tirsdag aften. Som David Frum, der har været taleskriver for George W. Bush, konstaterede denne vinter: "Den største trussel mod staten er ikke længere socialisme. Det er korruptionen." Det er ikke staten, der korrumperer markedet. Det er markedet, der har korrumperet det politiske. 
Ny begyndelse
Flere har påpeget, at den politiske udfordring ikke kun drejer sig om politisk vilje til at regulere finansmarkederne, men også om politisk evne til det. Som den første præsident i 50 år kan Obama ikke forlade sig på Nationalbankens finanspolitik, som er brudt sammen. Han skal udvikle en ny finanspolitik. Og han har ikke ansat særligt venstreorienterede økonomer som Joseph Stiglitz eller Robert Reich til det job. Han har ansat Paul Volcker, som var formand for Nationalbanken under Reagan. Og han har ansat Clintons finansminister, Larry Summers, som rådgiver og Nationalbankens leder i New York, Timothy Geithner, som finansminister. 
De har indtil videre opgivet Obamas løfte om at rulle regeringen Bushs skattelettelser til de rigeste tilbage, og op imod 400 milliarder dollar i den store stimulanspakke er nu sat af til skattelettelser. 
Det er således ikke en radikalt ny finanspolitik, som Obama indtil nu har tilbudt USA. Det er en blanding af store offentlige investeringer og skattelettelser. Man kan sige det sådan, at de måske er de bedst egnede til at kunne regulere markederne, og Obama er den bedst egnede til at skabe opbakning til det. Men de er slet ikke nået dertil endnu. Og når også engang Obamas epoke er fortid, vil det være med til at bestemme, om hans nye begyndelse bare var endnu en i rækken, ligesom Bill Clinton og Jimmy Carter var det. 
Alligevel adskiller Obama sig allerede fra den tredje vejs politikere: De købte som regel den konservative sang om sammenhængs-kraft og bekendte sig til 'værdierne'. Obama sætter principperne over værdierne, og det fælles løfte over stammens fortid. Den politiske tænker Hannah Arendts pointe var, at den amerikanske revolution lykkedes, fordi den tog udgangspunkt i det bedste i det bestående. Det nye tog afsæt i det gamle. Og forfatningen lover en principiel frihed, som realiteterne ikke kan holde, og hver generation er forpligtet på at realisere. Obama bekræftede i det perspektiv netop alle de almindelige antagelser om, hvad USA burde være og kan blive. Det gjorde han intellektuelt overlegent og retorisk overbevisende. Det vækker begejstring og inspirerer til borgerskab. Men det er stadig ikke meget mere end det perfekte udgangspunkt for en ny begyndelse. Og som Benjamin Barber konstaterede efter indsættelsen af Obama: "Det er svært at få øje på nogen som helst bevægelse mod en gentænkning af markedets altafgørende rolle i vores samfund."


