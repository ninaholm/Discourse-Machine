Tillykke med fødselsdagen, hr.
I Berlin kan man knap bane sig vej for lykønskninger, når man har fødselsdag. Og de kommer fra helt uventet kant
Mistanken om bagtanker lå forrest, da der pludselig dukkede lykønskninger op fra uventet side. Men kan det bare være venlig opmærksomhed?

BERLIN - Min mand fyldte år i denne uge. Hans familie sidder ikke uger i forvejen og korsstingsbroderer gratulationskort, så han blev selvfølgelig glad, da han allerede et par dage før dagen modtog et fødselsdagskort med posten. Fra sin optiker.Min mand flottede sig, kort efter, at vi var flyttet til Berlin med et par nye brilleglas, og nu fik han altså et lyk-ønskningskort. Oven i købet med et tilbud om at få lige så mange procent rabat på et par nye briller som det antal år, han fyldte. I hans tilfælde et ret flot tilbud."De vil bare sælge dig et par nye briller," sagde jeg efter at have tænkt mig om."Mener du det?," spurgte min mand, der ikke tror så dårligt om andre mennesker som jeg. Men jeg kunne se på ham, at han alligevel var glad for, at Apollo Optik havde husket hans fødselsdag.På selve dagen ringede telefonen klokken lidt i seks om aftenen. I køkkenet var de to løver på tre og seks ved at æde hinanden, og om ti minutter kom der gæster. Men måske var det noget vigtigt."Goddag, mit navn er hr. Ruppert, jeg ringer fra Victoria Forsikring. Jeg vil gerne tale med Deres mand," sagde en stemme, der lød, som om den havde svært ved at komme forbi slipseknuden. Min mand var ikke hjemme, beklagede jeg."Hvordan kan det være? Han har jo fødselsdag i dag. Hvornår kan jeg så nå ham?," spurgte stemmen inkvisitorisk."I morgen," løj jeg, en anelse usikker over dette fremmede menneske med tilsyneladende indgående kendskab til min families privatliv."Nå, men jeg ville blot ønske ham tillykke," sagde hr. Ruppert nu lidt mere imødekommende, og jeg lovede ham at overbringe hans hilsen."Han var helt sikkert bare ude på at få os til at lægge nogle forsikringer om, så vi betaler mere og får dækket mindre," sagde jeg med det samme til min mand. Han hørte slet ikke efter, men strålede over hele femøren ved tanken om alle de mennesker, der huskede hans fødselsdag. En af gæsterne, der var ankommet samtidig, fortalte, at hendes mand hvert år glæder sig svært over det fødselsdagskort, han modtager fra SPD, som han er medlem af. Svært at gætte, hvad de er ude på.FællesfødselsdagMin mand havde posten med op. Der var et brev med håndskrevet adressat fra hans arbejdsplads - var det mon? - men nej.Det viste sig at være en videresendelse af et brev fra DONG. Som ikke havde husket, hvilken dag det var. Jeg så skuffelsen brede sig. Men så var der også et lille personligt brev fra præsten i vores lokale kirke.På flot grønt papir sendte han gratulationer og velsignelser. Derudover var der en lille seddel lagt ved.Min mand skulle krydse af, om han den 21. januar har lyst til at fejre fællesfødselsdag sammen med jævnaldrende fra sognet, som måske (heller) ikke har andre at fejre med. Det varer halvanden time, og der vil være både kaffe, kage og et lille program. Gangbesværede bliver afhentet gratis på deres adresse.Så kom ikke og sig, at der ikke findes ordentlige mennesker uden bagtanker.
