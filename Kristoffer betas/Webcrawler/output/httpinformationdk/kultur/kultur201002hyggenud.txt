Hyggen udfordrer e-bogen
For mange af os er bøger en del af vores identitet og vores hjem. Det er store bastioner, e-bogen er oppe imod


 Selv om vores musikkultur er blevet elektronisk, bliver forløbet ikke det samme for bøgerne, vurderer filosof og forfatter Carsten Graff, der har arbejdet i IT-branchen i 25 år.
»Bøger er trofæer, små fysiske kunstværker, der tilsammen udgør en udstilling i vores hjem. Den fornøjelse vil forsvinde, hvis alle vores bøger bliver elektroniske. Det tror jeg ikke vil ske,« siger Carsten Graff.
Han mener, at det fysiske ved bøger, tykkelsen, skriften og papiret, har stor betydning for os.
»Bøgers formater er meget forskellige og appellerer til vores barnlige opfattelse af, hvad kvalitet er. I musikkens verden er størrelsen på cd'erne den samme uanset genre og målgruppe. Kvalitet handler kun om indhold. Derfor har det været lettere for musikken at blive elektronisk, end det bliver for bogen,« fortæller Carsten Graff og fortsætter:
»Jeg har svært ved at forestille mig, hvordan man hygger sig med sine bøger på e-bogslæseren.«
Hyggen skal tænkes med
Netop hygge spiller en vigtig rolle, når vi læser. Det mener fremtidsforsker Liselotte Lyngsø fra Future Navigator, der er ekspert i forbrugertendenser. Hun er overbevist om, at e-bogen kommer til at spille en rolle i fremtiden, men også i hendes øjne er der et stykke vej endnu, inden e-bogslæseren er hvermandseje.
»Det er tydeligt, at de nuværende e-bogslæsere er udviklet af teknologifolk. De har ikke haft eksperter, der kender til mennesker og deres vaner, med i processen. Vi vil læse i en bog, ikke på en computer. Derfor skal  e-bogslæseren være så tæt på en bog som muligt,« siger Liselotte Lyngsø og fortsætter:
»Vi venter på, at e-bogslæseren bliver så lækker, at vi har lyst til at slikke på tasterne, som Apple blev kendt for at have som succeskriterium. Det hyggelige og sanselige skal være til stede, hvis vi skal tage e-bogen til os.«
Liselotte Lyngsø pointerer, at danskerne generelt er skeptiske, når vi står over for noget nyt, men når vi har debatteret og fået aflivet de værste bekymringer om for eksempel sikkerhed, så er vi meget hurtige til at adoptere det nye. Sådan var udviklingen med mobiltelefoner. Det forudser hun også vil gælde for e-bøger, når teknologien er moden. Men det kræver, at bogbranchen gør det lige så nemt for os, som det er at hente musik fra nettet, ellers bliver det ingen succes, vurderer Liselotte Lyngsø.


