Elsker, elsker ikke: Bjarne Reuter



 
	Elsker

	Min Schrødercykel. Rundetårn. Grundtvigskirken. »Ruths Bog«. Opfinderen af liggestolen. November. Venusmuslinger, hornfisk, kærnemælkskoldskål, pulverkaffe, »Spiegel im Spiegel«, italiensk popmusik og Johanssons jazz på svenska. At hente brænde i brændeskuret. At cykle hjemad i skumringen. Kyndelmisse. Lysets hastighed på væggen bag min gulvbas. At blive tilgivet for, at jeg intet fortryder. At forholdsvis lidt er forandret, og at intet bliver som før. Når jeg en vinterdag åbner døren til mit sommerhus og tager en dyb indånding. Bordskik. Irma. Traditioner. Ritualer. Timberland sko. Martin Krasnik, Kaare Klint og Sørine Gotfredsen. Flandern Rundt, støvregn, kanelsnegle, Allehelgens aften, Hundested-Rørvig færgen, forældre som opdrager deres børn, St. St. Blicher, Elsa Morante samt – oh, yes – når gæsterne er gået og jeg hører Mills Brothers, mens jeg vasker op – og ikke at forglemme, vandpytten, jeg træder i på en forårsdag.

	Elsker ikke

	Generaliseringer. Politisk plathed med Peter Mogensen. Storcentre. DSB. Socialdemokratisk arkitektur. Operahuset alias en hundelort med halvtag. Telefoner. Rådhuspladsen. TV2 Charlie. Anders Matthesen, Nicklas Bendtner og Kathrine Lilleør. Juli måned. Jesus på kinoorgel. Kongehuset, Per Arnoldi og Matador. Folk som snobber, navnlig nedad. Folk som føler sig solidariske. Traditionel jazz. Olsen Banden. Cirkusrevyen. Hoppepuder. Dogmefilm. Politikere i underholdningsprogrammer. Underholdningsprogrammer om politik. Rullende trapper. Folk som taler med mad i munden, Don Ø og polstrede toiletsæder.

