En lyserød krig mod krigen
Når volden hærger i samfundet, opstår en blød modreaktion i street arten – eksempelvis med fredsbevægelsen Pink Army, der gør oprør mod krig – på krigens præmisser
Det vigtigste våben i Pink Armys oprør er små lyserøde legetøjsoldater, der klæbes fast til bygninger, statuer og fortove.


 Vi, den lyserøde hær, erklærer hermed krig mod København.«
Manden bag erklæringen optræder på en grynet video, og med et stort tørklæde for munden er han vanskelig at genkende. Det minder om en af de mange terrorist-videoer, der har rystet Vesten siden den 11. september 2001. Det er også meningen. Bag setuppet står nemlig fredsbevægelsen Pink Army, der gør oprør mod militær oprustning og krigsførelse – på militærets præmisser. Med militære termer kæmper de selvudnævnte generaler store slag mod verdens hære, terrorceller og militser.
Det vigtigste våben i bevægelsens oprør er små lyserøde legetøjsoldater, og mange timer går med at spraymale legesoldaterne, fordi den lyserøde farve er ’lightudgaven’ af den blodrøde. Samtidig er lyserød det absolut modsatte af camouflagefarve og den farve, der næstefter orange er lettest at se i bybilledet, hvor legetøjssoldaterne bliver stillet op i geled. Klædt i lyserøde uniformer og med blåt elefantsnot under fødderne står mini-soldaterne fast på bygninger, statuer og fortove.
»Det er en krigsprotest. Når vi tager ud og sætter lyserøde legetøjssoldater op rundtomkring, så er det en invasion af byrummet. Det er en stedstilegnelse, og vi har for eksempel sat en lyserød hær op foran den amerikanske ambassade for at vise modstand mod Bush-regeringens invasion i Afghanistan,« fortæller ’general Pearl Harbour’, der er en af talsmændene i Pink Army.
Med ironisk distance indtager bevægelsen byrummet med legetøj og en påmindelse om, at vi er en nation i krig.
»Pink Army er udtryk for et oprør imod forblindelse af krig. Vi vil skabe opmærksomhed om, at Danmark er i krig. På mange måder er vi ufarlige. Vi gør oprør med ironien i behold, og vi arbejder efter parolen soften up the message.«
Twistede budskaber
Pink Armys udsmykning af det offentlige rum er et udtryk for et blidt oprør. Det fortæller Søs Uldall-Ekman, som er kulturformidler fra Københavns Universitet. Sammen med Christina Bennetzen står hun bag bloggen Streetheart om Københavns gadekunst. Street arten udspringer af graffitien, men de metoder, der i dag bliver brugt, er blødere og mildere. Især i de seneste år er street artens budskaber blevet strikket, formet i perleplader og fremstillet med små lyserøde legetøjshære.
»Med bandekrigen er der sket en forråelse i København, hvilket har betydet, at der er kommet mere af den bløde gadekunst. Man twister materialer, og man twister budskaber, og der er længsel tilbage til medmenneskelighed og kærlighed,« siger hun.
Når det etablerede samfund agerer hårdt, reagerer gadekunsten blødt. Den arbejder med overordnede temaer i samfundsdebatten, men ofte er det også reaktioner på aktuelle strømninger og stemninger.
Da bandekrigen hærgede, lavede den københavnske gadekunster Basco5 et blodigt værk, hvor to af hans signaturfigurer skød hinanden. Ved siden af stod det enkle budskab: »Enough«. En appel til banderne om at stoppe skyderiet.
Street art er kunst, der står for bløde værdier. Man tager sig noget plads og sætter blødhed på det, man forbinder med hårdhed. Den københavnske bevægelse Little Brother sætter hjemmelavede klistermærkeøjne på byens containere, postkasser og vandrør, så de kommer til at ligne levende væsner med rare øjne. De gør det for at skabe et modtræk til overvågningssamfundet, hvor flere og flere øjne holder øje med, hvad vi gør, og hvordan vi opfører os.
Gadekunst handler om at åbne folks øje og få dem til at tænke og reflektere over samfundets problematikker, fortæller Søs Uldall-Ekman.
»Det blide oprør ligger i dét at gå mod strømmen og holde fast i de bløde værdier som en kontrast til det, der er flygtigt og dræber.«
Og det er samme drivkraft, der får ’general Pearl Harbour’ til at gå i krig med sine lyserøde soldater.
»Det bliver glemt, at vi er i krig. Vi render rundt her i Danmark og spiser kransekage og tænker, at vi er verdens fredeligste land. Derfor skal man gøre noget, og vi laver både kunst og gør oprør.«

