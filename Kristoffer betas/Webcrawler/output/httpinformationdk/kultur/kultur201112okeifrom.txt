Okei from Muskogee
Dialekter. Man kan tale fint og sirligt snegleslimsrigsdansk samtidig med, at man forstår et særligt rakkerlatin, som gør det muligt at føre en helt anden samtale, parallelt og uden at ’rigsdanskerne’ forstår en lyd af det


Deres rødørede skrivekugle havde en ikke så heldig hånd igen, da han et par klummer tilbage oversatte det gode vendelboudtryk ’pøelskonk’ med ’legebarn’. At lege hedder ganske vist at ’pøle’ på dialekten deroppe, men oversættelsen er alligevel ikke bare upræcis, den er desværre direkte forkert. Denne avis er jo avisen for de kloge og smukke, derfor er der naturligvis en hel del vendelboere, der læser den, og en forskrækkelig masse af dem har skrevet til mig og påtalt — venligt, men også bestemt — min fejloversættelse. En pøelskonk er ikke noget så uskyldigt som et legebarn, det er en person »der arbejder hurtigt, voldsomt, men også sjusket«. Sådan er det. Så jeg må jo snige mig langs husmurene i dyb skam en tid. Jeg takker for korrektionen og beklager på det oprigtigste. Fejlen kan ikke undskyldes, men dog måske forklares med, at jeg ikke har boet i Vendsyssel i over fyrre år nu.Umandige og pjevsedeJeg har ikke talt dialekt, siden jeg var barn — og selv dengang kunne jeg, takket være min sjællandske mor, slå over i rigssproget, hvis det skulle være. Det skulle det helst ikke, for resten, for så blev man moppet på det grusomste. Det var kun piger og skabninger, der af andre grunde var umandige og pjevsede, der »snakkede fint«, som det hed. Så jeg kunne, for det meste da, godt nære mig. Som ung var jeg til gengæld glad for at det var så let at slippe dialekten — for mig, altså, for andre var det et sejt slid. For enkelte lykkedes det aldrig, heller ikke selv om de bosatte sig langt hjemmefra, i andre egne af landet. For nylig mødte jeg en gammel skolekammerat — i Maribo på Lolland såmænd — og han talte netop om de stakler fra vores hjem-egn, der aldrig har fået lært at tale ordentligt rigsdansk. Hele deres mundtøj, sagde han, er indrettet efter dialekten. Jeg bemærkede nidkært, at min skolekammerats mundtøj nu heller ikke helt var tilrettet det rigsdansk, som Per Højholt kaldte »snegleslim«. Ikke nær så godt som mit i alt fald. Hvis jeg undgår gloser som ’blod’ og — af en eller anden grund — ’vampyr’, som jeg ikke kan lade være med (til min københavnskdominerede families moro) at udtale med tryk på første stavelse, er der ingen der kan høre, at jeg er vendelbo. Sprogligt set er jeg en vendelbo, der er blevet københavner på Lolland-Falster.En meget ung forlagsredaktør, der stammer fra Nakskov, fortalte mig engang om en iagttagelse, han havde gjort. Nemlig den, at alle kultiverede mennesker går et hundrede procent ind for, at landets dialekter bevares. De vil bare ikke tale dem selv! De har ikke selv lyst til at blive opfattet som bondske, enfoldige og dumme. Men de ser altså gerne at andre holder landets forskellige, autentiske folkemæle i live. Redaktørens iagttagelse holder bestemt vand, men jeg har nu selv mødt en enkelt undtagelse. Nemlig en højskoleforstander og historiker, der insisterede på at tale sin barndoms midtjysk. Det lykkedes ham til gengæld ikke ret godt. Når han havde talt sig varm, forsvandt dialektudtrykkene et efter et.Det sidste der overlevede, var ’a’ i stedet for ’jeg’, men til sidst forsvandt det også. Hvorefter han for så vidt talte rigsdansk, men i den særlige dialektagtige, århusianske akademikerjargon. De ved den der »lårt på skårten«-accent, der hverken er folkeligt-autentisk eller — slet ikke! — særlig køn at høre på.At skrive på jyskPå den ene side synes jeg, det er dybt irriterende, at der ikke findes regler for, hvordan man skriver f.eks. jysk. Hvordan man staver ordene. For selvfølgelig er der tale om en sproglig rigdom — som vi altså, med en gammel, rigsdansk glose, behandler temmelig stedmoderligt. På den anden side er det nok ikke nogen god idé at kæmpe for at få dialekterne tilbage i deres rene form. Slet ikke, hvis man ikke har lyst til at blive til grin. Det svarer til at gå til kamp for at få monarkiet afskaffet — og det ved vi jo godt ikke vil lykkes, så længe landet (kongeriget, ved gud!) i så rigeligt omfang er befolket af sentimentale pattebørn — og det både foran og bag rullende kamera. Men når man nu er bærer af en dialekt — og det er man, selv om man ikke bruger den, og også selvom man er en pøelskonk, der kløjs i den — har man grund til at være taknemmelig. Ens sprog har jo to spor: det pålydende og det, der er indforstået, når man er blandt sprogfæller. Man kan tale fint og sirligt snegleslimsrigsdansk samtidig med, at man forstår et særligt rakkerlatin, som gør det muligt at føre en helt anden samtale, parallelt og uden at ’rigsdanskerne’ forstår en lyd af det — og uden deres viden. Ih, jamen altså, det bare toppen af poppen!Stakkels dem, der kun kan tale og forstå rigsdansk. For dem har ordene kun en eneste betydning. For os andre har de fleste mindst to. Dertil kommer alle de underbetydninger, al den undertekst og dobbelttydighed, der opstår helt af sig selv, når de to sprog blandes. Frugtbare misforståelser, der efterlader de sprogligt fattige rigsdansktalende med en måben mens bonderøvene bliver mere og mere oplyste og saligt forgrinte. I en tid, hvor folk får skrammer og ridser på albuerne — det er sikkert derfor, det er høj mode blandt mandlige mediearbejdere at gå med skånelapper på jakkeærmerne — for at komme først med at være hip og smart, er det godt at huske på, at det ersjovtat være en Okei from Muskogee. Eller en bonderøv fra Nørre Halne, som det også kan udtrykkes.
