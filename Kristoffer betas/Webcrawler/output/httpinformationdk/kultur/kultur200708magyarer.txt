I magyarernes land på hestryg
Hesten er en vigtig del af den ungarske kulturhistorie, og lyden af hestehove er stadig en del af landets puls. En ferie til hest er fredfyldt, strabadserende og ufattelig smuk


 Csavargo stormede op ad bakken som en hest på flugt fra en blodtørstig slagter. Han ilede af sted gennem stiens snævre sving og strejfede træernes lavthængende grene, så jeg var nødt til at læne mig helt forover og klynge mig til hans nakke for ikke at blive smidt af. 
Det var alt sammen vældig spændende, jeg havde bare et enkelt problem: 
Det var særdeles svært at få fortalt hesten, at jeg egentlig gerne ville sætte farten lidt ned. På ungarsk betyder hans navn ’vagabond’, men sådan som denne ganger for af sted i fuldt firspring, opførte den sig ikke just som en venlig vandrer.
Snarere som en magyar, der har fået færten af en osmanner. 
Hvilket sprog taler en hest
Problemet var, at jeg ikke talte Csavargos sprog. Det drejede sig ikke om ungarsk – det forstod Csavargo næsten lige så lidt som jeg – men om, at jeg aldrig før har reddet i Europa. Mine tidligere eventyr på hesteryg har alle sammen udspillet sig i Argentina, hvor vi red som cowboys. 
Jeg har godt nok også gået til ridning i Londons Richmond Park, hvor en fornøjeligt pertentlig instruktør ved navn Rita insisterede på, at jeg fik styr på mine ben og mit ujævne trav, men det blev aldrig til mere end et par lektioner.
Så jeg nåede for eksempel aldrig at lære, hvordan man forhindrer sin hest i at buldre hovedkulds ind i bagenden på den foranridende. 
Heldigvis, ligesom en kollision syntes uundgåelig, nåede vi bakketoppen og kom ud af skoven. Csavargo fandt ind i de andre hestes rytme og begyndte at gå.
Et vinområde
Balaton-regionens landlige idyl strakte sig vidt og bredt omkring os. Det er et vinområde, og vi red gennem marker med nyplukkede vinranker på rad og række. Rundt omkring stod små to-etagers huse med plads til et enkelt værelse pr. etage og regerede over hver deres druer. 
Husene var i den skønneste orden, nydeligt malede og med velplejede haver. Af og til sås et firkantet kirketårn på toppen af en bygning malet marcipangul, julehvid eller mandelfarvet. I horisonten lå den kæmpe Balatonsø og reflekterede himlens lys.  
Der gik heste og græssede i haver og på enge. Ungarerne har stolte traditioner inden for ridning, og lyden af hestehove er stadig en del af landets kulturelle puls. 
De første kom til hest
De tidlige ungarere kom ridende fra Asien for over 1.000 år siden. Århundrede senere stod magyarerne sammen mod osmannernes invasion, mens nomadiske hyrder færdedes på de store sletter helt frem til nyere tid. 
»Det slot blev bygget af magyarerne som et forsvar mod tyrkerne,« sagde Gyula og pegede op mod nogle ruiner på en nærliggende bakketop. Gyula var ejer af den stald, som Csavargo kom fra, og det tilhørende gæstehus, hvor jeg boede. 
På trods af ungarernes slotte, der nu ligger tilbage som historiske efterladenskaber, lykkedes det dem ikke at holde fjenden ude. I starten af 1500-tallet overgav denne del af Ungarn sig til Osmanner-riget og var efterfølgende besat i over 150 år. Hvert år i august tager Gyula og hans ridevenner kåber og brynjer på og galopperer rundt med flag og sabler i tre dage for at genskabe de historiske kampe til hest. 
Turistfyldt
I dag er det dog kun turister, der invaderer området.
Balatonsøen med varmt, lavt vand og 200 kilometer kystlinje har i mange år været et af favoritstederne blandt østeuropæiske ferierende. Nu er briterne også begyndt at komme, og flyselskabet Ryanair har netop tilføjet Balaton til listen over rejsemål. 
De fleste kommer i juli og august. Feriestederne langs søens sydlige kyst vrimler med turister, der især kommer for at svømme, dyrke vandsport og gå i byen. 
Uden for sæsonen er den mere fredfyldte nordlige kyst velegnet til cykel- og vandreture efterfulgt af en afslappende dukkert i en af områdets varme kilder.
Frokost
Det var svært at forestille sig denne harmoniske idyl blive overmandet af turister. Vi nærmede os det sted, hvor vi skulle spise frokost, og selv Csavargo var ved at være træt. Vi bandt hestene til nogle træer og hilste på Gyulas forældre, der havde kørt os i møde med en fyldt picnickurv i bagagen. Menuen stod på hjemmelavede kødboller, hjemmelavet salami, hjemmesyltede agurker, sågar hjemmedyrket vin.  
Da vi til sidst ikke kunne klemme så meget som et stykke agurk ned, pakkede vi sammen, satte os op på hestene og red videre. Vi klatrede videre opad, langs stier højt over vinmarkerne, hvor træerne stod frugttunge. 
Nogle af de omkringliggende bakker var kegleformede, andre var flade. Det var et vulkanområde, vi red rundt i; basaltminer havde i årevis været en vigtig del af regionens økonomi.
Jeg rakte ud efter et æble og spiste løs. I håb om at formilde Csavargo tilbød jeg ham skroget. Men i samme øjeblik som han drejede hovedet for at tage imod min gennemtyggede gave, svigtede jeg ham en sidste gang. 
Jeg tabte det.
refleks@information.dk
Oversat af Anders Haahr Rasmussen
© Independent og Dagbladet Information

