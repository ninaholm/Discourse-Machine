Danske kvinder klarer sig uden mænd
Konkurrencen om titlen som ’det stærke køn’ præger kønsdebatten. Det skal dog ikke være en kamp mellem kønnene, men derimod en mulighed for at definere manden og kvindens rolle på ny, mener to danske kvinder, som selv vil styre deres liv – med eller uden en mand
’Jeg gider ikke skændes. Jeg vil have en stille og rolig, harmonisk hverdag. Tid til at rejse, tid til at være mig selv og tid til mine veninder. Jeg har endnu ikke fundet det ideelle match til den hverdag, jeg søger,’ siger Signe Fjord.


 De fremadstormende, moderne og veluddannede kvinder kan sagtens klare sig uden mænd. Det har været omdrejningspunktet i den amerikanske kønsdebat efter udgivelsen af bogen The End of Men.
I Danmark har debatten ligeledes åbnet for mange holdninger, og også Information har tidligere beskæftiget sig med den i både artikler og kronikker. I statistikkerne stiger antallet af enlige kvinder med og uden børn stadig, som det i øvrigt har gjort de seneste mange år. Det må være et billede på, at fortsat flere kvinder vælger at bo uden en mand.
Information har talt med to danske kvinder, Signe Fjord og Therese Heltberg, som er nogle af de kvinder, der i debatten bliver betragtet som selvstændige og handlekraftige – og er repræsentanter for opgøret med de traditionelle kønsroller.
Det er ikke fordi, de ikke vil have mænd i deres liv, og begge kvinder har kærester og elskere i perioder. De afskriver heller ikke ægteskabet som en mulighed, hvis den rigtige mand er der, og det hele en dag passer sammen, men deres liv er først og fremmest deres eget, og en kernefamilie er ikke det endelige mål.
Ingen kompromiser
»Jeg lever meget lykkeligt uden en mand.«
Signe Fjord siger det med en overbevisende tone i stemmen. Hun er 38 år og blev for seks måneder siden mor til en datter, som hun har fået med hjælp fra en donor. I øjeblikket er hun på barsel, men arbejder ellers som coach og er desuden forfatter til bogen Selvvalgt singlemor til donorbarn. For Signe Fjord er valget om at leve som single velovervejet og på ingen måde ensomt og ulykkeligt. Tværtimod.
»Jeg har aldrig været så glad i hele mit liv, som jeg er lige nu,« fortæller hun.
Det er seks år siden, Signe Fjord blev skilt fra sin eksmand, og siden har hun datet og haft kortere kæresteforhold. Men hun har ikke fundet en, som hun har haft lyst til at flytte sammen med, for hun vil ikke gå på kompromis med sine egne værdier.
»Jeg gider ikke skændes. Jeg vil have en stille og rolig, harmonisk hverdag. Tid til at rejse, tid til at være mig selv og tid til mine veninder. Jeg har endnu ikke fundet det ideelle match til den hverdag, jeg søger,« siger hun.
Signe Fjord er skeptisk over for den traditionelle tanke om ægteskab og kernefamilie og peger på skilsmissestatistikkerne som et bevis på, at det ikke nødvendigvis er den rigtige måde at leve på. I hvert fald ikke for alle.
»Det er først efter jeg blev 35, at jeg fandt ud af, at det er okay at være single og samtidig lykkelig. At være single er ikke min andenprioritet, for jeg går ikke og leder efter en mand,« slår hun fast.
Therese Heltberg er 36 år, uddannet sociolog, har en ph.d. og arbejder nu som specialkonsulent i Rigspolitiet. Hun bor i København og har en kæreste i Berlin, men ligesom Signe Fjord stræber hun ikke betingelsesløst efter et forhold til en mand.
»Jeg er nok prototypen på en af de kvinder, der selv har valgt sit liv. Det betyder ikke, at manden er overflødig eller mindre værd, for så ville det være en frygtelig fattig verden for mig,« siger Therese Heltberg.
»Det betyder bare, at jeg kan vælge mere frit og finde ud af, hvad der er rigtigt for mig.«
Nulsumsspil
Therese Heltberg er, som hun selv udtrykker det, træt af debatten om, hvilket køn der er stærkest.
»Debatten bliver et nulsumsspil. Hvorfor tænker man, at hvis det ene køn udvikler sig, så går det ud over det andet? Hvorfor ser man det ikke som en relation, der udvikler sig, uden at det er på bekostning af det ene eller det andet køn,« siger hun og fortsætter: »Det er jo lidt som at sige, at da vaskemaskinen blev opfundet, så blev kvinden overflødig. Sådan er det jo ikke. Der kom i stedet nye roller, nye muligheder og nye åbninger.«
Signe Fjord er enig: »Man får ikke de danske kvinder tilbage til kødgryderne, til at lade være at uddanne sig og ligge under for mandens beslutninger og økonomistyring. Der er sket en udvikling i ligestillingen, og ja, vi kvinder er blevet lidt stærkere. Men det er jo ikke det samme som, at nu skal vi tryne mændene,« siger hun.
Bange for mulighederne
Man bør ikke kredse om, hvem der vinder kønsdebatten, men derimod fokusere på, hvad vi vinder, mener Therese Heltberg.
»Det slår mig, at debatten er meget præget af, at man er bange for forandring. I stedet er det interessant, hvad det giver af muligheder, at begge køn bliver frisat. Hvis det ene køn bliver frisat, så bliver det andet køns rolle også løsere og kan defineres på ny.«
Forandringen i kønnenes roller kan måske vække en usikkerhed hos nogle mænd, som kan have svært ved at finde deres nye rolle, mener begge kvinder.
»Det kan måske pirke ved et atom af usikkerhed hos nogle mænd. Hvad nu? Hvad skal de nu leve op til? Paradoksalt nok har vi jo aldrig haft så mange muligheder, som vi har i dag, alligevel er vi bange for at tage dem på os, og det tror jeg også gælder mænd, der bliver bekymrede eller usikre over debatten,« siger Therese Heltberg og slutter: »Mændene skal da se det her som en mulighed!«

