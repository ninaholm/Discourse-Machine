Lokal Herning-bog topper bestsellerlisten
Bogen ’Herning 100 år som købstad’ har toppet bestsellerlisten for faglitteratur i fem uger. Det er helt uhørt, at en lokalhistorisk bog sælger så meget, lyder det fra Arnold Busck. Men i Herning er man ikke som i resten af landet, lyder svaret fra Herning-kendere
 Hernings hovedgade blev brolagt for første gang i sommeren 1903. Brolæggerne er her fotograferet på Torvet foran Hotel Eyde. Foto: Danmarksbilleder.dk


 Det har vi virkelig også undret os over«, siger Andreas Nordkild Poulsen fra boghandlerkæden Arnold Busck, da Information ringer for at spørge ind til de seneste ugers bestsellerlister, som kæden leverer til avisen.
»Jeg vil faktisk sige, at vi aldrig har oplevet noget lignende,« siger han.
I fem fulde uger har bogen Herning 100 år som købstad ligget nummer ét på listen over faglitteratur – først på sidste uges liste var den forvist til en andenplads.
»Det er højst overraskende, at en lokalhistorisk bog kan sælge så meget,« siger kommunikationschefen og gentager det med, at han aldrig har oplevet noget lignende.
»Især fordi vi kan se, at det hele er solgt i Arnold Busck i Herning.«
– Er det solgt i én butik?
»Ja, og så er der solgt lidt i Holstebro. Og lidt i butikken inde på Købmagergade, men næsten det hele er i Herning. Vi har 31 butikker her i landet. Salget i en enkelt butik vil normalt ikke have så stor betydning,« siger Andreas Nordkild Poulsen.
Butikschefen
Der må være en forklaring på det. Information ringer til Arnold Busck i Herning:
»Folk kommer hele tiden ind og spørger efter den,« siger butikschef Eva Graversen, mens man i baggrunden kan høre, at der er godt gang i boghandleren i Herning.
»Vi har lige fået leveret de sidste 200, og dem har vi hurtigt solgt. Så nu er der snart ikke flere tilbage,« siger hun. Eva Graversen er dog noget mindre overrasket over salget end sin kollega i København:
»Det er da bare, fordi det er en god bog, som Flemming og Kurt har skrevet,« siger hun og henviser til bogens forfattere, Kurt Jørgensen og Flemming Larsen:
»Den er ligesom et fotoalbum. Man kan sidde og kigge i den og mindes. Folk er vilde med den, og de køber den også til deres børn og venner. Det er ikke ualmindeligt, at en kunde køber tre-fire eksemplarer,« siger hun. Ikke overraskende er bogens ene forfatter, lokalhistoriker og radikalt regionsrådsmedlem, Kurt Jørgensen, enig:
»Det er ikke en klassisk lokalhistorisk bog. Vi har lavet den i et journalistisk sprog, og den fungerer som en slags Hvem Hvad Hvor. Så målgruppen er hr. og fru Herning, og det tror jeg har haft stor betydning for salget,« siger han:
»Så jeg kunne være så naiv at tro, at det er, fordi det er en god bog, der appellerer bredt,« griner han.
Herning-stil
Kurt Jørgensen er dog godt klar over, at det ikke er normalt for selv en velskrevet lokalhistorisk bog at sælge så godt. Hele første oplag på 4.000 bøger er så godt som udsolgt, og bogen har kun været på markedet siden den 6. marts:
»Jeg tror også, at det skyldes, at Herning har en særlig historie,« siger han. En historie, som man er stolt af:
»På 100 år er der sket utroligt meget, og det er kommet ud af ingenting. Da Herning blev købstad, var det en lille by på 7.000 indbyggere. I dag føler vi, at vi er helt centrale på danmarkskortet. Den selvforståelse har man det godt med. Mange synes, vi har opnået noget. Vi har det mest vindende ishockeyhold i Danmark. Vi byggede messecentreret, Jyske Bank Boxen osv. Det er lykkedes for Herning, selv om byen ligger på en gold hede og har infrastrukturen imod sig. Den historie kan man godt lide at læse, tror jeg,« siger Kurt Jørgensen, som skynder sig at understrege, at alle de mislykkede projekter og mindre heldige historier om Herning også er med i bogen.
Sociologen Henrik Dahl har tidligere skrevet og talt om Herning. Han er heller ikke det fjerneste overrasket over salgstallene.
»Salget af den bog er hele essensen af Herning. Det viser byens styrke – en stærk identitet og en vilje til at dyrke sit lokalsamfund,« siger han.
»Man siger, at det særlige ved Herning er, at man er meget erhvervsvenlige. I virkeligheden er det dét her, der forklarer byens succes bedst. En stærk identitet,« siger han og husker tilbage på en gang, hvor han havde noget tid tilovers i Herning:
»Jeg gik op og ned ad gågaden og kiggede på butikker. Det var et sted, hvor man kunne få en T-shirt med et danmarkskort, hvor det kun var Herning, der var indtegnet. Der var kun én rød plet. Det siger noget om selvforståelsen,« siger Henrik Dahl, som også mener, at Hernings særlige historie spiller ind:
»Det er en meget unik by, fordi den er bygget så relativt hurtigt – og af indbyggerne selv. Der er ikke en eneste bevaringsværdig bygning i Herning. Normalt i større byer kan man mærke spor af fyrstemagten, kirkemagten eller statsmagten. I Viborg har man en domkirke og en smuk katedralskole. Der er spor af historien. Herning var bare den by, som lå dér, hvor hovedvej 15 og 18 krydser hinanden. Herningenserne har bygget det hele selv,« siger Henrik Dahl. Forfatteren Lene Rikke Bresson, som er tilflyttet Herning, har tidligere været uenig i Henrik Dahls udlægning af byens sjæl. Men denne gang er hun enig:
»Vi er stolte af historien. Vi kom af ingenting, og vores by ligner lort, men vi kan et eller andet særligt,« siger hun og tilføjer: »Vi vil gerne læse om, hvad det er, der har skabt det her grimme sted midt på heden. Hvad er det for nogle mennesker og hvad kan vi lære af dem? Hvorfor lykkedes det at gå modstrøms og gøre det her?« siger hun.
Herning er ofte beskrevet som mulighedernes by, fortæller forfatter Kurt Jørgensen. Og det har trukket folk med drivkraft til den lille flække på den vestjyske hede.
Danmarks Dallas
– Er det for søgt at drage en parallel til nybyggerne i USA?
»Nej, det er overhovedet ikke søgt. Vi er en by af tilflyttere – folk strømmede til Herning, fordi der bredte sig en opfattelse af, at i Herning var alt muligt. Det har tiltrukket nogle innovative entreprenørtyper,« siger Kurt Jørgensen.
»Jeg kan se, at i de gamle aviser, bliver Herning også sammenlignet med USA. Det bliver kaldt Danmarks Dallas. Og Danmarks Chicago, når hovedstadspressen kom forbi.«
– Og ligesom amerikanerne er stolte over deres historie, så er herningenserne det også?
»Ja. Folk herovre ranker ryggen, når man bliver kaldt Danmarks Chicago,« siger Kurt Jørgensen og kommer med endnu en mulig forklaring på succesen for Herning 100 år som købstad:
»Det er jo altså også rygtedes, at den lå nummer ét på bestsellerlisten. Så der kan også være gået lidt hype i den, selv om hype jo ikke er et ord, som man bruger i Herning. Men det kan have haft en vis selvforstærkende effekt, tænker jeg.«
– Det er ikke bare, fordi kommunen har købt 1.000 eksemplarer eller sådan noget?
»Hahaha. Nej. Du var jo nærmest nødt til at stille det spørgsmål. Men det kan jeg afvise. Der er mig bekendt ikke en stor enkeltaftager i spil. Forklaringen må være en anden.«
 
’Herning 100 år som købstad’ af Kurt H. Jørgensen og Flemming Larsen. 324 sider om Hernings udvikling fra hedesogn til moderne storby. 299 kr.

