Måne
Månen er nabonær på den gamle måde, som den nu står op over Hundesteds lave profil i sommernatten


Jeg har før skrevet om måneopgang. Men hvad gør det, når nu det insisterende himmellegeme også fortsætter sit virke derude og stadig overrasker en, selv om den følger spillets universelle regler. »Himlens ur,/du måler/den himmelske evighed«, siger Pablo Neruda om den, og han kan som alle de andre digtere ikke lade den være i fred for deres metaforer, som yngler i ode efter ode. Dér står den oppe og tæller nattens tid, tik, tak, ganske stille, tidens blomsterkrone sunket ind i himlen. Men sådan skal det ikke altid forblive, lover Pablo Neruda på alle digternes vegne. De vil bryde ind i dens underjordiske lys, tænde ild i de døde øjne, frugtbargøre den, høste hvede og fugle på dens pande, mænd vil gå på opdagelse og gøre den til en nyttig køkkenhave, en kostelig ost, en himmelsk ko.MåneoderSådan står det skrevet i en af hansElementære oderfra 1956, før nogen begyndte at trampe rundt deroppe og plante flag og fodspor. Det var dengang vi da troede, at det var en skelsættende begivenhed og ændring af synet på tilværelsen. Men den har vist sig at være ganske ligegyldig i så henseende. Månen er nabonær på den gamle måde, som den nu står op over Hundesteds lave profil i sommernatten, stadig overraskende ved sin appelsinrøde version nærmest i dobbeltstørrelse som et optisk bedrag, glødende varm at gå på, må man tro. Sælsom, sammenlignet med solnedgangens banalitet.Hvad skal vi med solnedgangen?spørger digteren Knud Sørensen i sin bog med denne titel, nu hvor computerne har overtaget vejrudsigten. Lad badegæsterne stå og klappe anerkendende ad dens perfekt gennemførte dukkert i horisontens bølger, siger jeg i bytte for månens mirakuløse opførsel over Hundested, mens den langsomt forvandlede sig til det blege ansigt oppe mellem skyerne, »du himlens/klare/lysende/lampe,/kølig og nyfødt/mellem havets bølger«, som Neruda siger i den næstfølgende ode til månen i den store samlede udgave fra sidste år, oversat af Peer Sibast. Den veltalende digter stiller den i modsætning til månen over byen, hvor den står dér træt med sine gamle øjenlåg, mere udmattet fra gang til gang, mere sørgmodig,Sandt nok, den tager sig mere ensomt afvigende ud betragtet fra min altan i byen, hvor den søger sig frem mellem hustagene overfor. Og Neruda giver den ikke megen status, når den forekommer ham mørk eller gul, »nærmest som en nedslidt negl«. Da har den så tabt sin fuldskab, ligesom hos den unge Ove Abildgaard, den desværre let forglemte lyriker, der allerede i 1946 opfriskede dansk efterkrigslyriks truende beklumring med fri, uromantisk sansning i sineUglegylpog beskrev sin opvågnen i byen med en beslægtet fornemmelse:I morges bankede månenpå mine ruders spejlsom en nylig rensettommelfingernegl.Og den har sit alternativ islutstrofen:Men månen var forsvundetved vækkeurets kalden,og solen stod på himlensom et hul i hjerneskallen.Sol og måne er komponenter i vores opmærksomme hverdag, men overrasker os gang på gang med særegen adfærd og udfordring til forvoven metaforisk. Men månen har nu den farve, den skal have inden i vores egen hjerneskal.
