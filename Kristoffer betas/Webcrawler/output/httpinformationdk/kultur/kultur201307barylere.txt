Baryleren, der blev DAMP-barn, der blev psykiatrisk patient
Havde Emil fra Lønneberg levet i dag, havde han haft ADHD, skriver læge Jens Peter Gøtze i dagens kronik, og han bakkes op af en speciallæge i børnepsykiatri. Ifølge børneforsker Erik Sigsgaard er problemet, at det ’superinstitutionaliserede samfund’ ikke giver plads til Emil’erne – eller Pippi’erne for den sags skyld
Der er ikke plads til børn som Emil fra Lønneberg i dagens Danmark, mener børneforskere. Havde Emil levet i dag, ville han være blevet set som en et barn med ADHD frem for en baryler med ’krudt i røven’.


 
	Er Peter Plys deprimeret, og er Anders And maniodepressiv? – Hvad med Alfons Åberg, har han mon Aspergers syndrom?

	Mange af barndommens helte fra fiktionen går måske i virkeligheden rundt med psykiske lidelser. Det er oplagt, og flere debattører har gennem tiden hævdet, at Astrid Lindgrens Emil fra Lønneberg formentlig kunne have modtaget en psykiatrisk diagnose, hvis han havde været barn i dagens Danmark. I dagens kronik forsøger professor Jens Peter Gøtze at tegne en psykologisk profil på lømlen fra Småland. Som var han Emils far – som var han Anton, om man vil – forsøger kronikøren med hjælp fra internettets mange informationer at diagnosticere knægten og finde frem til den rette medicin.

	Og selv om Jens Peter Gøtze hverken er psykiater eller psykolog – men derimod nyudnævnt professor i kardiovaskulær endokrinologi og overlæge i blodets sygdomme – har han en pointe. Det mener i hvert fald Lisbeth Sandal Kortegaard, der er speciallæge og ph.d. i børne- og ungdomspsykiatri.

	»Man kunne sagtens forestille sig, at drengen ville være blevet psykiatrisk patient,« siger hun om Emil fra Lønneberg.

	»Han er en dreng, der er meget impulsstyret, og som har svært ved at sidde stille. Han når ikke altid at tænke sig om, samtidig med at han har gang i mange ting på én gang.«

	Mange af Emils drengestreger ville i dag blive tolket som problematisk adfærd, og han kunne let være kommet galt af sted, mener Lisbeth Sandal Kortegaard og siger, at man ikke kan udelukke, at han således ville have fået ordineret Ritalin.

	»Hvorvidt det dog ville ske, ville være afhængigt af, hvor stort et råderum der var omkring ham. Under alle omstændigheder er han i en særlig risikogruppe, fordi ADHD fylder så meget i vores bevidsthed,« siger Lisbeth Sandal Kortegaard.

	Institutioner dræber Emil

	Går man ’med på legen’ om, at Emil fra Lønneberg skulle have ADHD, er man samtidig med til at sætte kritisk fokus på selve begrebet diagnosticering, mener børne- og pædagogikforsker Erik Sigsgaard.

	»I så fald sætter man fokus på det forhold, at man kan diagnosticere et barn uden sammenhæng med de forhold, som barnet vokser op under, og uden at tage barnets relationer med i billedet. Det håber jeg, man sjældent gør i praksis,« siger han.

	Når det er sagt, er børneforskeren ikke i tvivl om, at alle børn har noget Emil fra Lønneberg eller noget Pippi Langstrømpe i sig. Problemet – mener han – er, at der ikke er plads til meget Pippi og Emil i det »superinstitutionaliserede samfund«, som han kalder det. Men hvad er det, de har i sig, børnene, når Erik Sigsgaard siger, de har noget Pippi eller Emil?

	»De har det ganske banale i sig, at der er noget, de har lyst til. Der er noget, de vil. Og så nægter de at lade sig tilpasse,« siger han. »Der er en del børn, der lader sig tilpasse. Dem taler vi ikke så meget om, for dem er der ikke så mange problemer med, tror vi. Men så er der altså Emil’erne og Pippi’erne, der ikke rigtig lader sig passe ind, og de har fået problemer i vores superinstitutionaliserede samfund.«

	For 50 år siden gik børn i institutioner i 8-10.000 timer af deres første 18 år. I dag er tallet 30.000. Disse institutioner tæller blandt andet vuggestuer, børnehaver og skoler, og deres fællestræk er, at medlemmerne må indordne sig. Man skal være der til tiden, sidde på de rigtige pladser, gøre ting til tiden med bestemte mennesker på bestemte måder.

	»Det, der kan komme ud af det, er ikke ret Pippi-agtigt,« bemærker Erik Sigsgaard.

	Han kritiserer beslutningstagerne og magthaverne, for i stedet for at tage konsekvensen af den voldsomme udvidelse af institutionaliseringen ved at forsøge at reducere den eller mildne den, udbygger de den.

	»Nu har de fået 30.000 timer, før havde de 10.000. De kan stadig ikke læse og skrive – de har åbenbart ikke fået nok. Derfor gennemfører man noget, der ligner en heldagsskole. De syv- til niårige børn, som Pippi og Emil også ville være en del af, får nu en skoleuge på 30 timer. Det går så til gengæld ud over deres tid i ’fritteren’ og SFO, hvor de ville kunne udfolde sig mere kreativt,« siger Erik Sigsgaard og kalder det en kraftig forøgelse af institutionalisering. Og således når han til sin pointe:

	»Det giver flere diagnoser. Flere børn vil blive diagnosticeret, fordi de bliver anbragt – som man gør i institutioner – i meget længere tid. Der bliver med andre ord mindre plads til deres Pippi-lyster og Emil-livsudfoldelser.«

	Fortegnet billede

	Kronikøren Jens Peter Gøtze tegner måske et lidt fortegnet billede af virkeligheden, mener Iben Engelhardt Andersen, som er ved at skrive ph.d. om børn i litteraturen og fiktionen, ved Syddansk Universitet.

	»Det her handler jo om, hvordan man betragter en sygdom, før det bliver en sygdom. Emil har muligvis koncentrationsbesvær og ADHD-agtig adfærd, som i dag formentlig ville gøre, at han blev medicineret, men inden for den kontekst, der er Emil fra Lønneberg, har man andre metoder til at takle det,« siger hun og påpeger, at kronikøren – som er læge – læser Emil som et konkret barn. Han opstiller muligheder for en diagnose, men siger også, at der er ting, vi ikke kan vide, fordi vi ikke kan trænge ind i hans hjerne. Men Emil findes ikke. Han har ikke en sygdom, fordi han er en tekst, siger hun.

	»En sygdom er ud over et fysisk faktum en kulturel fortælling. Når man læser et stykke børnelitteratur, læser man jo også en verden, hvor Emil for eksempel gør nogle ting, som gør, at han bliver sat uden for døren. Når kronikøren spørger, om Emil har ADHD, spørger han jo også om, hvordan de andre i det univers, som Astrid Lindgren skaber, forholder sig til Emils afvigelser.«

	Og i den forbindelse mener Iben Engelhardt Andersen, at Jens Peter Gøtze glemmer at stille spørgsmålet: Kunne der være andre end Emil, der er syge, hvis nogen er syge i de her bøger?

	»Hvem er det, der råber ad Emil på en patetisk og nærmest psykotisk måde,« spørger hun retorisk.

	»Det er faren, der går amok. I bøgerne om Pippi Langstrømpe kommer betjentene Kling og Klang hen til Pippi og beordrer hende på børnehjem. De er repræsentanter for det samfund, der mener, hun er for langt ude. Men hun svarer, at hun har et børnehjem, fordi hun er barn og har et hjem. Hun vender altså de andres tale på hovedet, hun er over-fornuftig, og hun gør nærmest dem til dem, der tager fejl på en antiautoritær, provokerende måde,« siger Iben Engelhardt Andersen.

	Men uanset, om det er Anton eller Emil, der bør få en diagnose, bliver der stadig flere diagnoser blandt børn – fordi flere fremover vil falde udenfor, mener Erik Sigsgaard.

	»Flere børn vil løbe panden imod institutionernes mure og sige: ’Jeg vil ud, jeg vil ud, jeg vil ud’. Vi kommer let til at sætte fokus på børnene og sige: Hvad er der galt med disse børn, der løber panden imod, i stedet for at spørge, om der er for mange mure,« siger han.

	»Man giver en diagnose, hvor det måske var det samfund, vi bygger op, der skulle have sig en diagnose.«

