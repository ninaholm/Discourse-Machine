Tvivlens sprøjtelakerede betvinger
Det er en uventet erkendelse for denne anmeldelses skribent: At svenske Avicii rammer noget i hans mave med en klar og forbistret fornemmelse af optimisme og håb – det billige skidt


 Tim Bergling er kun 26. Med alt hvad det indebærer af utidig energi, romantiske forestillinger og naivt håb. Som ungdom nu engang er. Inden erkendelsen af, at hverdagen tager røven på os alle til sidst.
Nu er der så ikke så meget hverdag over den svenske producers og sangskrivers liv. Under navnet Avicii er han en af tidens mest populære dj’s og producere. I 2014 var han i følge Forbes den tredjebedst betalte dj i den boomende EDM-branche med 28 millioner dollar. Året før havde han flere hits som producer og sangskriver med sit Rednex-klingende mix af hillbillycountry og gejl EDM, ikke mindst med »Wake Me Up«, der lå nummer et i 22 lande.
Alt sammen for lige at sige, at vi har at gøre med en af tidens mest styrtrige entertainere inden for dén mest profitable musikgren lige nu. Og for at pointere, at det her er en aftapning af hymnisk dansemusik, som har vist sig ekstremt succesfuld. Det er den techno/house-byggede dollarkatedral, som er blevet udstyret med en masse gøglereffekter fra gospel, country, disco, dubstep og så videre – og nu indgyder folk en fornemmelse af udfrielse under deres weekendhedonistiske og forgæves flugtforsøg fra hverdagen.
Mere varieret
Lyder jeg desillusioneret? Det er jeg gammel nok til. Men jeg er også ung nok til at huske, at det også har en værdi i sig selv at stå dér badet i sved og hormoner sammen med alle og enhver. I en kropsligt induceret kontakt med noget kollektivt ekstatisk.
Stories er Aviciis andet album, og det er bedre skrevet og mere stilmæssigt varieret end den to år gamle forgænger True. »Touch Me« er Aviciis vellykkede amalgam af Daft Punk-disco og svenskerens vanligt hymniske ophidselse. Han mixer p-funk, Daft Punk-filtrering, bass drops og crunk-beats på singleudspillet »Pure Grinding«. Der er »Broken Arrows« med det vildt fjollede synth/olietønde-riff, som er umuligt ikke at løbe logrende rundt som en hund til. Den klaverdrevne »For A Better Day« er det tætteste, svenskeren er kommet en ren gospelsang. Mens det første singleudspil »Waiting For Love« er vintage Avicii, et trademark-techno-hymnisk homerun, der passer lige godt til dansegulv som bilreklame.
Det er tro, håb og kærlighed i slogan-form skreget med kilometerhøje bogstaver fra Miamis strande, Las Vegas’ klubber, Hollywoods bakker, New Yorks tagtoppe. Det er megalomani uden plads til fodnotepolitik, ja, i det hele taget en apolitisk udråbstegns-wellness. En slags begejstringens passivisering. Bas og beats som massage, og de neonbøjede melodier som ekstatisk/romantiske sakramenter. »Guess I won’t come to church on Sunday/I’ll be waiting for love to come around«.
Tvangsoptimisme
Der bliver som altid inden for EDM bygget enorme vidder og tårnende arkitekturer i højopløselig sonisk grafik på Stories. Melodisk prædiker Avicii stadig tvangsoptimisme, men hans tonale naivisme har fået en mere soulet kvalitet, for eksempel på »True Believer«. Der er naturligvis masser af klicheer at hente også her, men svenskeren forstår at kværne en uimodsigelig tyggegummikvalitet ind i disse wannabe-spirituelle techno-salmer. Og det skaber en befriende og sikkert helt frivillig komik. Morskab. Ja, en erkendelse af, at melankolien lige så meget er en vanemæssig komfort, en middelklasseluksus, som optimismen er det – ja, at sidstnævnte faktisk kan være langt mere udfordrende for nogle af os at omfavne. Måske fordi vi ved, den er naiv. Nej, vent. Det ved vi jo ikke med sikkerhed. Men helt sikkert, fordi den kræver, at man tør håbe.
Stories holder ikke hele vejen, og nogle steder dumper Avicii og hans mange medproducere og medsangskrivere og gæstevokalister i en forudsigeligt kværnende håbsretorik, uden egentlig mulighed for fornøjelse eller udfrielse – fordi vi løber i stilistisk trædemølle. Men der er også mange øjeblikke af ren og skær euforidrik.
Den 26-årige svensker er tvivlens sprøjtelakerede betvinger (hvilket vel også er ungdommens privilegium). Der er ikke en ærlig sprække i de højglanspolerede overflader, som ’men’ eller ’imidlertid’ kan komme igennem. Til det formål kan jeg i stedet anbefale Nina Simone, Robert Wyatt, PJ Harvey, Gil Scott-Heron, Leonard Cohen, Joni Mitchell, Low, The The. Med få undtagelser er de så til gengæld totale party poopers. Og hvem har egentlig også brug for tvivl i de barmhjertige timer fra to til fem? Nej, vel. Ring i stedet til Avicii. Hvis du har råd.
Avicii: Stories (PM:AM Recordings/Universal)

