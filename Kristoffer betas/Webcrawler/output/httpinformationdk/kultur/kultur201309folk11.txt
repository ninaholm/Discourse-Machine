Folk



 
	Sofavælgere

	Stå op, sofavælgere! Sæt i kalenderen kryds ved tirsdag den 19. november. Den dag er der kommunal- og regionsvalg. Ved det tilsvarende valg i 2009 var stemmeprocenten kun 65,8 procent. Den laveste danske valgdeltagelse i 35 år. Flovt.

	Flittige vælgere

	Over for den sløje kommunale stemmeprocent står 2011-folketingsvalgets flotte 87,7 procent. Er man forhindret på den kommunale stemmedag, kan man brevstemme nu – på folkeregistre – eller sygehuse og i fængsler, hvis man er dér.

	Fortrydere

	Fortrydelse er ikke kun noget med ubeskyttet samleje og derpå pilleindtagelse. I Danmark kan man også fortryde sin brevstemme. Indtil 16. november kan man brevstemme om igen. Brevstemmere kan dog ikke stemme på valgdagen.

	Fordømmere

	I Kristeligt Dagblad har det haglet med fagfolks undsigelser af retten til at fortryde sin brevstemme: ’Useriøst, uforpligtende, overfladiskhed.’ På lederplads ser bladet ombestemmelsesretten som udslag af tidens rodløshed.

