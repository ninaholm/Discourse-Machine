To nederlag til Carlsen i træk
Han kom dog stærkt tilbage med to gevinster


 
	Det er efterhånden en sjældenhed, at den 23-årige norske verdensmester Magnus Carlsen taber et skakparti, selv om han konstant spiller mod de allerbedste på kloden. Men i den igangværende mindeturnering for Vugar Gashimov – stormesteren, der så tragisk døde af en hjernetumor i januar, blot 27 år gammel – tabte Carlsen sensationelt to partier i træk: I fjerde runde blev han som sort mod Caruana slået med sine egne midler, dvs. positionelt kværnende spil – hvorefter han i femte runde som hvid gik galt i byen mod Radjabovs ’kongeinder’. I begge tilfælde sad man tilbage med en fornemmelse af, at verdensmesteren manglede et gear i åbningsspillet. Men der var råd til det. For i de første tre runder havde Carlsen efter det spil, der normalt kendetegner ham, samlet 2,5 point i hus, og da man efter turneringens eneste hviledag tog fat på 6. runde, kom han tilbage på sporet med en hurtig gevinst over aserbajdsjaneren Mamedyarov, endda med de sorte brikker: 1.d4 Sf6 2.c4 e6 3.Sc3 Lb4 4.Dc2 d5 5.Sf3 (?)

	Hvid ofrer en bonde i denne variant, måske en kende for kækt?

	5. dxc4 6.Lg5 b5 7.a4 c6 8.g3 Lb7 9.Lg2 Sbd7 10.0–0 Db6 11.e4 a6 12.Tfd1 h6 13.Le3 0–0 14.d5 c5 15.a5 Dd8 16.dxe6 fxe6 17.Sh4 Lxc3 18.bxc3 De8 19.f4!?

	Hvid søger stadig efter kompensation for bonden, men den er endnu ikke dukket op i horisonten.

	19. Td8 20.h3 Tf7 21.Td6 e5 22.f5 Sf8!

	Partiets fineste træk. Carlsen giver bonden tilbage for aktivt spil, der ikke mindst begrunder sig på, at den hvide bonde på e4 er en svækling. Mamedyarov krakelerer forbløffende hurtigt.

	23.Lxc5 Txd6 24.Lxd6 Td7 25.Lxf8 Dxf8 ...

	Hvid er i alvorlige problemer. På 26.Te1 kan Carlsen spille det stærke 26. - Td3! med flere ubehagelige trusler. Heller ikke partifortsættelsen redder Mamedyarov: 26.Td1 Dc5+ 27.Kh2 Lxe4!

	Og hvid opgav. Efter 28.Lxe4 Txd1 29.Dxd1 Sxe4 er hans stilling håbløs.

	I 7. runde vandt Carlsen igen som sort, denne gang over sin faste kunde Nakamura, og da de øvrige partier sluttede remis, var stillingen med tre runder tilbage: 1. Carlsen, 4,5 p. 2. Radjabov, 4 p. 3.-4. Caruana og Karjakin, begge 3,5 p. 5. Nakamura, 3 p. 6. Mamedyarov, 2,5 p.

	Runderne starter kl. 12 dansk tid, og der er ’virtuel billet’ til spillesalen i Shamkir, Aserbajdsjan, via dsu.dk. Dækningen er grandios.

