Kan de få det gule Danmark i teatret?
Dansk Folkeparti er landets næststørste parti og det nok mest omtalte, men det fylder meget lidt i kunsten og fiktionen. Den skævhed vil Mungo Park i Kolding gøre op med, og Information har været på besøg i skriveværkstedet på teatrets nye forestilling om partiet, som de håber vil blive set af både ’gule’ og de ’traditionelle’ teatergængere
Tilblivelsen af et teaterstykke om Dansk Folkeparti er i proces mellem fire ret forskellige personer, fra venstre: standupkomiker Michael Schøt, journalist Jens Korse, dramatiker Line Mørkeby og teaterdirektør Lasse Bo Handberg.


 »Altså, jeg blev forelsket i den der Poul Nyrup-scene,« udbryder standupkomikeren Michael Schøt.
»Måske kan den være gennemgående i forestillingen – i stedet for en fortæller. Altså så scenen, hvor han og Pia diskuterer med hinanden, er midtpunkt, og Nyrup kommer ind igen og taler fra det, hun betragter som en højborg for parnasset.«
Michael Schøt sidder på et kontor på Frederiksberg sammen med tre andre. Skrivebordet, som de slår en halvcirkel om, flyder med papirer, MacBooks og bøger om Dansk Folkeparti og Pia Kjærsgaard. De fire er en spraglet flok: en standupkomiker, en dramatiker, en journalist og en teaterdirektør.
Men samtidig er de en del af et segment. De er alle sammen den slags mennesker, der ikke synes, det er underligt at gå i teatret, og den slags mennesker, som nok aldrig kunne drømme om at stemme på Dansk Folkeparti. Og hvis de kunne, kunne de ikke drømme om at fortælle det til nogen. De er nået rimelig langt i processen med at lave en teaterforestilling om Dansk Folkepartis første 20 år som parti, men har stadig ikke helt greb om fortællingen. Det hænger blandt andet sammen med, at prologen er skrevet af selveste Pia Kjærsgaard, og den venter holdet stadig på, da Informations udsendte og fotograf er på besøg.
Det er en »fed idé« at bruge duellen mellem Nyrup og Kjærsgaard som en tilbagevendende scene i forestillingen, bliver de enige om. Måske dramatiseret som en slags boksekamp, hvor de to kredser rundt, mens de stirrer på hinanden. Så opstår der lidt uenighed om, hvorvidt Nyrup overhovedet brugte ordet »stueren« på talerstolen.
Dramatiker Line Mørkeby husker det, som om det alene var til pressen efterfølgende, men teaterdirektøren Lasse Bo Handberg skærer igennem:
»Jeg har transskriptionen, og i den kan man læse, at han siger det på talerstolen. Men det sjove er faktisk, at det, Poul Nyrup Rasmussen siger den dag, er langt, langt fra det værste. Der er de vildeste svinere mod Dansk Folkeparti og Pia specifikt. Nyrup var statsminister, og han talte selvfølgelig med en anden vægt – og så havde han en selvforståelse a la: ’Jeg kan definere virkeligheden, for jeg er statsminister’.«
Journalisten Jens Korse bryder ind: »Men det kunne han også, fordi folket var enige om, at han havde sandheden,« siger han.
»Det tror jeg ikke, alle var,« indskyder Michael Schøt.
»Os, der havde stemme, var,« fastholder Jens Korse og tilføjer: »Så var der selvfølgelig også det store, tavse gule folkedyb, men de sagde ikke meget.«
Der bliver stille et øjeblik, indtil Lasse Bo Handberg tager ordet: »Det, synes jeg, er megaspændende. Lad os holde fast i bokseringen.«
Dæmonisering
Ideen om at lave et teaterstykke om Dansk Folkeparti opstod i Lasse Bo Handbergs hoved for omkring halvandet år siden. En af de ting, der talte for, husker han, var persongalleriet i og omkring partiet. Han så for sig to sønderjyske præster, en mavedanserinde, en tidligere indianer, der kan tale med dyr, og en marcipanspisende fængselsindsat jurist.
»Det er jo Village People i dansk politik,« siger han.
I hvert fald er det farverigt, og det kulørte persongalleri er en del af historien om et nyt parti, der stillede sig til rådighed for alle mulige slags – i en branche, hvor man ellers har fornemmelsen af, at man netop skal være en helt særlig slags for at klare sig.
Lasse Bo Handberg overvejede også, hvad Kristian Thulesen Dahls rolle burde være, men han kom hurtigt frem til, at den interessante fortælling er Pia Kjærsgaards.
»Hendes personlige historie matcher med partiets historie,« siger standupperen Michael Schøt: »Kristian Thulesen Dahl har bare ligget i slipstrømmen og har undgået at sige grimme ting. Man kan sige, at han er født stueren.«
Og ’stueren-spørgsmålet’ bringer holdet til det element i forestillingen, de er mest interesserede i: dæmoniseringen. Den dæmonisering, der skete for 20 år siden, da en flok politikere – Pia Kjærsgaard, Kristian Thulesen Dahl, Poul Nødgaard og Ole Donner – rev sig løs fra Fremskridtspartiet og dannede deres eget parti. Og den dæmonisering, der sker af partiet og dets vælgere i dag, hvor det er Danmarks næststørste, og hvor Kjærsgaard og Thulesen Dahl fortsat er de to mest centrale medlemmer.
Når journalisten Jens Korse, der til daglig laver satire for DR’s Selvsving, har skrevet en sketch, der gør grin med blå blok – og i særlig grad DF – plejer han at indkassere skulderklap. Men når det går ud over venstrefløjen, får han at vide, at det er plat.
»I sidste uge lavede vi en joke om Morten Messerschmidt, og det gik helt amok i Facebook-delinger. Folk skriver: ’Han skal fandeme have, det svin’. Det er ubehageligt,« siger han.
»Grænsen for, hvad der er acceptabelt at sige, når det gælder Dansk Folkeparti, er vild. Det er helt generelt tilladt at sige sindssygt hårde ting, som vi andre ikke ville finde os i. Det, synes jeg, er interessant.«
Lasse Bo Handberg bemærker, at der heller ikke er specielt mange højreorienterede kunstnere.
Der er nogle stykker, indvender Michael Schøt, de siger det bare ikke højt. Og hvis de gør, er de ofte meget provokatoriske og højlydte.
»Men det er ret interessant med standupkomikere,« siger han. »Der er ret mange højreorienterede standuppere, men de deltager ikke i den offentlige debat. De gider ikke, det interesserer dem ikke at tale om.«
Lasse Bo Handberg tilføjer, at standup også har klart bedre fat i ’det gule segment’ og den brede befolkning, end teatret har. »Men det var 21 procent af danskerne, der stemte på DF,« siger Jens Korse, »så det er en kæmpe gruppe, man tager for givet. Det er dybt problematisk og gør bare, at man som satiriker har lyst til at sparke meget mere til venstre.«
Michael Schøt bruger sin facebookprofil til at dele vittigheder og oplever her, at når han »trækker en joke mod højre«, så er han nødt til at bede folk om at tale ordentligt. Går vittigheden den anden vej, kan de selv finde ud af det.
»I virkeligheden er det slet ikke svært at finde punkter, hvor man kan identificere sig med DF og finde sympati for hovedkarakteren. Man skal bare flytte sig en lille smule væk fra det politiske plan, så er den der med det samme,« siger han og tilføjer:
»Man falder tit over den med, at DF er folk uden empati. Jeg kommer selv fra ’det gule Danmark’, jeg er fra Slagelse af, og de er fandme ikke uden empati. Det er rigtig dejlige varme, runde mennesker – de synes bare noget andet.«
Ifølge Lasse Bo Handberg er der ingen tvivl om, at der i det klassiske teaterpublikum er en overvægt af det, han betegner ’ravsegmentet’. »Det orange Danmark,« bryder Michael Schøt ind, og forsamlingen griner.
Tropehjelmen
Lasse Bo Handberg genvinder ordet: »De fleste teatre oplever, at der er mange kulturradikale blandt deres publikum. Der er selvfølgelig også teatergængere med mere konservativ baggrund, for hvem det er en del af den almindelige dannelse at gå i teatret. Men der er ikke i teatersalen en lige så stor procentdel af DF-vælgere som i samfundet generelt.«
– Skal der være flere af dem til denne forestilling end ved den gennemsnitlige teaterforestilling?
»Det håber vi da. Men umiddelbart kan jeg godt forestille mig, at tiltrækningskræften er høj blandt dem, der regner med, at de skal ind og have deres fordom bekræftet,« siger teaterdirektøren og uddyber, at han blev mødt af mange fordomme, da han første gang annoncerede ideen om stykket. Mange har sagt: »Hvor er det godt, I gør det; nu skal de endelig have én på hatten dem dér«. De DF-vælgere, han har talt med, har derimod sagt:
»Det er forudsigeligt, at I nu skal rive os rundt i manegen«, og det er ifølge dramatiker Line Mørkeby også det, de regner med.
Men hvad kan man så regne med? Forhåbentlig en slags kollektiv omvendelse, siger Lasse Bo Handberg:
»Min ambition er, at alle, der forlader teatersalen, på nogle områder mener det modsatte af, hvad de gjorde, da de kom ind.«
»På den måde,« afbryder Jens Korse med et smil, »får vi ikke flyttet stemmer, for DF’erne vil stemme noget andet, og de andre vil stemme på DF.«
Til prologen har de bedt Pia Kjærsgaard om at beskrive det Danmark, hun drømte om, da hun stiftede partiet. »På en eller anden måde er det en pirrende leg med vores eget medie, at vi i stedet for altid at sidde i kulturparnasset eller elfenbenstårnet nu udleverer megafonen og siger: Nu har du lov,« siger Lasse Bo Handberg.
Hendes reaktion bekymrer de sig imidlertid om, og Line Mørkeby fortæller, at Pia Kjærsgaard selv siger, at det mest kedelige ville være, hvis hun efter at have set forestillingen har på fornemmelsen, at det kunne alle have gjort. »Jeg vil gerne have, at hun føler sig taget alvorligt. Det tror jeg ikke, hun er vant til,« siger dramatikeren.
Håber ikke Pia hader det
Ifølge Lasse Bo Handberg har Pia Kjærsgaard en stemme, der er fuldstændig underbeskrevet i dansk kulturliv, og det hænger sammen med ’den kreative klasses’ tilgang til partiet: »Hvis man skal fortælle noget fra det, der så nu hedder Det Gule Danmark, så bliver der altid monteret en eller anden grad af tropehjelm og overlevelsesdragt, før man tager ud og undersøger. Det er jo i sit udgangspunkt en stigmatisering, som, jeg tror, gør, at følelsen af, at afstanden bliver større og større, kun bliver bekræftet,« siger Lasse Bo Handberg.
– Er det et forsøg på at løsne tropehjelmen at lade Pia Kjærsgaard skrive prologen?
»Ja,« svarer han.
– Men resten er skrevet af jer tre, hvor stiller det tropehjelmen?
»Det er udfordringen, og det er klart det, der er det sjove. At tage hele projektet alvorligt,« siger Michael Schøt.
Dramatiker Line Mørkeby understreger, at det i et hvilket som helt arbejde med dramatik er nærmest umuligt at arbejde med en hovedkarakter, som man ikke fatter sympati for: »Man får et pragmatisk følsomt forhold til sin hovedkarakter. Jeg har det sådan, at jeg ikke vil synes, det er fedt, hvis hun hader det,« siger hun. »Sådan har jeg det faktisk.«
Lasse Bo Handberg supplerer:
»Men hvis Pia Kjærsgaard føler, at det er ganske ufarligt, eller der ikke kommer noget nyt frem, er det et nederlag. Hele pointen med det her projekt er, at vi kan fortælle i nogle større buer og tage os nogle friheder, som gør, at vi måske kan portrættere nogle kanter i det her store mysterium bedre, end man ville kunne, hvis man skulle forholde sig til sandheden helt stringent. Det er vores kæmpe fordel, at vi må lyve. Lidt.«
’De stuerene’ har premiere på Mungo Park i Kolding den 4. februar 2016

