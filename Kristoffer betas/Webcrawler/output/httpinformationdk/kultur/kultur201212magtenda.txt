Magten i dansk kunst – Top 100 anno 2012, nr. 20-11



 11. (10.) Bo Bjerggaard, gallerist. Tæt på Louisianas direktør, Poul Erik Tøjner, som eneste gallerist, repræsenterer en række kendte udenlandske og danske malere og har senest tilføjet John Kørner, Tal R og Peter Linde Busk. Har de seneste år skruet kraftigt op for en række museumssamarbejder.
12. (13) Jens Erik Sørensen, museumsdirektør, Aros. Er god til at skaffe penge, hvilket han demonstrerede senest med Olafur Eliassons Regnbue. Den regnbue skal han sammen med en masse andet have gjort færdig, inden han efter 30 år som direktør går på pension ved udgangen af år 2013, så mon ikke det bliver spillet med musklerne i den kommende tid.
13. (9.) Anders Kold, museumsinspektør, Louisiana og manden, der har kontakten til den lokale kunstverden. Kold har en afgørende indflydelse på Louisianas værdifulde ny­erhvervelser og samtidskunstsudstillingsprogram og kunne ligge i Top 10, hvis Poul Erik Tøjner lod ham.
14. (8.) Holger Reenberg, museumsdirektør, Herning Kunstmuseum, der har en enestående samling af Beuys og Manzoni, men som efterhånden får sat større aftryk på det lokale erhvervsliv, end kunstverdenen.
15. (16.) Dahn Vo, kunstner, udstiller netop på Statens Museum for Kunst med sin spektakulære kopi af Frihedsgudinden. Han er den danske kunstner med flest betydningsfulde show i år, og han har netop vundet Hugo Boss Prisen der sikrer ham et stort soloshow på Guggenheim i New York i 2013.
16. (17.) Jesper Elg, gallerist, V1 Gallery, har sat sig tungt på scenen for street art og graffitikunst og fået kultstatus i København. Sidder med i Statens Kunstråds Internationale Billedkunstudvalg, messebestyrelsen for Art Copenhagen og bliver brugt af talrige virksomheder og institutioner, når emnet er kunst, kultur og erhvervsliv.
17. (26.) Jesper Just, kunstner, er udvalgt til at repræsentere Danmark ved Venedig Biennalen i 2014 og får også en stor Louisiana-udstilling i 2013. Er som en af de få slået igennem i USA, hvor han er i stald hos James Cohen.
18. (14.) Bjørn Nørgaard, kunstner. Den gamle provo sidder stadig på toppen af kransekagen, men det er mere ved at ligne en parallelkage, end der hvor det sker. Nørgaard tilhører Ny Carlsberg-segmentet, som senest brugte 6,5 millioner kroner på, at han kunne udsmykke pladsen foran Ikast Kirke. Nørgaard er desuden formand for den fremragende kunsthal 44Møn, der ofte har bedre udstillinger end hovedstadens kunsthaller.
19. (32.) Claus Andersen, gallerist, var som eneste danske galleri med på Frieze i London. Repræsenterer kunstnere som Olafur Eliasson, Tomás Saraceno, Anselm Reyle, FOS, Simon Dybbroe Møller og Henrik Olesen. Han har måske ikke Wallners historie, men er alligevel ikke langt fra at være det vigtigste galleri i Danmark lige nu.
20. (22.) Nils Stærk, gallerist, internationalt anerkendt, begyndte hos sin mor i Herning, var senere med til at starte fænomenet Islands Brygge op med Nicolai Wallner og ligger nu på Carlsberggrunden, hvor han virkelig er begyndt at udvikle sig efter en del stille år. Flere af hans kunstnere, som eksempelvis Breuning og Gardar har udviklet sig med raketfart og Tove Storch, som han har taget ind, har han formået at sælge til gode udenlandske museer. Han har desuden bevaret sin plads på Art Basel selv om konkurrencen er hårdere og hårdere.

