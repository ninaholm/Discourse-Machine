Tusind og et, tusind og to, tusind og tre



 Der står han, enten er det ham, eller også er det hans bror. Det er ham. Det må være ham. Man kan se det på tøjet, på kropsholdningen, på det blik, han kaster mod stationens ur. Det er ikke hans bror. Hans bror ville aldrig forsøge at maskere sin højde ved at lægge vægten på det ene ben og skyde det andet diagonalt frem. Hans bror ville aldrig blive så nervøs, bare fordi nogen kommer lidt for sent. Der er ting, som kun han gør, han er ikke som sin bror, ham, der står der på stationen og netop har regnet ud, at 15 minutter er 900 sekunder, og 900 sekunder er ingenting.
Han tager sin mobiltelefon frem, han indtaster nummeret for femte eller måske sjette gang. I flere sekunder ser han lige frem for sig. Så lægger han på og går hen og sætter sig på en bænk med rulletasken stående ved siden af sig som en velopdragen hund. Der går flere minutter. Han tænker på, hvor mange gange han har gjort netop dette. Siddet på en banegård og ventet på sin bror. Siddet på en café og ventet på sin bror. Ligget vågen og ventet på sin bror. For det var vel nu, de skulle mødes? Et øjebliks usikkerhed. Det blev vi da enige om? Eller gjorde vi? Nej, de skulle have mødtes her for præcis 18 minutter siden. Han er helt sikker.
Tog ankommer, tog afgår. Den velklædte familie rejser sig. De to solbrændte mænd med skitasker rejser sig. Han, som ikke er sin bror, bliver siddende. Stednavne tikker ind på tavlen over afgange, stemmen i højtalerne informerer om forsinkelser, passagererne sukker og møder hinandens blikke. Men han, som er ikke sin bror, møder ingen andens blik. Han ser på sin mobiltelefon og tænker 20 minutter. 20 minutter er ingenting. Det er 25 minutter heller ikke. Og 30 minutter er kun 1800 sekunder, og at ens bror er 1800 sekunder forsinket, er faktisk helt normalt. Hans bror ligger ikke bagbundet i en kælder eller bevidstløs i en skov. Han er ikke gledet på en sneglat rulletrappe og faldet bagover og har ikke slået hovedet på et trin med skarpe takker. Hans hjerne løber ikke ud af hans baghoved. Han er bare lidt forsinket, tænker ham, som ikke er sin bror.
Folk siger, de er ens. Og det er de måske. Det må de være, for af og til kommer fremmede mennesker hen og hilser på ham. De siger mange tak for hjælpen med presenningen, eller du gik i klasse med Julia, ikke? Eller som nu, hvor den mørkhårede pige nærmer sig og tager den ene hovedtelefon ud af øret og siger (lidt for højt), at du var så satans sej på dansegulvet sidste lørdag. Tak, siger ham, som ikke er sin bror. Men du forveksler mig nok med min bror. Og pigen ser lidt forvirret ud og siger undskyld, og ham, som ikke er sin bror, siger nej, det er okay, jeg forstår godt, at du tog fejl, for vi ligner hinanden vanvittig meget. På vej over til kaffebaren sætter hun hovedtelefonen ind i øret igen, og ham, som ikke er sin bror, sidder og fortryder. Tak, skulle han selvfølgelig bare have sagt. Var det ikke en fed fest? Og i det øjeblik, han gør det, bliver han som sin bror. Klart, det var en fed fest, og hvor skal du hen, og skal vi ikke tage en kop kaffe, og pigen nikker og tager også den anden hovedtelefon ud af øret, og så tager de plads i køen og taler om snevejret og forsinkede togrejser, og hvor de holdt jul, indtil hende, som står bag dem i køen, er nødt til at hoste for at få dem til at holde op med at snakke og afgive deres bestilling. Ham, som pludselig er sin bror, bestiller en cappuccino i stedet for en kop filterkaffe, og han køber spontant to eller tre stykker slik uden at tænke på prisen og betaler for både sin og hendes kaffe uden at føle det mindste strejf af bekymring over at have gjort noget forkert. Han tænker ikke, at han måske burde have ladet hende betale, eller at de kunne have delt regningen, eller at han kunne have betalt sin kaffe og slikket og hun sin kaffe. De sætter sig hurtigt på hver sin side af cafébordet, hun, som er hende, og ham, som er sin bror og pludselig ser verden med sin brors øjne. De truende narkomaner, som står henne ved bagageboksene, forsvinder, og han holder op med at holde øje med sin bagage og glemmer tiden i flere minutter. Det er næsten, som om han holder op med at betragte sig selv udefra. Når han ler, er det hans latter, og når hun slikker sin ske, bliver han ikke irriteret, og hvis der opstår stilhed (hvilket der ikke gør), eller hvis hun viser tegn på at ville gå hen til sit tog (hvilket hun ikke gør), stiller han ikke et af sine trickspørgsmål for at bevise, at de ikke er bestemt for hinanden (hvilken roman af Borges kan du bedst lide?). I stedet taler de om nytårsaften og angst for fyrværkeri, og hun fortæller om en fyr, der endte til et maskebal uden at være klædt ud, og hvor vred han blev, når folk gættede på, at han var klædt ud som gymnastiklærer. Og han fortæller om dengang, han inviterede sin bror med til maskebal. Jeg var klædt ud som Zorro, og min bror lånte mit gamle rollespilsudstyr og var klædt ud som ork med en avanceret gummimaske, der lugtede sødt som slik, og et hjemmelavet sværd af papmaché og en ringbrynje af nøgleringe. I taxaen på vej til festen sagde han flere gange, for helvede, hvor bliver det sjovt, for helvede, hvor er jeg oppe og køre, og jeg kan huske, at jeg nikkede, og at hans stemme lød metallisk under den tykke maske, og det var først, da vi trådte ind i stuen, og al samtale forstummede og værtinden forsøgte at smile, at vi indså, at maskeballet havde 20'erne som tema. Jeg husker min brors panikslagne øjne, da han så alle cigaretrørene og monoklerne, hvordan han rev sin maske af og forsøgte at skjule sværdet bag ryggen, og hele aftenen var han ligesom uden for sin krop, som han altid blev, når noget ikke gik, som han havde tænkt, siger ham, som er min bror, til den pige, der sidder lige overfor. Tiden går så hurtigt, at ingen af dem når at lægge mærke til det, og pludselig er det aften, og hun har misset toget og i stedet for at gå hjem til familien for at fejre nytår, ender de til en privatfest, hvor hun kender alle, og hvor han ingen kender, men fordi han ikke er sig selv, når de knap nok at krydse skohavet i entreen, før han er begyndt at hilse på folk, og han giver knus i stedet for at række højre hånd frem, han drikker juice i stedet for at hælde tre glas vin ned, og han fortæller sjove historier i stedet for stå og være tavs, og han er stolt i stedet for at skamme sig. Pludselig er det ham, der har det der magiske, som fortryller folk, det er ham, der er originalen og hans bror, som er kopien, det er ham, der står på dansegulvet med sin sorte kappe, mens hans bror sniger sig ud på altanen i sin raslende ringbrynje og kigger ind på sin bror gennem duggede ruder og tæller sekunderne, indtil han kan mærke, at han er væk.
Ham, som ikke er sin bror, sidder stadig på bænken og ser på stationens ur og tænker 39 minutter. 39 minutter er ingenting. Især ikke hvis man sammenligner med hans alder, som er 31, nej 32 år. Og 32 år er 11.680 dage, det er 280.320 timer, som er en milliard sekunder, tænker ham, som ikke er sin bror. En milliard sekunder minus 41 minutter minus 24 eller 25 år, for han var sandsynligvis syv eller måske otte år, da det begyndte. Digitaluret var af sort plastik og vandtæt ned til 25 meter (desværre duggede glasset til, hver gang han tog brusebad). Tidtagningsfunktionen blev sat i gang med den tynde metalknap på siden, og på den første dag målte han, hvilken vej til skole der var hurtigst. Nøjagtig hvor mange sekunder vandt man ved at krydse Hornsgatan i stedet for at tage tunnelen? (18-24, afhængigt af vejret.) Hvor mange sekunder tabte man ved at tage broen over Långholmsgatan? (4-12, afhængigt af lyssignalet.) Hvor længe skulle man vente inde på badeværelset, før de gav op? (12-17 minutter, afhængigt af om det var om morgenen eller efter frokost.) Han skrev sine observationer ned i et særligt hæfte. Hvor lang tid det tog for den røde mand at blive grøn (68 sekunder, uanset om man har trykket på knappen eller ej). Hvor lang tid det tog at skrælle en appelsin (45 sekunder med et søm, 85 sekunder med fars spiralteknik). Hvor lang tid det tog for moderen at holde op med at græde efter et telefonopkald (10 minutter uden trøst, 13 minutter med trøst (hvilket altid bragte ham i tvivl om, hvorvidt det var en god idé at trøste eller ej.)  Alt kunne måles. Den tid det tog at få far til at love, at han snart ville sende sine nye adresse (4,5 sekunder). Den tid det tog for elevatoren at hive sig fra stueetagen og helt op til femte sal (22 sekunder). Den tid det tog at bladre gennem alle reklamerne på jagt efter i det mindste et postkort (3,5 minutter). Den tid det tog at tilgive (12,5 år). Det eneste, der stod uden for tiden, var hans bror. Hans bror lo af tiden, han tog tiden og vaskede den med sne, han hejste den op i en flagstang og pegede på den, så alle lo.
Men ham, som er ikke sin bror, er anderledes. Da de blev voksne, regnede han ud, hvem af dem der lo mest, og hvem af dem som græd oftest, og en gang imellem, kun nogle gange, når han for eksempel sidder på en togstation og venter på en person, der aldrig kommer, så tænker han, at hans bror skylder ham tid. For inderst inde ved han naturligvis, at der ikke er sket noget. Hans brors følelsesløse krop kæmper ikke for at komme op af et hul i isen. Hans bror er ikke fastklemt under en bus på Sveavägen, hans indvolde glimter ikke rødt mod den hvide sne. Når som helst kan hans bror komme gennem svingdørene, og så vil jeg fandeme kræve min tid tilbage, tænker ham, som ikke er sin bror. Mindst 10 timer for alle de gange, hvor han er kommet for sent uden at lade høre fra sig. 20 timer for alle de fester, han har inviteret mig med til bare for at være flink. 30 timer for alle de film, jeg har set, bare fordi han kan lide dem. Og 100, nej, 150 timer for alle de gange, hvor hans slukkede mobil har gjort mig urolig. Og hvad mere, hvad mere? Mindst tre uger for alle de gange, da vi var små, hvor jeg fandt på, at far havde ringet. En måned for alle de postkort, jeg sendte i fars navn. Et halvt år for alle de gange, hvor jeg har fortalt min bror, at der var en grund til, at det gik, som det gik. Fem år for følelsen af aldrig at kunne give slip. 10 år for smerten over aldrig at turde vise svaghed. 25 år for visheden om, at jeg aldrig bliver som ham. Og 89 minutter, nej 90 minutter, nej 91 minutter for den tid, jeg har ventet her i dag.
Og netop da, eller helt nøjagtigt 12 minutter senere, kommer den slørede silhuet af ham, som er hans bror, springende gennem togstationens svingdøre. Tørklædet flagrer bag ham, og han kniber øjnene sammen, som han gør, når han ikke har kontaktlinser på, og da han endelig får øje på sin bror, bryder han ud i et bredt smil og strækker armene frem, og det er først, da de holder om hinanden, at han forstår, hvad der er ved at ske, og så står de dér i 10 sekunder, i en time, i tre eller fire år, og så siger han, græd ikke, bror, græd ikke, bror, og jeg græd ikke, jeg græd ikke, men jeg stod dér og holdt om ham og ville aldrig give slip.
© Jonas Hassen Khemiri & Information 2010. Oversat af Mads Frese


