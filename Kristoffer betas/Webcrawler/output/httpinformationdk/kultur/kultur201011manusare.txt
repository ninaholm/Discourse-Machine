Manu Sareen: Alle burde se Danmarksfilmen
Danskerne har glemt, hvordan Danmark kunne se ud, og derfor bør Integrationsministeriets undervisningsfilm Et liv i Danmark ikke være forbeholdt nytilkomne. For filmen er rigtig, rigtig god og viser, hvordan den perfekte integration kunne være, mener den radikale politiker Manu Sareen


 »Du får altså ikke filmen igen,« siger Manu Sareen, som et par dage forinden har modtaget et presseeksemplar af Integrationsministeriets undervisningsfilm Et liv i Danmark med posten.
»For jeg vil gemme den og vise den til mine børn. Jeg mener det faktisk!« slår Manu Sareen fast.
Information har bedt det radikale medlem af Borgerrepræsentationen i København om at anmelde den omstridte Danmarksfilm, som i den seneste tid har skabt politisk debat, blandt andet på grund af et krav fra Dansk Folkeparti om at, filmen bør indeholde bare bryster.
Men filmen får en entydig dom med fra Manu Sareen:
»Den er rigtig, rigtig god. Det er virkelig en dejlig, varm film, som alle ville have godt af at se,« siger Manu Sareen, som gennem mange år har arbejdet med integration, både som integrationskonsulent, forfatter og samfundsdebattør, og som selv har været ny i Danmark, da han som barn kom til landet fra Indien med sine forældre i 1970.
»Filmen viser jo Danmark, når det er bedst, og den viser også hvordan den perfekte integration kunne være. Det tror jeg er vigtigt at vise, når man skal byde nye velkommen,« siger han.
Dansk åbenhed
Ud fra sine egne erfaringer som ny i landet oplever Manu Sareen, hvordan den grundlæggende mentalitet over for nytilkomne har ændret sig, siden han kom til landet for 40 år siden.
»Jeg husker for eksempel tydeligt min første jul i Danmark. Det var hjemme hos en, der hedder Arne. Han var min fars kollega, og han inviterede os hjem til sig, bare sådan uden videre, for nu skulle vi introduceres til de danske traditioner. Det er jo svært at forestille sig i dag,« siger Manu Sareen.
Af samme grund mener han, at filmen ikke kun bør ses af nytilkomne, men også af herboende danskerne.
»Filmen fremstiller jo noget dansk lykke, noget gæstfrihed, noget åbenhed, som jeg tror, vi alle kunne lære noget af. Jeg tror, at de fleste danskere har glemt, hvordan Danmark kunne se ud, og filmen her er en fin reminder. Jeg synes, alle burde se filmen,« siger Sareen.
Turen går til Danmark
Men helt retvisende er den knap to timer lange film dog ikke, mener han. For Danmark kan på ingen måde leve op til det integrationsglansbillede, filmen blandt andet viser gennem alle sine yderst velintegrerede erfaringspersoner:
»Den viser sådan et turen går til-billede af Danmark, som er noget urealistisk. Den nøjes med the sunny side og viser for eksempel ikke den sociale slagside, som mange jo møder, når de kommer til landet,« siger Manu Sareen.
Desuden er det ikke nok at lave en film, hvor man viser Danmark fra dets bedste side, hvis ikke man også følger op med handling, mener Sareen.
Men det er heller ikke et must, at filmen som sådan giver et 100 procent retvisende billede af Danmark, mener han.
»Jeg ser ingen grund til at plastre filmen til med billeder af brændende biler eller bandekonflikter. Det er jo en feel good-film, og det er fint, at man viser nytilkomne det allerbedste, vi har at tilbyde,« siger Manu Sareen.
Og hvis han blev bedt om at lave sin egen Danmarksfilm, ville han ikke gøre noget om:
»Jeg ville lave filmen nøjagtig, som den er. For jeg tror, det er vigtigt, at man opfordrer til at stræbe mod idealet, og så er man jo også nødt til at vise idealet. Det gør denne film jo om noget.«
Filmen Et liv i Danmark kan ses her på Integrationsministeriets hjemmeside

