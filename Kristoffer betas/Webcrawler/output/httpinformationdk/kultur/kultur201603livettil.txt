Livet skal tilbage i byerne
I de seneste 40 år har vi fjernet alt det grimme, ildelugtende og larmende fra vores byer – og de er blevet pæne, næsten for pæne for mennesker at leve i. Nu skal vi have livet tilbage og vi ser til Kina for inspiration
’Kina er et oplagt studieobjekt til at forstå, hvordan mennesket tilpasser sig livet i byen ved at ændre adfærd og ved at sætte deres eget præg på de omgivelser, de lever i,’ siger byudvikleren Niels Bjørn.


 En sejldug bliver spændt ud fra bankens facade på en plads ved en af Beijings befærdede metrostationer. Det er lukketid i det finansielle centrum, men nu åbner en lille butik markeret med et nødtørftigt halvtag, fortæller Alexander Muchenberger.
I millionbyen bliver de attraktive kvadratmeter omkring metrostationerne udnyttet på bedste vis og skaber leben døgnet rundt. Det sker til stor irritation for de lokale myndigheder. De bryder sig ikke om det rodede bybillede, som de interimistiske forretninger skaber. Men den danske designer bliver inspireret:
»Det ser måske grimt ud i myndighedernes øjne, men man kan jo se og mærke, at folk lever her.«
Sidste år blev interaktionsdesigneren Alexander Muchenberger ansat af Brabrand Boligforening for at inspirere borgere i Gellerupparken til at skabe liv i ghettoområdet og på sigt gøre Aarhus-bydelen til et mere attraktivt sted at bo.
For Alexander Muchenberger handler det om at give mulighed for, at beboerne kan påvirke deres omgivelser. Det kræver et opgør med den i Danmark så populære funktionalisme og den modernistiske byggestil, som opdelte boliger og områder efter funktion og adskilte privatliv og arbejdsliv.
Med en 8-16-hverdag flytter vi os rundt mellem boligkvarterer og kontorbygninger som viserne på et urværk og efterlader boligområder øde i dagtimerne og kontorbygninger mørklagte om natten.
