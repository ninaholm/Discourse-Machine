Veluddannet og frigjort indvandrermand søges
Indvandrerne opgiver i stigende grad de arrangerede ægteskaber, men opgøret med traditionen har skabt uventede tabere på kærlighedsmarkedet. De veluddannede indvandrerpiger har svært ved at blive gift, for der er mangel på mænd, især de moderne
Selvstændighed. Dansk-palæstinensiske Rola El Dirawi så sig godt for, inden hun giftede sig. Det var det vigtigt, at hendes mand, Mohammed, ville give hende frihed og lade hende selv bestemme, siger hun.


 Dansk-pakistanske Nadia har travlt. I løbet af de næste fire år skal hun afslutte sin uddannelse som læge, hun skal i turnus, og hun skal helst sikre sig en specialelægeplads og dermed fremtiden som kardiolog. Og så skal hun giftes. Og her taler vi ikke om tvangsægteskaber eller pres fra forældrene side. Nadia vil gerne selv giftes, selvfølgelig vil hun det. Hvem ønsker at være en barnløs gammeljomfru, som stadig bor hjemme hos sine forældre? 
Problemet er bare, at der ikke er så mange mænd til højtuddannede kvinder med pakistansk baggrund og slet ikke mænd som deler Nadias idealer om et moderne ligestillet parforhold. 
"Mit største mareridt er at få en mand, som er totalt groet fast i de pakistanske traditioner og ikke kan forstå, hvad det vil sige at ville gøre karriere og bruge meget tid på sit arbejde" fortæller Nadia, som mener, at det at blive gift er det afgørende dilemma for hende selv og mange andre veluddannede piger med indvandrerbaggrund. Hun har set mange eksempler på, hvordan det går, når de moderne piger bliver gift med de traditionelle mænd.
"Min kusines mand kan finde på at ringe til hende lige pludselig, fordi han ikke gider passe børnene længere, selvom det er hans tur. Og så skynder hun sig bare hjem i stedet for at diskutere med ham. Sådan ville jeg aldrig kunne leve,"siger Nadia med eftertryk.
Kristina Aamand, som er forfatter til bogen Mødom på mode og selvstændig konsulent med speciale i integrationsspørgsmål mener, at mange unge kvinder med anden etnisk baggrund går tvivlende ind i ægteskabet, lige meget om de selv har valgt manden eller ej. 
"De unge kvinder føler, at deres valg af ægtefælle er af afgørende betydning for, om de kan få opfyldt deres drømme. Og deres valg føles uigenkaldeligt, for det er stadig ikke særligt acceptabelt at blive skilt," siger Kristina Aamand.
Uventede tabere
Hverken Nadia eller hendes veninder frygter at blive tvunget ind i et ægteskab, for i dag er det de færreste indvandrerforældre, som mener, at deres børns ægteskab udelukkende er familiens sag og beslutning. 
Selv de pakistanske indvandrere, som traditionelt har været mest tilbøjelige til at arrangere deres børns ægteskab med familiemedlemmer i hjemlandet, ser i dag nu med mildere øjne på at børnene finder deres ægtefælle selv eller har det sidste ord i ægteskabsforhandlingerne. 
Udviklingen kan aflæses i statistikken. I 2001 blev 61 procent af alle 2. generationsindvandrernes ægteskaber indgået med en ægtefælle fra hjemlandet. I dag er tallet faldet til det halve.
"Mange pakistanske familier har haft dårlige erfaringer med de arrangerede ægteskaber med en slægtning fra hjemlandet og er nu villige til at prøve andre løsninger," siger antropolog Mikkel Rytter, som har forsket i de pakistanske familiemønstre,
 "I stedet for den gamle tradition, hvor man giftede sig inden for familien, er der opstået et udpræget lighedsideal, hvor man gifter sig med dem, som er lige som en selv. Idealet er at parterne skal være for eksempel lige religiøse, lige moderne eller veluddannede," forklarer Mikkel Rytter og påpeger, at opbruddet i traditionerne skaber uventede tabere: Særligt de veluddannede kvinder risikerer at komme i klemme på det nye ægteskabsmarked.
"Det er oftest mændene, som finder deres ægtefælle i Pakistan, og dermed taber kvinderne, som er vokset op i Danmark. Forældrene til de veluddannede unge kvinder ved godt, at ægteskabet lykkes bedst, hvis datteren bliver gift med en mand fra Danmark, som også er veluddannet, men dem er der jo ikke så mange af," siger han og henviser til at indvandrernes døtre generelt klarer sig bedre end sønnerne i det danske uddannelsessystem. 
Bare vente
Den problematik kender dansk-pakistanske Rubina på 24 år alt til. Hverken hun eller hendes ældre søster er endnu blevet forlovet, og nu begynder angsten for aldrig at blive gift for alvor at komme krybende. 
"Mine forælde er enormt forvirrede, for de kom til Danmark alene uden deres familie og har ikke et særligt stort netværk. De ved ikke, hvordan de skal skaffe en mand til min søster og mig. Man stiller sig jo ikke bare op og siger: Jeg har en pige - har du en dreng," siger Rubina, som lige som Nadia ikke har lyst til at få sit navn frem på grund af den megen sladder i det pakistanske miljø. Både søsteren og Rubina har fået grønt lys fra forældrene til selv at finde en mand, men det er lettere sagt end gjort.
"Mine forældre har måske været for gode til at opdrage mig til en pæn pakistansk pige. Jeg går jo ikke i byen, og jeg går heller ikke bare hen og snakker med fyrene på medicinstudiet, så jeg ved ikke, hvor jeg skal møde en mand," siger Rubina, som påpeger, at det stadig regnes for dårlig tone, hvis både pigen selv eller hendes forældre er for opsøgende på ægteskabsmarkedet. Dermed er hun og søsteren henvist til at vente på den pakistanske prins med den hvide kittel.
"Det er en stor sorg for mine forældre, at min søster ikke er blevet gift endnu, men vi prøver at sige til hinanden, at der nok skal lykkes. Ellers er der jo andet i livet end at blive gift,"siger Rubina, som drømmer om at møde en anden medicinstuderende, når hun skal på turnus til næste år, men som hun selv siger med et grin: 
"Chancen for at der lige står en ugift pakistansk reservelæge på Esbjerg hospital er nok ikke så stor."
De traditionelle drenge
Som Nadia og Rubina kun alt for godt er klar over, handler det ikke bare om, at finde en mand, men snarere om at finde den rette moderne af slagsen. Dem er der mangel på, for mens de unge kvinder med anden etnisk baggrund drømmer om ligestillede ægteskaber og moderne liv med karriere og daginstitutioner, så har drengene i højere grad holdt fast i en traditionel kønsrolleopfattelse. 
Rockwoolfonden undersøgelse af indvandrerne i det danske uddannelsessystem viste, at drengene værdimæssigt lå langt fra pigerne. I modsætning til pigerne insisterede de unge mænd med indvandrerbaggrund stadig på at have en kone, som tog hovedansvaret for børneopdragelsen og husholdningen på bekostning af arbejdslivet. Drengenes traditionelle tilbøjeligheder frustrerer de unge kvinder, mener sociologen Camilla Elg, som i sin ph.d afhandling Set og overset fra Aalborg Universitet har studeret unge kvinder med indvandrerbaggrund.
"Mange af de unge kvinder accepterer, at deres forældre har et traditionelt syn på kvindernes muligheder og undgår så vidt muligt en konfrontation omkring emnet, men de bliver vrede, når de oplever, at de samme normer findes hos deres jævnaldrende drenge. Det får dem til at føle sig forrådt, især fordi det jo er disse drenge, som de forventer at skulle giftes med," siger Camilla Elg.
Han skal i gang
Rola El Dirawi, som er dansk-palæstinenser, så sig godt for, da hun besluttede sig til at gifte sig med sin mand Mohammed.
"Jeg kunne mærke, at han ville give mig mere frihed og lade mig bestemme selv, og det har hele tiden været vigtigt for mig," siger Rola El Dirawi. Hendes ægteskab er et brud med alle arabiske traditioner om mandens overlegenhed, for mens Rola læser på RUC, arbejder hendes mand som ufaglært i Post Danmark. Den rollefordeling er ikke usædvanlig blandt hendes arabiske veninder, som har klaret sig langt bedre i skolesystemet end deres mænd, men Rola El Dirawi tror ikke på, at det holder i længden.
"Min mand og jeg har aftalt, at det først er mig, som skal tage en uddannelse, men så skal han også i gang. Også for vores børn skyld. De skal kunne se op til deres far," siger Rola El Dirawi, hvis mand endnu ikke har fundet ud af, om han vil læse historie, filosofi eller i virkeligheden hellere starte eget firma.
"Problemet er, at de arabiske drenge synes, det er meget svært at tage en uddannelse i Danmark. Min mand er meget begavet, men han har ikke samme disciplin som mig, og der er jo heller nogen i hans familie, som har gået på universitet. De har ikke engang gået i gymnasiet," siger Rola El- Dirawi, som synes, at det kan være svært at få plads til studiet og karrieredrømmene, når hendes mand lever et helt andet liv. 
"På den ene side er min mand enormt stolt over, at hans kone går på universitetet, men han synes også, at det er svært, når jeg for eksempel retter hans sprog eller pludselig er meget optaget af mit studie og ikke har så meget tid til ham og min datter." 
Fare for vold
Presset for at blive gift er ikke blevet mindre blandt indvandrerpigerne, selvom der er blevet færre passende ægtemænd at vælge imellem. Og ægteskabet skal helst indgås, før pigen er over 25 år, ellers begynder sladderen. 
"Det er meget sjældent, at en kvinde får lov at flytte hjemmefra, før hun bliver gift, så ægteskabet er endnu den eneste vej til en voksentilværelse" forklarer Kristina Aamand, som understreger, at de fleste piger er store romantikere, som på trods af tvivlen og bekymringen ser frem til deres bryllupsdag. Netop derfor mener Kristian Aamand ikke, at de veluddannede piger vil ende med ikke at blive gift, men måske snarere, at de hurtigere vil blive skilt.
"Det er svært for de fleste mænd at have en kone, som er dygtigere eller mere succesfuld end dem selv. Det gælder også de danske mænd. Men for indvandrerdrengene som i forvejen føler sig marginaliserede i uddannelsessystemet og på arbejdsmarkedet kan det være næsten ubærligt," siger hun og gør opmærksom på at den ægteskabelig ulighed kan resultere i vold. 
"Krisecentrene oplever jo en kæmpe søgning fra kvinder med indvandrerbaggrund i disse år, og jeg vil tro, at en del af de kvinder lige netop er dem, som er kommet til at gifte sig med en mand, som klarede sig dårligere end dem selv." siger hun.
Ikke en dansker
"Nu har du jo researchet på det her. Har du fundet en løsning?" spørger Rubina pludselig til sidst i interviewet. Og journalisten kan ikke lade være med at sige, at hun jo kunne vælge at gifte sig med etnisk dansker. Alt andet lige er der trods alt flere af de etniske danske mænd, de klarer sig bedre i uddannelsessystemet og har haft lidt længere tid til at vænne sig til det moderne ligestillede ægteskabsmønster. Muligheden får Rubina til at forstumme i den anden ende af telefonrøret. 
"Det synes jeg alligevel ville være et stort brud" kommer det så, for Rubina frygter for sine kommende børns kulturelle identitet.
"Jeg synes selv, at det har været enormt svært at være dansker og pakistaner på en gang, og jeg vil ikke udsætte mit barn for at være lige så forvirret," forklarer hun. 
Sociologen Camilla Elg har oplevet samme tendens i sin forskning.
"Jeg har ikke hørt nogen overveje at gifte sig med en dansk mand. De fleste siger, at det vil være for besværligt. Det hænger også sammen med, at pigerne ofte opfatter sig selv som repræsenterende kontinuiteten i familien. Selvom de lever helt anderledes end deres mødre, vil de gerne bevare en linie tilbage til hjemmets kultur og traditioner" siger Camilla Elg.
Eller som Rola El Dirawi siger, som heller ikke kunne forestille sig at gifte sig dansk, og som trods alt har dyb tiltro til sit eget ægteskab:
"Jeg har det sådan med danske mænd, at de må til at stramme ballerne lidt. Jeg er alligevel arabisk nok til at savne araberen i dem. Jeg kan også komme til at savne danskeren i den arabiske mand, men jeg vil hellere forsøge at gøre araberen mere dansk end at gå den anden vej"


