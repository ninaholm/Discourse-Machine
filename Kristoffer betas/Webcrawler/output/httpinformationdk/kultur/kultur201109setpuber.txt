Har du set et pubertetsdrama?
Der er ingen brug af vampyrer eller eksplosioner, når hormometeret slår ud til Søren Kragh-Jacobsens ungdomsklassiker 'Vil du se min smukke navle?' til årets børne- og ungdomsfilmfestival Buster. Hvad er der sket med pubertetsdramaet siden dengang i 1978, hvor en ung Birger Larsen lå i robåden og smaskede i Lenes navle?


 I ungdomshittet Twilight drikker fyren blod fra pigens hals, når det skal gå rigtigt forelsket for i sig. Da Twilight-publikummets forældre var unge var film mere noget med at kysse på navler eller danse kinddans. Der er Søren Kragh-Jacobsen retrospektiv til børne- og ungdomsfilmfestivalen Buster, der startede i torsdags. Og hvorfor er der det? »Hvorfor? Tænk på de bedste børne- og ungdomsfilm ever, «svarer programlægger, Steffen Kjelds, ledende. Sådan taler mange om ungdomsfilmens guldalder i 1970'erne og begyndelsen af 80'erne: At det var den bedste danske ungdomsfilmsepoke ever.
Pubertetskvababbelser
Kragh-Jacobsens debut fra 1978, Vil du se min smukke navle?, er da også en vaskeægte pubertetsfilmsklassiker. Den handler om alt (forelskelse) og ingenting (en 8. klasse på hyttetur). Og som noget nyt for sin tid var den i øjenhøjde med sit pubertære publikum. »Mit hjerte er gået på safari /lykkelig og skræmt når jeg ser dig,« synges der intimdramatisk på lydsiden, mens en ung Birger Larsen i rollen som Claus og med grydefrisuren i øjenhøjde dasker rundt på skoleudflugt og kigger skjult efter dejlige Lene, skiftevist lykkelig og fortabt. Ungdommens vidunderlige helvede. Det, flest husker fra filmen, er det spøjst erotiske klimaks: Scenen i robåden. Lene trækker op i sin stribede trøje. »Vil du se min smukke navle?« spørger hun. Det vil Claus gerne. Han får lov at kysse den. Han smasker i den, gør han. Og så går de tilbage til hytten og de andre. End of story. Jeg husker scenen fra, da jeg var lille. Den var klam, syntes jeg. Og måske underligt pirrende. Det føles som mange år siden, at ungdomsfilm var så intimdramatisk og udadtil uskyldig.
Den danske ungdomsfilm er i evigt vokseværk og forandring. Den former sig, mere og mindre vellykket, efter tidens luner og ungdomskulturelle strømninger. Det startede med 1950'ernes pædagogiske problemfilm, der med løftede pegefingre skildrede de rodløse unge. Mens 60'erne spyttede få danseglade ungdomsfilm ud, så bød 1970'erne på en parade af realistiske, jordnære, antiautoritære og siden kanoniserede film som Nils Malmros' Drenge (1977), Morten Arnfreds Mig og Charly (1978) og så altså Vil du se min smukke navle? (1978). 1980'erne fortsatte succesen med Bille Augusts ultimative klassikere, Zappa (1983) og Tro, håb og kærlighed (1984) og med Nils Malmros' mesterværk Kundskabens Træ (1981), men så forsvandt det realistiske pubertetsdrama lige så stille. I 90'erne bliver ungdomsfilmen blandet med andre genrer. Der ungdomsgysere som Sidste Time (1995) og Mørkeleg (1996), og Regner Graastens handlingsmættede, folkekomiske Anja og Victor-filmserie er nok det mest populære, forelskelsestyrede ungdomsdrama i nyere tid.
Vil du se min smukke navle?, derimod, er en ekstremt effektiv stemningsfilm. Den kan minde om den atmosfære, der hersker, hvis man til Buster-festival lander midt blandt 8.-klasserne til formiddagsvisningerne: Det er et sandt antropologisk feltstudie i pubertetskvababbelse. Kuldrede 13-14-årige, der med dumsmarte kommentarer, møven og hviske-tisken kæmper for pladserne i klassens sociale hierarki: Hvem sidder ved siden af hvem? Hvem får alle til at grine? Og nå ja, så er der en film oppe på lærredet. Den skal gøre sig umage for at få ørenlyd. Jeg er taget til Vil du se min smukke navle?-visning for at se, hvad der så sker, når et af dansk filmhistories store ungdomsdramaer bliver spillet for filmens målgruppe anno 2011, der normalt fodres med High School Musical-filmenes tyggegummipop, Harry Potters magi og Twilight-seriens blodsmæskende seksualitetsmetaforer. Hvad sker der, når de serveres for realistisk om end tidsforskudt spejling af deres egen kulrede tilstand?
'Lidt frisk af gammelt'
Det viser sig snart, at den flok af selvbevidste unger, der står og venter i Cinematekets forhal, og som jeg vil måle med mit 'hormometer' under visningen, slet ikke er her for forældregenerationens gamle film. De har ikke hørt om Kragh-Jacobsen, men synes at det lyder 'meget fedt'. I virkeligheden er de her for deres egne filmprojekter i filmkonkurrencen for unge, Oregon. Nutidens unge (og festivaler) er interaktive og dynamiske, viser det sig. De, der faktisk inkasserer billetter til retro-filmen, er derimod en større flok 20-21-årige studerende. De er til gengæld lige så begejstrede og dirrende af sommerfuglemave som undertegnede, da de kommer ud af mørket igen.
»Den var sindssygt god, det var dejligt med 'lidt frisk af gammel',« siger Tanja. »Det hele blev kørt ned på et naturligt niveau uden indøvede replikker.«
De få i primærmålgruppen, Bolette på 14 år, der er i biografen med mor og lillesøster Maiken på 11 år, vurderer filmen på samme måde: »Der er ikke særligt mange film i dag, der har samme slags handling: Det her er jo sådan noget, der kan ske i virkeligheden.«
Sådan er det ikke Twilight, som de almindeligvis foretrækker. Maiken synes også, at det med navlen er lidt klamt, men de kan sagtens begge genkende, hvordan det føles at være på sådan en hyttetur, og så er de glade for at se »noget, der ikke er engelsk«.
En ny retning?
Hvordan skal et opdateret dansk 2011-pubertetsdrama så se ud for at man kan lokke de unge selvbevidste poder i biffen?
Simon Staho kom med et meget frisk bud, da han i år kastede sig ud i en psykedelisk filmstil med sin farvestrålende, anti-autoritære fjolle-musical Magi i Luften. I den anledning sagde Dansk Filminstituts Claus Ladegaard til kpn.dk, at »dansk børne- og ungdomsfilm sidder fast i realismen fra 1970'erne. Vi støttede Stahos forsøg på at gå i en ny retning.«
I ét langt festbrag hyldede Staho ungdommens bekymringsløse energi med et lalleglad 80'er-soundtrack, der ikke faldt i alles smag. Det dyrt producerede filmeksperiment floppede fælt med en-to publikummer per biografvisning og blev næsten med det samme taget af plakaten. Anmelderne var mellemfornøjede på nær undertegnede, som var ægte fornøjet over energien. Men det var altså åbenbart hverken det, som de unge eller de ældre ville have. Hvad det så er, er svært at sige. Men måske er 'de bedste film ever' fra 70'erne længere væk end antaget.
De tre veninder, Tanja, Sine og Thea bliver i hvert fald uventet »helt generte og rørte« over Claus' realistiske kærlighedskvaler og hans lidet eksotiske »hjertes safari«. Og så får filmen dem til at reflektere over at vokse op med at følge helt andre typer plot: »I Vil du se min smukke navle? sker jo ikke noget dramatisk ud over, at der er en elg, der bliver skudt. Men man sidder hele tiden og forventer, at der vil ske et eller andet vildt, at de vil blive kørt over af et tog,« siger Tania. Thea skyder ind: »Ja, eller at de i det mindste vil have sex i den robåd.«
 
Buster Filmfestival 2011. 15.-25. september. Billetpriser: 15 kroner. Se festivalens program med film og arrangementer på www.buster.dk. 'Vil du se min smukke navle?' (1978) vises igen fredag den 23. september kl. 10:15 i Cinemateket
    Søren Kragh-Jacobsens debutfilm fra 1978, 'Vil du se min smukke navle?' blev i anledning af Buster Filmfestival vist i Cinemateket. Foto: fra filmen      Bolette på 14 år (t.h.), der er i biografen med mor og lille-søster Maiken på 11 år, siger om 'Vil du se min smukke navle?, at 'der er ikke særligt mange film i dag, der har samme slags handling: Det her er jo sådan noget, der kan ske i virkeligheden.' Foto: Sofie Amalie Klougart   

