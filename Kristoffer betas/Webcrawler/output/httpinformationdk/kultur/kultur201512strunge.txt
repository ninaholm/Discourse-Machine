Strunge
I Michael Strunges tilfælde er det svært at undgå, at hans død farver digtene. Nu er hans biografi imidlertid grundigt klarlagt. Dermed er vejen måske ryddet for at se, om også hans digte stadig kan flyve


&raquo;Strunge var spændt ud mellem at dyrke digtermyten og destruere den,&laquo; konstaterer Kamilla Löfström i dag i sin anmeldelse af Peter Rewers&rsquo; nye Strungebiografi. Michael Strunges selvmord har imidlertid styrket den første, digtermyten, i en grad, så man kan købe badges med hans sidste ord: &raquo;Nu kan jeg flyve.&laquo; Hvad betyder det for hans digtning?Nu er Michael Strunge ikke den eneste digter, der har begået selvmord. Victoria Benedictsson, Walter Benjamin, Tove Ditlevsen, Ernest Hemingway, Primo Levi, Cesare Pavese, Sylvia Plath, Adda Ravnkilde, Ingeborg Stuckenberg, David Foster Wallace, Gustav Wied, Virginia Woolf og Stefan Zweig, er alle medlemmer af de &ndash; for egen hånd &ndash; døde poeters klub. Mange nok til at spørge, om der er en sammenhæng mellem kunstnerisk skaben og en følsomhed, der bringer selvmordet tæt på? Svaret må dog være nej. I visse tilfælde, som Virginia Woolfs og Sylvia Plaths var det vel en følsomhed, der gjorde dem syge, men det var ikke den, der gjorde dem til digtere. Snarere tværtimod. For andre, som for Primo Levi, Walter Benjamin og Stefan Zweig, var det historiens nådesløse vingeslag, der fik dem til tage deres eget liv. Atter andre snublede over den modgang, deres værk mødte, eller løb tør for stof. Grundene til at begå selvmord er forskellige &ndash; også for digtere. Men spørgsmålet om, hvad selvmordet betyder for værket, er nok så intrikat. Kan man læse, uden at det kaster en fortolkende og forstyrrende skygge ind over teksten? I Michael Strunges tilfælde er det svært at undgå, at hans død farver digtene. Nu er hans biografi imidlertid grundigt klarlagt. Dermed er vejen måske ryddet for at se, om også hans digte stadig kan flyve.
