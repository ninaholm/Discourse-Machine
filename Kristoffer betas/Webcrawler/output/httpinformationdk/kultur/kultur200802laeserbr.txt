Læserbreve



 Indrømmelsernes tid II
Stefan Kjerkegaard, ph.d., post.doc, Nordisk Institut, Aarhus
Kære Jette Hansen. Vi kommer nok ikke på bølgelængde. Men lad mig lige sige:
To perspektiver på samme fænomen er ikke det samme som mangel på faglighed, snarere tværtimod. Det er nuancering. Men at du opfatter det sådan viser, hvordan du ikke formår at skelne mellem mening, synspunkt og perspektiv. Det viser alle dine indlæg jo så selvklart, og jeg overlader trygt en dom om dette og dine øvrige excesser til Informations læsere. Det er ellers basal lærdom fra folkeskolen. Alle har jo en mening om noget, det er det nemmeste, men det er jo ikke det samme som at have et kvalificeret perspektiv på tingene. I stedet for at slutte sagligt mellem tingene, kortslutter du dem gang på gang.
Du lægger selv til og fra, når du opfinder dine synspunkter. F.eks. skriver du, at jeg ikke læser Kim Leines bog som litteratur i dit seneste indlæg, hvilket jo lige præcis var det, jeg gjorde. Jeg tog netop genremærket 'roman' alvorligt. Det er blot én af dine mange personlige fortolkninger til gevinst for egen holdning.
Helt grotesk bliver det selvfølgelig, når du kalder mig kvindeforagter. Jeg har aldrig været foragter af kvinder, men om muligt foragter af folk, der stiller kønnet/ seksualiteten foran mennesket som sådan, uanset køn. Måske hele miseren er, at jeg overhovedet er en mand?
Mht. 'Hønsegården,' som var titlen på mit seneste indlæg, så startede du jo selv den metaforik ved at kalde mig en vejrhane, ligesom du i øvrigt selv åbnede døren ind til den infame diskurs med dit allerførste indlæg. Humor er en by i Sibirien for dig. 'Hønsegården' var altså ikke nødvendigvis kønsbestemt, men skrevet ironisk i forlængelse af dine egne excesser. Men sådan formår du desværre ikke at læse det. Og det var for øvrigt ikke mig, der talte om smædebreve fra kussens hule, det var jo et citat jeg brugte, sagt om et af dine tidligere indlæg.
Så kære Jette Hansen. Lad os blot sige: Du får 'ret'. Jeg får fred. 
(Her stopper så debatten mellem Hansen og Kjerkegaard, redaktionen.)
Dobbeltanmeldelse
Nils Schou, København K
Hold Information og spar penge! Hold Information og bliv rig! Normalt reklamerer Information med, at det er en avis, der er uafhængig af økonomiske interesser. Det er ikke helt sandt mere. Ikke for denne læser i al fald. Jeg sparede mange penge, da jeg læste Skyum-Nielsens dobbeltanmeldelse af nye bøger fra Frederik Dessau og Klaus Rifbjerg i jeres bogtillæg den 7. februar. 
Boganmeldelser har for mig altid været en selvstændig kunstart, og Skyum Nielsen er helt klart i genrens Superliga. Tidligere har han gjort spanking til en kunst. Nu overgår han sig selv ved at opfinde begrebet dobbeltspanking. Han tager den ene forfatter, holder ham op i luften og så bruger han ham som en kølle og banker ham ind i hovedet på den anden forfatter, indtil blodet sprøjter til alle sider. Derefter gentager han kunststykket, nu med forfatter nummer to som kølle. Effekten er spektakulær. Hvis han så med de samme bevægelser kan få de to forfattere til også at gå i kødet på hinanden, bliver effekten maksimeret. Det var utrolig morsomt gjort af Skyum-Nielsen. 
Det var næsten på højde med Informations julespøg, da I satte alle jeres anmeldere til at udpege det værk, der i året løb havde skuffet jer mest. Også det var efter min mening et tydeligt tegn på, at det humoristiske stof er ved at få en mere central placering i Information. 
Men det økonomiske aspekt af dobbeltspankingen er dog det vigtigste for mig. Normalt plejer jeg hver uge at bruge en mindre formue på sadomasochistisk pornografi. Men nu hvor Information endelig har skruet op for tæv og bank og syrebade, får jeg pornografien i avisform dagligt og kan derved spare en mindre formue til den dyre kiosklitteratur, jeg plejer at købe. Tak for det.

