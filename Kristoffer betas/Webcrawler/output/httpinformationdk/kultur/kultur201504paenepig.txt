Den pæne piges død
En ny omdiskuteret amerikansk bog stiller spørgsmålet: Hvad ville der ske, hvis du lod din lyst bestemme farten i et år? 44-årige Robin Rinaldi gjorde forsøget: 12 måneders fri sex fra mandag til fredag – tilbage til ægtemanden i weekenden. Hendes ægteskab holdt ikke, men hun fandt et bedre liv end det, hun havde før da
 Fra mandag til fredag dyrkede 44-årige Robin Rinaldi vild og passioneret sex med mænd (og kvinder), hun ikke kendte, mens hun helligede weekenden sin mand. Billedet her er fra en swingerklub i Vanløse


 Midtlivskrise er et fænomen, som tiltrækker sig betydelig interesse i den velstående del af verden. Og det skorter ikke på syrlige stemmer i debatten om emnet. Uanset om de ironiske kommentarer retter sig mod mænd i 50’erne, der fistrer rundt i Lycra eller giver den som aldrende hipstere med diskrete tatoveringer og en nyligt udviklet smag for tysk hiphop; eller om der gøres grin med kvinder, der dyrker Bikram Yoga, før de går den tunge gang ned til plastikkirurgen eller dermatologen.
Men selv om følelsen af, at livet går for hurtigt, og at man selv får for lidt ud af det, sikkert ikke indfinder sig, hvis man trues af fattigdom, hjemløshed eller krig, så ville det være forkert at påstå, at der ikke er noget reelt på spil. Dødelighed er ikke en bagatel for den enkelte. Ej heller den nagende følelse af, at man ikke indtil videre har fået det ud af de år, der er gået, som man havde regnet med eller håbet på.
Ingen børn, masser af sex
Det er ikke småt, og det var netop følelsen af, at der manglede noget, der greb den dengang 44-årige featurejournalist Robin Rinaldi for to år siden. Hun levede i et godt ægteskab med en mand, hun havde været gift med i 18 år, og som hun efter eget udsagn elskede. Hun havde også et spændende job som journalist på et livsstilsmagasin. Men hun ville gerne have et barn. Det ville han imidlertid ikke, og på det tidspunkt, hvor Rinaldis nye bog The Wild Oats Project tager sin begyndelse, har han just ladet sig sterilisere på trods af hendes protester. Uenigheden satte ikke overraskende tanker i gang hos Rinaldi:
»Hvis ikke jeg skal have et barn, så vil jeg have elskere.«
Det kan umiddelbart synes at være et besynderligt valg. Især fordi hun ikke agtede at få et barn med nogen af disse (fortsat fiktive) mænd i et nyt liv. Men det forklarer hun i bogen med, at hun elskede sin mand. Tanken om at få et barn med en anden tiltalte hende ikke.
»Men for mig er kvindelighed nært forbundet med moderrollen og rollen som elsker. Hvis jeg ikke kunne blive mor, kunne jeg i hvert fald sørge for, at jeg ikke gik i min grav uden at have dyrket sex med flere end fire mænd.«
En af hendes ældste venner fatter ikke argumentet og spørger:
»Hvordan i alverden skal det at dyrke en masse sex få dig til at få det bedre med ikke at få et barn?«
Rinaldi svarer:
»At dyrke sex med mange mænd vil få mig til have det bedre på mit dødsleje. At jeg har levet – at jeg ikke har tilbragt hele mit liv spærret inde i en kasse. Men hvis jeg havde børn og børnebørn ved min side, når jeg skal herfra, ville jeg ikke have brug for det. Børn er beviset på, at du har levet.«
Gruppemassage
Det kan unægtelig synes fattigt. Som om sex og børn er det eneste, der definerer en kvinde. Men alors, hun indleder en forhandling med sin mand, Scott, der mildest talt ikke finder hendes idé fantastisk.
Men han ender med at erklære sig indforstået med »vild havre-projektet« – heraf titlen på bogen – der i al sin gribende enkelthed går ud på, at de to lever hver for sig i løbet af ugen, men er sammen hver weekend.
Fra mandag til fredag agter Rinaldi så at dyrke passioneret sex med andre mænd (og, skulle det vise sig, kvinder). I weekenden ville hun vende tilbage til det trygge liv i ægteskabet. Scott kan gøre det samme (og ender med at gøre det).
Ud over at dyrke mere eller mindre rå sex med mennesker, hun ikke kender, kaster hun sig også over workshops og tilbringer uger i sexfællesskabet OneTaste i San Francisco, hvor »passionen er i højsædet og alle giver pokker i konventioner og traditioner«. OneTaste tilbyder gruppemassage med fokus på bryster og klitoris.
At bo i San Francisco, en af USA’s mest tilbagelænede og frigjorte byer, er i det hele taget ikke en biting hverken i bogen eller i virkeligheden. Det er tvivlsomt, om Rinaldis eksperiment ville have kunnet realiseres i en landsby i Idaho eller Wyoming, men i San Franciscos liberale og evigt eksperimenterende miljø er det ingen sag.
Kroppen bestemte
Kritiske røster har i flere anmeldelser hæftet sig ved, at Rinaldis valg er uhæmmet egoistisk. At hun søgte vildskab og passion, men at hun samtidig forventede, at hendes mand ville agere sikkerhedsnet. Ikke noget småt forlangende, og en af bogens sørgelige passager er da også den, hvor hendes mand, Scott (langt om længe, mener alle de mandlige anmeldere) har fået nok og eksploderer:
»Har du tænkt på alle de nætter, hvor jeg har ligget alene og grædt, mens du havde travlt med at leve din ungdoms drømme ud. Tænker du nogen sinde på andre end dig selv?«
»Jeg var for lamslået til at svare,« skriver hun og beder i øvrigt sin mand om tilgivelse på bogens sidste sider. Eller eksmand, rettere. For ikke overraskende er de to skilt i dag. Men de er også begge i faste forhold igen – og, efter Rinaldis udsagn, lykkelige.
Rinaldi køber ikke bebrejdelserne: »Jeg kastede mig ud i dette med åbne øjne. Jeg ønskede at leve et liv, hvor jeg brød alle regler. Og jeg begyndte at leve et liv, hvor det var min krop, ikke min hjerne, der bestemte. Og nu har jeg skrevet det ned … Jeg siger ikke, at andre skal følge mit eksempel. Det eneste, jeg siger, er: Dette er, hvad der skete med mig …. Hvis der er et budskab med min bog, er det dette: Lyt til din krop. Du behøver ikke altid lade din fornuft bestemme alt. Det er ikke sikkert, at resultatet vil være smukt eller velordnet. Jeg ved ikke, hvad andres kroppe søger efter. Men jeg ved, at selv om mit liv var meget rodet og kaotisk i nogle år, er det endt med at være et bedre liv. Et liv, der er mere i overensstemmelse med min sjæl og tættere på sandheden.«
Min klitoris fortæller sandheden
Beskeden om at følge begæret frem for besindelsen har da også vist sig at have en overvældende appel. Bogen bliver flittigt diskuteret i hele USA og har solgt godt. Den har også været at finde på mange af de websites, blogs og tv-shows, der mestendels domineres af kvinder. Som Washington Posts anmelder Carlos Lozada skrev, er det næppe overraskende – og, kan man tilføje, måske særligt i USA, hvor seksualmoralen er noget strammere end i Skandinavien og forventningen til kvinder om monogami og ærbar opførsel også tilsvarende restriktiv:
»Gør jer klar til fænomenet, Wild Oats Project; ikke bare bogen. Vær klar til kontroversen, debatterne, kronikkerne, kopierne og sikkert også filmatiseringen. Vær parat til orgastisk meditation og tre regler for det åbne ægteskab. Og T-shirts med titlen My Clitoris Deals Solely in Truth (en sætning, som Rinaldi rent faktisk anvender i bogen, red.),« lød det i artiklen, der havde overskriften Fifty Shades of Eat, Pray and Love.
Med et hib til to af de største globale bogsucceser inden for de seneste 10 år for, hvad man vel godt kan kalde det modne kvindesegment. Hvor Fifty Shades som bekendt er ren fiktion og damper af sex, er Eat, Pray and Love, som mange danske læsere vil vide, memoirer – som Rinaldis – men båret af en anderledes, mestendels spirituel rejse. Som ikke desto mindre også handler om, at hovedpersonen finder kærligheden (og vælger børnene fra).
Monogamien under pres
Men selv om flere mandlige anmeldere er kritiske over for projektet, er der gode grunde til, at bogen går sin sejrsgang i USA.
For ud over at være og uhyre underholdende (og have en del sexscener, der ikke er uefne), så rammer den lige ned i den krise, som det monogame, heteroseksuelle ægteskab utvivlsomt som institution i dag befinder sig i. Holdt op som det evige ideal, men under hårdt pres fra andre livsformer og ikke mindst med den evige, nu også netbårne, viden om, at der er andre måder, andre muligheder og andre veje at gå ikke blot med sin seksualitet, men også med sit parforhold og sit forældreskab.
Dog en advarsel: Mange danske læsere vil muligvis kløjes i ’new age’-terminologien. Overtegnede er ikke selv den store fan af spirituelle eller meditative workshops og ville definitivt ikke være klar til at lade sin klitoris massere i en åben gruppesession.
Og når der tales om »feminine energier« og »min feminine kerne«, bliver jeg ret træt. Dilemmaet mellem tryghed og passion er derimod, vurderer jeg, gangbart, ikke mindst drømmen om at udleve sidstnævnte, i det danske såvel som i USA.
Robin Rinaldi: ’The Wild Oats Project: One Woman’s Midlife Quest for Passion at Any Cost’, Sarah Crichton/Farrar Straus Giroux. 287 sider, 26 dollar

