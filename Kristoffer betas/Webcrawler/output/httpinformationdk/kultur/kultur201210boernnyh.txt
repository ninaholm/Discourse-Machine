Børn skal have nyheder om virkeligheden
Børn skal møde virkeligheden i fjernsynet, mener DR. Nyheder og hverdagsdramaer vil derfor være gennemgående i DR’s kommende børneprogramsatsninger for de større børn


 Danske børn skal udfordres af virkeligheden. Så de skal se fjernsyn om skilsmisser, krig, venskaber og amerikansk præsidentvalg, mener Kirstine Vinderskov, som er kanalchef på DR Ramasjang.
De 72 millioner, som medieforliget giver til DR’s produktion af fjernsyn til børn og unge, skal blandt andet bruges på at dele børnekanalen Ramasjangs indhold op i to kanaler – én til de 3-6-årige og én til de 7-12-årige. For børne-tv skal i fremtiden ramme mere snævert og alderssvarende. Og så er den store satsning at lave nyheder til børn.
»Det kommer til at handle om den virkelighed, børnene lever i, og bliver ikke et parallelt nyhedsflow for børn,« fortæller Kirstine Vinderskov.
Nyhederne vil ligne Tv Avisen med en oplæser i et studie, og historierne vil være de samme, men fortalt i børnehøjde og med et stort fokus på visuelle forklaringer.
»Det ville være fantastisk for eksempel at fortælle børnene om det amerikanske valg,« siger Kirstine Vinderskov.
Hun påpeger, at børn allerede er nyhedsforbrugere. Det er derfor en vigtig public service-opgave at hjælpe børnene med at forstå begivenheder i samfundet, mener hun. For det kan dæmpe den angst og de bekymringer, som det kan medføre.
Genkendelighed og fornyelse
Også i DR’s andre børneprogrammer vil virkeligheden være et gennemgående tema, siger Kirstine Vinderskov:
»Vi vil gerne gøre mere ud af de udfordringer, problemer og det liv, som moderne danske børn lever. Vi vil for eksempel lave programmer om skilsmisser og nogle om venskaber og venindeskaber. Det bliver nogle reportageagtige ting, som vi ikke rigtig har kunne lave før, fordi vi har skulle rumme alle på én kanal.«
Til de mindre børn skal kodeordet for de nye programmer derimod være tryghed:
»Vi vil lave et indholdsunivers, som er trygt og alderssvarende, og som forældre med ro i sindet kan sætte deres børn til at se. Det betyder ikke, at vi ikke også vil udfordre de små, men vi vil gøre det på en måde, som passer til der, hvor de er i deres udvikling.«
De små seere skal blandt andet udfordres med programmer med den populære figur Hr. Skæg og de gamle kendinge Bamse og Kylling.
»Det bliver et miks af genkendelighed og fornyelse i en god blanding,« siger Kirstine Vinderskov, og fortsætter: »Jeg håber, at dansk børne-tv bliver ved med at spille en afgørende rolle i danske børns liv og udvikling ved at stimulere dem og udfordre dem. Det er en vigtig rolle, som børne-tv har spillet, og som det forhåbentligt også vil blive ved med at spille i danske børns liv i fremtiden.«

