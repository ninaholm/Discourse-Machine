Dansk kortfilm Oscar-nomineret
Selv om 'Kunsten at græde i kor' ikke stod på listen, var der alligevel grund til dansk glæde, da årets Oscar-nomineringeri går blev offentliggjort


 Christian E. Christiansens kortfilm Om natten, der handler om tre unge, kræftsyge kvinder, som er indlagt på et hospital, er som den eneste danske film blevet nomineret til en Oscar. Christiansen spillefilmdebuterede i 2006 med ungdomsdramaet Råzone, hvor han demonstrerede en sjælden forståelse for de unge menneskers sprog, tanker og følelser, samtidig med at han havde et sikkert greb om sine talentfulde skuespillere, blandt andre Laura Christensen, Neel Rønholt og Julie Ølgaard, der også spiller hovedrollerne i Om natten.
Men ellers var det Paul Thomas Andersons There Will Be Blood og Coen-brødrenes No Country for Old Men, som løb med opmærksomheden. De fik hver otte nomineringer. Daniel Day-Lewis blev nomineret til en hovedrolle-Oscar for sin angiveligt fantastiske præstation som skruppelløs olie-baron i There Will Be Blood. Han får konkurrence afGeorge Clooney, der er nomineret for rollen som anfægtet advokat og problem-knuser i Michael Clayton, Johnny Depp, der synger sig gennem Tim Burtons blodige musical Sweeney Todd, Tommy Lee Jones, som spiller sorgramt far i det bevægende Irak-drama In the Valley of Elah, og endelig Viggo Mortensen, der giver den fuld gas som tatoveret, russisk gangster i David Cronenbergs stærke Eastern Promises.
Fortjent
På spindesiden er Julie Christie nomineret for sin præstation som alzheimer-patient i Away from Her, Cate Blanchett for rollen som Englands moder i Elizabeth: The Golden Age, Marion Cotillard for rollen som Edith Piaf i Spurven, Laura Linney for The Savages og endelig Ellen Page for komediedramaet Juno. De to sidste film kommer først til Danmark senere på året.
Javier Bardem, der gør en rigtig ond figur som lejemorder i No Country for Old Men, blev nomineret til en birolle-Oscar, og han har fået selskab af Tom Wilkinson, der går fra koncepterne i den generelt velspillede Michael Clayton, Casey Affleck, som virkelig lyser i den ene af titelrollerne i Mordet på Jesse James af kujonen Robert Ford, Hal Holbrook for Sean Penns Into the Wild og Philip Seymour Hoffman for Mike Nichols Charlie Wilson's War.
Tilda Swinton blev nomineret til en birolle-Oscar for sin utaknemmelige rolle som virksomhedsleder i Michael Clayton, Ruby Dee for American Gangster, Amy Ryan for rollen som usympatisk mor i Gone, Baby, Gone, Cate Blanchett, igen, for rollen som Bob Dylan i I'm Not There og 13-årige Saoirse Ronan for Atonement.
Årets bedste film skal findes blandt fem stærke kandidater: There Will Be Blood, No Country for Old Men, Tony Gilroys Michael Clayton, Jason Reitmans Juno og Joe Wrights Atonement, hvoraf kun én har haft dansk premiere. Den eneste instruktør blandt disse fem, som ikke også er blevet nomineret til en instruktør-Oscar, er Joe Wright. Den plads er i stedet gået til Julian Schnabel for Dykkerklokken og sommerfuglen, hvilket bestemt også er fortjent.

Se alle de nominerede på www.oscars.com

