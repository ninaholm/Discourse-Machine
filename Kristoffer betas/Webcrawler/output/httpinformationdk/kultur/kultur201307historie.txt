Historien om en venstrefløjssucces
Den norske avis Klassekampen har et markant politisk ståsted, men har åbnet sig fra at være en ’sekterisk’ avis for marxister-leninister til i dag at være ’et intellektuelt centrum’, der indgyder journalistisk respekt. Og så har avisen fordoblet sit oplag på otte år
 
	Den norske avis Klassekampen beskriver sig selv som ’venstrefløjens avis’ og vinkler typisk skarpt  og kritisk på de borgerlige partier, som her på mandagens forside.
	Foto: Klassekampen


 
	Høyre-styrte Oslo er versting« står der med hvide typer på sort baggrund på forsiden af den norske avis Klassekampen mandag i denne uge. Det norske ord versting betyder noget i retning af ’det værste tilfælde’, og historien er, at Oslo Kommune i hver femte tilfælde overskrider den lovsatte tidsfrist for behandling af byggesager.

	Man kunne tro, at det var Oslo-borgmesteren fra Høyre, der var på forsiden, men det er den nationale partileder for Høyre, Erna Solberg, der tager skraldet for sagen. På forsidebilledet er hun sat op med et foto fra siden, hvor hun har et tvært udtryk og en vis lighed med den tyske forbundskansler Angela Merkel.

	Et af Erna Solbergs valgløfter var at gøre op med bureaukratiet, beretter avisen, og da Oslo Kommune regeres af partiet Høyre, stemmer det dårligt overens med hendes løfter, at »Høyres utstillingsvindu Oslo er en bremsekloss for byggeprosjekter«, som journalisten skriver.

	Vinklen er rettet skarpt mod de borgerlige denne mandag, og det er den ofte også, når avisen udlægger sine holdninger i ledere og andet meningsstof. Avisens navn er ikke et levn fra historiens mødding, siger Helge Rønning, der er professor på institut for medier og kommunikation ved Oslo Universitet.

	»Avisen har meget klare politiske standpunkter, mens mere professionelle medier har løsrevet sig fra deres ideologiske ståsted. Det giver den en helt anden profil, end den norske presse har generelt,« siger han.

	De politiske rødder kunne ligne den danske avis Dagbladet Arbejderen, men forholdene er ganske anderledes for den norske avis med hovedkvarter øst for Oslo centrum: Den vækster – for nu at bruge kapitalismens ordforråd.

	På otte år er Klassekampens oplag mere end fordoblet; fra et beskedent oplag på 7.512 styk i 2004 til 16.353 sidste år. Måske derfor har Dagbladet Arbejderen også været på studierejse til Oslo.

	Og samtidig er avisen indehaver af den næststørste oplagsvækst i 2012, overgået af den ugentlige kulturavis Morgenbladet, der det år øgede oplaget med cirka 2.000 styk til i alt 28.605.

	Men Klassekampen er stadig en lille avis i Norge, hvor nichemedier generelt trives. Det særlige er det politiske afsæt i kombination med de tiltagende oplagstal.

	Pålidelig

	I mandagens mediestrøm kolporteres sagen om den langsommelige behandling af byggesager i Oslo videre, og klokken 10.45 har Aftenposten, den største avis i landet, samme historie på deres webside.

	I artiklens første linje krediterer de oprindelsesstedet med et »... skriver Klassekampen«, men lidt er dog ændret i artiklen.

	Den er væsentligt fortættet, og billedet, som Aftenposten bringer med artiklen, er af en af Høyres lokalpolitikere i Oslo. Ikke Høyre-leder Erna Solberg.

	Det er ham, lokalpolitikeren, der står for skud på det visuelle plan med et billede, hvor han jovialt er opstillet foran en byggeplads, mens han kigger direkte ind i linsen med kridhvid skjorte og sort blazerjakke på.

	Og det sker ofte, at andre medier viderebringer historier, som stammer fra avisen, der har historiske rødder i den marxistisk-leninistiske bevægelse i Norge.

	Men burde andre ikke få et allergisk troværdighedsanfald ved at viderebringe historier fra en avis med så klar en dagsorden?

	Næh, siger Kjetil Kolsrud, der er konstitueret nyhedsredaktør hos Aftenposten.

	»Den journalistik, som er i Klassekampen, har gennemgående høj kvalitet, og vi har akkurat lige så stor tiltro til dem som andre aviser. Måske endda højere. De har aboslut ingen track record for at være misvisende,« siger han.

	»Men de er ikke bange for, at det skal skinne igennem, hvor sympatien ligger, og det kan du godt mærke på vinklingen og de problemstillinger, de tager op. Det er måske ikke så sandsynligt, at du finder positivt vinklede historier om privatiseringer af det offentlige for eksempel. Men de er ikke dogmatiske, de er jo, som der står, venstrefløjens avis,« siger han med henvisning til sloganet »ventresidas dagsavis«.

	Avisen er blevet kaldt en »journalistfabrik« af Alf Skjeseth, der tidligere har været ansat på avisen. Det skriver han i en bog om avisen, fordi en række velansete journalister har haft deres spæde oplæringssår på avisen og derefter røget videre til andre medier.

	Dagens Næringsliv, den norske pendant til Børsen, har modtaget en del journalister fra Klassekampen.

	I sin bog opremser Alf Skjeseth et dusin medarbejdere, der i 80’erne og 90’erne først arbejdede hos Klassekampen, men skiftede den ud med Dagens Næringsliv. Et ’lemmingeløb’, som han kalder det.

	Men der har også været modsatrettet kollegatrafik mellem de to ideologiske modpunkter.

	Bjørgulv Braanen, nuværende ansvarshavende redaktør på Klassekampen, arbejdede på Klassekampen, inden han skiftede til Dagens Næringsliv, hvor han var kommentator og chef i et årti. Siden er han skiftet tilbage til Klassekampen og har været her i et årti.

	Medieprofessor Helge Rønning kalder det en »interessant konstellation« i norsk presse:

	»I den sammenhæng betyder journalistisk kompetence tilsyneladende mere end politisk standpunkt,« siger han.

	Men det er ikke udelukkende den journalistiske potens, der har drevet avisen fremad i oplag, vurderer Helge Rønning.

	Tidligere intellektuelt anlagte aviser i Norge er gået i retning af en tabloidisering, og det har åbnet et marked.

	Klassekampen har inviteret akademikere udefra ind som faste klummeskribenter. I mandagens udgave analyserer en »førstelektor i filosofi« situationen i Syrien, og en journalist har en klumme med titlen »Feminist, javisst«.

	Desuden har Norge lukrative statsstøtteordninger for aviser som Klassekampen, og de ressourcer har avisen udnyttet fornuftigt til at gøre sig stærke på indholdssiden, siger Helge Rønning.

	»De er stærke på det kulturelle, samfundspolitiske og analytiske stof. Men det er ikke en generel nyhedsavis. Hvis man skal have en oversigt over, hvad der sker i verden, skal man ikke gå til Klassekampen. Det er en avis, man holder som nummer to eller tre,« siger han med sigte på at fortælle, at det er en nichehavis.

	Brud

	Sådan har det ikke altid været. Da Klassekampen i 1969 sendte en avis på gaden var det med rødder i den marxistisk-leninistiske bevægelse, og det kan man måske også kalde en slags nicheavis, men oplaget var langt mere beskedent.

	Et par år efter stiftelsen blev den partiavis for Arbeidernes Kommunistparti (marxister-leninistene), der regerede og havde hånd i hanke med avisens stof.

	Det skifte, der i en vis grad førte til avisen, som den er i dag, begyndte i starten af 1990’erne, hvor avisen kappede partiets greb. I slutningen af årtiet fik en chefredaktør skosålen at mærke som konsekvens af interne skænderier mellem de, der ville åbne avisen udadtil og de, der ikke brød sig om den idé.

	I dag ejes avisen af fagforeninger, partiet Rødt, en støtteforening og småaktionærer, men har redaktionel frihed.

	Helge Rønning beskriver udviklingen som fra at være et »sekterisk venstrefløjsorgan« til at en »åben kulturavis, som er blevet et slags intellektuelt centrum i Norge«. Er det mon også sådan, avisen selv ser på udviklingen?

	»Jeg deler i hvert fald beskrivelsen af, at vi er blevet en mere åben avis,« siger Mímir Kristjánsson, der vikarierer som nyhedschef på Klassekampen i sommerperioden og til daglig er politisk journalist på avisen.

	Han smågriner lidt, som om han godt ved, at han ikke har svaret fyldestgørende på spørgsmålet.

	»Avisen har fået en bredere dækning og forsøger at tage hele venstrefløjen alvorligt. Det inkluderer både de yderligliggende dele, som vi stammer fra, men også socialdemokratiet,« siger han og nævner, at den tidligere norske udenrigsminister, Jonas Gahr Støre fra det socialdemokratiske Arbeiderpartiet, direkte har anbefalet nordmændene at læse Klassekampen.

	»Det var nok næppe sket for 30 år siden,« siger Mímir Kristjánsson.

	Mangler

	Leder man efter negative flager af den øjensynligt velrenommerede avis, kan man påpege, at de i år har et millionunderskud ifølge den norske fagside for journalister. Men det var mindre end budgetteret.

	Ellers må man spørge de, der tidligere har været på avisen.

	Sigurd Allern er i dag medieprofessor på Oslo Universitet, men fra 1969 og tre år frem var han redaktør for Klassekampen, mens avisen kun udkom en gang om måneden. Og fra 1979 til 1995 sad han igen på pinden, hvor avisen var blevet en daglig begivenhed.

	Han er begejstret for avisen, men »man kan altid ønske sig noget andet, end det man får,« siger han.

	»Den er sjældent nyskabende, når det gælder journalistikken på reportageplan eller fotodelen. På den måde har den sine mangler. Men det opfatter jeg som redaktionelle valg,« siger han og næver en mangel til:

	»Min vurdering er, at Klassekampen i perioder før har været stærkere på graverjournalistik i klassisk forstand, når det for eksempel gælder økonomiske forhold og højreekstreme bevægelser. Det er ikke der, man har brugt ressourcerne i dag,« siger han.

	Jon Michelet, der er forfatter i dag, har været redaktør for avisen fra 1997 til 2002. Han er enig i Sigurd Allerns betragtning om den undersøgende journalistiks tilstand på avisen.

	»Det kunne stå meget bedre til. Men der mangler ressourcer til det, og jeg håber, at det bliver bedre, selv om det altid er noget, som aviser som Klassekampen drømmer om,« siger han.

Information har et artikelsamarbejde med Klassekampen

