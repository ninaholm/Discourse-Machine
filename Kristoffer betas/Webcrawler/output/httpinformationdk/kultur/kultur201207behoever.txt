’Vi behøver ikke snakke først’
Det værste spørgsmål, pianisten Julie Andkjær Olsen ved er, om det ikke er fascinerende at have digteren Ursula Andkjær Olsen som søster.’Det er det ikke. Jeg går jo ikke rundt og tænker, at jeg har en kunstner som søster. Hun er jo bare Ursula.’ Ursula, som sammen med lillesøster Julie byggede fantasiverdener op i villaen på Amager, der stadig er grundlaget for den enes digte og den andens musik
Digter Ursula (tv.) og pianist og billedkunstner Julie Andkjær Olsen.


 På et tidspunkt hed de lille gryde og store gryde. Fordi gryder har ører, og det har vi også, forklarer digteren Ursula Andkjær Olsen og ser ud, som om hun overhovedet ikke synes, det kræver nogen forklaring. Det synes hendes fem år yngre søster Julie Andkjær Olsen tilsyneladende heller ikke. Det er indlysende, soleklart. Selvfølgelig hed de det, det kunne ikke være anderledes, for som ordsproget hedder, så har små gryder også ører, og sådan blev Julie til lille gryde og Ursula til store gryde i en verden, de havde for sig selv i huset på Amager, hvor de voksede op. Det var en sproglig verden, de havde bygget af gamle citater, af små tekstbidder fra bøger, af hvad som helst, som blev kædet sammen og knopskød ind i noget nyt, når de lavede hørespil, genstande, bøger, forestillinger, aviser og optog det, de sagde, med deres fars gamle spolebåndoptager, som de lod køre i forskellige hastigheder, så deres stemmer blev til nogen andres. For andre må det mest have lydt som tosserier, men for de to søstre var det en stor, dyb og stærk verden.
»Det er stadig i mine ting, overalt ligger de,« siger Ursula Andkjær Olsen, der er digter og i 2005 slog igennem med digtsamlingen Ægteskabet mellem vejen og udvejen, der af anmelderne blev rost på grund af en særlig stil og sætninger som »Land skal bygges. Med løv skal land bygges. Med lykke og lyse nætter skal land bygges«. Hendes fem år yngre søster, Julie Andkjær Olsen, er klassisk pianist, illustrator og flamencodanser.
»Vi fik lavet et sted, hvor alt er muligt. Det var en farverig verden med utallige nuancer, og sådan ser den stadig ud,« siger Julie Andkjær Olsen.
Men farverig blev den også nødt til at være, tilføjer hun. Hun var et år, da deres mor fik konstateret kræft, og 10, da de fik at vide, at hun ville dø af sygdommen, dengang Ursula Andkjær Olsen var 15.
»Det var derfor, det, vi havde sammen, blev nødt til at være så stærkt. Vi blev ved med at lege på et tidspunkt, hvor folk holder op med at lege. Vi var enormt fjollede, men der skal virkelig meget optur til at bære så meget sorg,« siger Julie Andkjær Olsen og holder en pause.
»Der skal meget glæde til at bære så meget nedtur,« tilføjer søsteren.
Og på den måde fik de to lavet et sted, hvor der var meget højt til loftet – og et stort dyb i et hjem, hvor der blev talt roligt og holdt få selskaber, fordi moderen var blevet skrøbelig og ikke længere kunne hæve stemmen.
»Vi havde vores egne sproglige referencer og associationer, og det er ikke nødvendigvis noget, andre forstår, men det er på en måde også lige meget. Det betyder noget for mig, at jeg kan sige en eller anden lille frase og vide, at du præcis ved, hvad jeg mener. At det, der sat sammen med det her sat sammen med det her, gav det her,« siger Ursula Andkjær Olsen til søsteren om, hvordan det, de lavede i huset på Amager for 30 år siden, lagde bunden og skabte det rum, der stadig bare bliver ved med at vokse.
»Jeg var 15, da vi mistede vores mor. Det er den alder, hvor mange søskendepar på en måde forlader hinanden lidt, hvor de måske vokser fra hinanden og begynder at være forskellige. Da var vi sammen også det stykke,« siger Julie og uddyber, at de var sammen, da de blev voksne.
»Vi delte en erfaring, ikke mange forstod. Det er nok også derfor, jeg føler, jeg kender dig bedre end nogen anden.«
Grundlæggende
Vi mødes i Ursula Andkjær Olsens lejlighed på Øster Søgade i København, hvor hun bor sammen med mand og barn. Julie Andkjær Olsen bor stadig på Amager i en villa ikke så langt fra barndomshjemmet, som hun deler den med sin kæreste, der ligesom hun selv er pianist, og sin svigerfar. Den ældste af søstrene har slynget benene op i sofaen, det er hende, der er mest kendt i offentligheden, har vundet priser og fået Statens Kunstfonds treårige arbejdslegat. Ikke fordi hun er mere talentfuld end søsteren, skynder hun sig at sige. Mere fordi den slags legater ikke findes for en udøvende musiker, mener hun. Men det er da det mest irriterende spørgsmål, Julie Andkjær Olsen ved – spørgsmålet om det er ikke er fascinerende at have en søster som Ursula.
»Dertil kan jeg bare sige, at det er det sådan set ikke,« siger Julie Andkjær Olsen tørt.
»Jeg går ikke rundt og tænker, at jeg har en kunstner som søster. Hun er min søster, og det er jeg glad for. Dermed ikke sagt, at jeg aldrig har været jaloux på hende. Da hun fik det treårige arbejdslegat fra Statens Kunstfond, det syntes jeg var hårdt, selv om det jo ikke var Ursula, jeg var jaloux på, men de muligheder for arbejde og den blåstempling, legatet gav. Den arbejdsro og udfoldelse kunne jeg også godt ønske mig i samme grad.«
Ursula Andkjær Olsen var til gengæld mest jaloux på sin søster over, at hun i det hele taget kom til.
»Jeg var utrolig vred over, at jeg skulle have en søster, jeg havde jo været enebarn i fire et halvt år. Men da hun kom, var jeg utrolig glad for babyen, selv om jeg også var helt vildt jaloux. Det skal jeg gerne indrømme. Helt sikkert. Men jeg var ikke jaloux på, at du var dygtig, i stedet investerede jeg mig selv i at gøre dig dygtig,« siger hun.
»Så det var dig, der fik æren?« spørger lillesøsteren.
»Ja, hvis jeg lærte dig at læse, så var jeg også med i det. Så blev det ikke så pinefuldt, at Julie var god og hurtig til det hele og kunne alting.«
Der er stadig noget storesøster over Ursula Andkjær Olsen. Selv om de begge kan lide at tale, er det ofte hende, der indleder, og Julie Andkjær Olsen, der følger efter. Man mærker ikke længere, at det var Ursula Andkjær Olsen, der var den generte og introverte og hellere holdt sine bekymringer for sig selv, da de var børn, mens Julie Andkjær Olsen var den ekstroverte og sociale og fortalte andre om, hvordan hun havde det.
»Jeg har altid tænkt, at du var skrøbelig, at jeg skulle passe på dig, fordi du var anderledes end mig,« siger Julie Andkjær Olsen.
»Skrøbelig?«
»Ja, fordi du aldrig sagde noget om, hvordan du havde det i de år, da vores mor døde. Selv har jeg altid kommunikeret meget med, hvordan jeg havde det, men det mærkelige er, at det overhovedet ikke betyder, at folk forstår. Jeg har følt, at når man bærer på så meget sorg, så har man også et ansvar at forklare folk det, men det viser sig, at de ikke forstår alligevel. Der er ingen, der kan rumme et barn, der er i sorg. Vi brugte to meget forskellige strategier, men folk har nok forstået os lige meget eller lige lidt.«
Ingen performer
Og sådan er det stadig. Lillesøsteren er den udadvendte, storesøsteren den indadvendte. Også selv om man som sådan ikke mærker det.
»Man kan nemt sige, at Julie stadig omgås sin lidenskab langt mere udadvendt end jeg. Hvor jeg omgås den lidt mere indadvendt, måske kan man kalde det sammenbidt og indædt. Jeg går rundt og ruger,« siger Ursula Andkjær Olsen og fortrækker ansigtet i nogle anstrengte folder, der viser, hvordan hun ser ud, når hun ruger. Det er nok også derfor, det var Julie og ikke hun selv, der blev koncertpianist, selv om hun som 14-årig efter et heftigt anfald af Schumann var sikker på, at det var det, hun ville.
»Men jeg er ikke performer, jeg har ikke det der. Jeg får for lidt ud af at stå på en scene i forhold til, hvad det koster mig. Det er hårdt for mig,« siger Ursula Andkjær Olsen og bliver afbrudt af sin søster
»Det er det for alle.«
»Nu skal det ikke forstås sådan, at verden dermed gik glip af en stor pianist – det var godt for alle, at jeg fandt på noget andet,« siger hun og peger hen imod flygelet, der står i stuen ved siden af. Hun fik det for nogle måneder siden, men det er ikke blevet til så meget endnu.
Alligevel adskiller det, de laver, sig ikke væsentligt fra hinanden, mener Julie Andkjær Olsen. Også selv om deres udtryk er forskelligt, selv om de har det forskelligt med at stå på en scene.
»Det er den samme bevægelse, og for mig føles det, som om alt det jeg laver, sprog, musik, bevægelse eller billede, kommer samme sted fra, 100 procent. Når man arbejder med musik, er man nødt til at fabulere med musikken for at få den til at leve. At lave et musikalsk udsagn er i princippet det samme som at lave et sprogligt udsagn. Der skal lægges udtryk og mening ind, der skal være et vist tonefald, det er som en form for arkitektur, der er spredt ud over den tid, det tager at læse det, spille det eller høre på det.«
Have og helvede
I 2010 udgav de to søskende bogen Have og helvede sammen. Ursula Andkjær Olsen skrev et langt digt, gav det, hun skrev, til sin søster, som så illustrerede det skrevne med håndmalede billeder, billeder i kædesting og collager.
»Således rustet går man på havevandring med Ursula Andkjær Olsen ledsaget af lillesøster Julie med sytøjet,« skrev Politikens anmelder, der gav udgivelsen fem ud af seks stjerner med en anmeldelse, der næsten udelukkende gik på det skrevne ord.
Der var mange, der spurgte, hvor mange timer de havde siddet sammen, fordi værket virkede så samarbejdet.
»Vi har da siddet sammen,« siger Ursula Andkjær Olsen om de møder, de kontinuerligt holdt inden de gik i gang.
»Men det vigtigste har overhovedet ikke været de møder, vi har haft om bogen. Det vigtige har været vores fælles samtale, ikke at sidde sammen og arbejde og hele den forståelse, der ligger under overfladen,« siger hun.
»At man deler noget af sit liv med hinanden,« supplerer Julie Andkjær Olsen.
– Er det altid helt problemfrit?
»Vi er dødforskellige, og vi kan godt støde på grund, hvor vi hver især bare tænker: Hvad fanden skete der? Vi ved godt, vi ikke er ens, men vi glemmer det lidt alligevel, fordi vi kender hinanden så godt, og så støder vi mærkeligt sammen,« svarer Julie Andkjær Olsen.
– Hvor er I forskellige?
»Det kan være i en diskussion om politik, hvor jeg ikke helt forstår, hvad mine ord betyder i Julies hoved. Da kan en helt generel diskussion komme til at ramme Julie personligt,« siger Ursula Andkjær Olsen.
»Jeg har ikke en hel masse hylder, hvor jeg lægger ting – for mig er alting forbundet,« forklarer Julie Andkjær Olsen.
»Det har jeg,« siger Ursula Andkjær Olsen.
Men alt det bliver lige meget, når de arbejder sammen.
»Hvis vi siger, at vi bygger en verden op sammen, så går vi ind i den verden sammen, det har vi altid gjort.«
Og på den måde behøvede de ikke fortælle hinanden så meget om tankerne bag – dem kendte de i forvejen. Lige så lidt som de bagefter blandede sig i, hvad den anden havde lavet.
»Når det kommer til den endelige produktion, siger vi ikke, at du skal gøre sådan og sådan, eller du skal ændre det her,« siger Ursula Andkjær Olsen.
De giver ikke hinanden kritik, det ville bare gøre dem sure. Andre må gerne, men søstrene må ikke, og det ved de med hinanden, så det nytter ikke engang at forsøge.
»Jeg tror ærligt talt heller ikke, at det ville være godt for os,« siger Ursula Andkjær Olsen.
»Det ville heller ikke være godt for vores værk,« siger Julie Andkjær Olsen.
»Jeg tror heller ikke, det er nødvendigt. Det har det aldrig været,« siger Ursula Andkjær Olsen.
»Men næste gang gør vi det omvendt. Du tegner først, og jeg skriver til billederne, det kunne være sjovt at se, hvordan det bliver.«

