Carlsen i bedste lektor Blomme-stil
Verdensmesteren gav den lokale helt en gevaldig overhaling
Skak


 Årets hidtil stærkeste turnering hedder Vugar Gashimov Memorial, har 10 deltagere og spilles i disse dage i Shamkir, den ottendestørste by i Aserbajdsjan. I 1. runde var Magnus Carlsen som sort nede med en bonde mod sin VM-ærkerival, inderen Anand, men fik ved sejt forsvarsspil hevet en remis i land. I 2. runde havde den norske verdensmester hvid mod den lokale helt, Shakhriyar Mamedyarov, og han gav den normalt så selvsikre aserbajdsjaner en overhaling, der ledte tankerne hen på den behandling, den berygtede lektor Blomme fra Hans Scherfigs roman Det forsømte forår udsatte sine elever for:
1.d4 d5 2.c4 c6 3.Sf3 Sf6 4.e3 g6 5.Sc3 Lg7 6.Le2 0–0 7.0–0 b6 8.a4 a5 9.cxd5 cxd5 10.b3 Se4?!
Har Mamedyarov ikke gjort sit hjemmearbejde ordentligt? Allerede her bliver lektor Blomme syrlig.
11.Sxe4 dxe4 12.Sd2 Lb7 13.La3 f5 14.Tc1 Kh8 15.Sc4 Sd7 16.d5 Tc8 17.d6! e6 18.b4! axb4 19.Lxb4 Ld5 20.a5! bxa5 21.Lxa5 De8 22.Da4!
Hvid øger hele tiden sit udviklingsforspring og dermed sit pres. Den sorte stilling er meget ubekvem. Og det er selvforskyldt.
22. - Lc6 23.Db4 Tb8 24.Sb6 Se5 25.Dc5 La8?
Se diagrammet
Den afgørende fejl … og med et – næsten – direkte citat fra lektor Blomme: »Det er vås, min kære Mamedyarov. Du har fået fat i et forkert træk, da du gramsede i posen. Det var en nitte! Du gættede galt! Vil Carlsen vise os, hvordan det skal gøres?«
Og det ville Carlsen gerne: 26.Lc3! Sd7 27.Lxg7+ Kxg7 28.Sxd7 Dxd7 29.De5+ !
Den aserbajdsjanske stormester opgav i denne stilling. Det kræver intet skarpsyn at se, at hvids næste træk Tc7 vil lægge den sorte stilling i ruiner.
Dermed har tre spillere lagt sig i spidsen med hver 1,5 points. Trioen består af Vladimir Kramnik, Wesley So og Carlsen. Men andre spillere kan naturligvis komme på tale som kandidater til førstepladsen, heriblandt verdenstoeren, italienske Fabiano Caruana, og Anand ikke at forglemme.

