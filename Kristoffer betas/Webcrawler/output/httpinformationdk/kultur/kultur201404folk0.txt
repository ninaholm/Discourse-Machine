Folk



 
	Overvågere

	Ugebladet Se & Hør har i årevis bestukket en it-specialist for ulovligt at overvåge kendte danskere. Dokumentationen for påstanden, som BT bringer til torvs, er en roman. Men ’ifølge BT’s oplysninger kan de alvorlige anklager dokumenteres’.

	Afslørere

	Den dokumentation ulejliger BT sig dog ikke med at fremlægge. Mere nøjeregnende typer ville måske se det som et problem. Men FOLK er opstemt ved tanken om alle de muligheder, fiktionens pludselige opkvalificering til dokumentation åbner for.

	Mr. President

	Inspireret af BT kan FOLK således i dag bringe en afsløring af internationalt format. USA’s præsident har myrdet en journalist. Det fremgår af tv-serien ’House of Cards’. Ifølge FOLK’s oplysninger kan anklagerne dokumenteres.

	Harry Potter

	I den mere kulørte ende kan FOLK afsløre, at britiske kostskoler er rene dødsfælder. En navngiven skole hjemsøges af varulve, kæmpeslanger og troldmænd, hvis mål er verdensherredømmet. Det viser en række ungdomsromaner.

