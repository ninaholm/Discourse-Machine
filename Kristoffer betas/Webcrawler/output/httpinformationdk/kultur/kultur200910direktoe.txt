Direktør går fra Gladsaxe NY Teater
Kasper Rostrup forlader Gladsaxe NY Teater. Forholdene for egnsteatrene er blevet umulige, mener han og finder det ikke længere ansvarligt at køre teaterdriften videre


 Gladsaxe NY Teater reddede sig tidligere på året ud af en betalingsstandsning, men de svære økonomiske vilkår får nu alligevel konsekvenser. Teaterdirektøren forlader sin stilling. I en pressemeddelelse gør Kasper Rostrup det klart, at han føler sig tvunget til at sige sin stilling op, da det i hans øjne ikke er muligt at gennemføre den kommende sæson.
Gladsaxe Ny Teater har på kun tre år fået reduceret sin støtte fra 18 mio. kr.  til fire mio. kr, og det beløb vil falde yderligere til 3,2 mio. på grund af en ændring af refusionsloven og en fastfrysning af teaterstøtteordningen indtil 2015.
»På trods af min store kærlighed til Gladsaxe NY Teater, må jeg se det faktum i øjnene, at det ikke længere er ansvarligt at forsøge at køre teaterdriften videre ind i år 2010. Forholdene for de mest sårbare teatre vil blive så umulige, at det vil få store konsekvenser for den danske teaterverden,« siger Kasper Rostrup.
Kun en stor økonomisk succes med Dario Fo-forestillingen De betaler ikke! Vi betaler ikke! gjorde det muligt for teatret at fortsætte denne sæson, men den økonomiske sårbarhed har ikke ændret sig, og da den situation kun vil forværres, finder Kasper Rostrup det udsigtsløst at kæmpe.
Gladsaxe NY Teater har forgæves forsøgt optagelse i Københavns Teater, og heller ikke et råb om hjælp til Kulturministeriet er blevet hørt. Da finanskrisen satte ind stod det klart, at den velvilje Gladsaxe NY Teater havde mødt hos private sponsorer havde sine begrænsninger. Uden penge fra private sponsorer er situationen i følge Kasper Rostrup, umulig.
»Det beviser, at det er for letsindigt at opfordre kunstneriske aktiviteter til kun at læne sig op af sponsorer,« siger Kasper Rostrup.
Han frygter, at Gladsaxe NY Teater ikke bliver det eneste offer for den førte kulturpolitik.
»At kulturinstitutioner og kulturens arner kun tænkes kommercielt, at kultur i højere grad skal være rentabelt for at kunne overleve er tegn på uhyggelig stor fattigdom,« siger han.
Kasper Rostrup har sidste arbejdsdag 31. december og understreger, at teatret gennemfører forestillingen Mød mig på Cassiopeia og Folkekorets Julekoncert, men hvad direktørens afgang betyder for Gladsaxe NY Teaters fremtid vides ikke.
Det var i går ikke muligt at få en kommentar fra bestyrelsesformand Henrik Bering Liisberg.


