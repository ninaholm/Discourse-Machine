DR-journalister kritiserer ledelsen
Sidste uges skandale om de såkaldte exit-prognoser afslører et andet og langt større problem i DR: Journalisterne er stort set sat uden for indflydelse, og nu efterlyser medarbejdere og tillidsmænd mere selvransagelse og større vilje til dialog fra ledelsens side
Ulrik Haagerup (i midten) taler med medarbejdere på TV-Avisen i DR-Nyheders lokaler.


 
	I fredags var der fest i DR. Den inderkreds af medarbejdere, der havde været med til at dække kommunalvalget, skulle fejre sig selv og hinanden oven på mange ugers forberedelser. Invitationen landede i indbakken hos medarbejderne i løbet af torsdagen. Men ikke alle mente, at der var så meget at fejre.

	Samme torsdag havde DR’s nyhedsdirektør, Ulrik Haagerup, taget konsekvensen af den brøler, kanalen begik i sin dækning af kommunalvalget, og som i dagene efter satte dagsordenen i alle landsdækkende medier.

	»DR lavede en meget stor fejl på valgdagen,« udtalte han til dr.dk og forsikrede om, at public service-stationen aldrig igen vil bringe hverken exit-polls eller de såkaldte exit-prognoser i forbindelse med fremtidige kommunalvalg.

	DR havde bragt en yderst fejlbehæftet exit-prognose, fem timer inden sidste stemmeseddel var smidt i stemmekassen. Den fik blandt andet landets statsminister til præmaturt at holde en tale, hvor hun beklagede sit partis tilbagegang, og i kølvandet fulgte en ivrig kasten frem og tilbage af den varme kartoffel mellem DR’s ledelse og analyseinstituttet Epinion, som DR havde købt prognosen af for 250.000 kroner.

	Indtil Ulrik Haagerup altså torsdag lovede, at det aldrig kan ske igen. Men det er ren symptombehandling, mener en række DR-journalister, der nu anklager Ulrik Haagerup for dårlig ledelse.

	Den fejlagtige prognose er udtryk for et andet og større problem i DR. Journalist på Radioavisen og tidligere tillidsmand i DR Nyheder, Dines Boertmann, forklarer, at DR har givet køb på de journalistiske ambitioner i et absurd seertalkapløb med TV 2.

	»Det har i en lang fase tydeligt været sådan, at journalistikken på de to kanaler har harmoniseret sig på den laveste fællesnævner. Ud fra en antagelse om, at når TV 2 havde succes, så var det, fordi deres journalistik er den rigtige – altså må vi lave det samme,« siger Dines Boertmann.

	Nuværende tillidsmand Lars Møller Hansen kritiserer desuden ledelsen i DR Nyheder for ikke at have taget en løbende diskussion med medarbejderne om de etiske retningslinjer i nyhedsformidlingen.

	»Ledelsen har ikke gjort så meget for, at vi skal diskutere journalistik og den måde, vi gør tingene på i DR Nyheder. Det er måske også derfor, nogle fejl opstår: Fordi man ikke lige stopper op og snakker om, hvilken retning vi går i,« siger Lars Møller Hansen. Tidligere på måneden inviterede ledelsen faktisk til et møde, hvor etik var på programmet, og det ser Lars Møller Hansen som udtryk for, at ledelsen efter relanceringen af DR2 og TV-Avisen har erkendt behovet for at udspecificere nogle etiske retningslinjer.

	’Ekstremt topstyret’

	Journalist Anja Bo har været ansat i DR siden 2007 og arbejder nu –som studievært på DR2. Hun var for længst gået hjem, da den exit-prognose, som DR’s lytter- og seerredaktør, Jacob Mollerup, senere skulle betegne som en af de største fejl i »prognosernes nyere danmarkshistorie«, tirsdag eftermiddag blev vist på skærmen.

	Dagen efter var hun vært på morgenfladen, hvor hun blandt andet interviewede redaktionschef Jakob Kwon. I et stort indslag, som netop problematiserede exit-prognoserne, afviste han risikoen for, at offentliggørelse af exit-prognoser påvirker et valgresultat. En teori, der ellers fremføres som sandheden af f.eks.valgforsker og forskningschef på Danmarks Medie- og Journalisthøjskole, Roger Buch.

	»Det er virkelig frustrerende at lægge ansigt til en så alvorlig fejl. Jeg mener, DR’s troværdighed er sat på prøve med exit-prognoserne, og utroværdigheden smitter af, hver gang jeg er nødt til at undskylde over for seerne,« siger Anja Bo.

	Ledelsen mangler åbenhed og vilje til selvransagelse, lyder det. Ifølge Jørgen Laurvig, journalist på DR’s udlandsredaktion de seneste 20 år, hænger det sammen med en stadig mere begrænset medarbejderinddragelse og mindre rum til kreativ journalistisk udfoldelse:

	»I dag deltager ingen reportere på det redaktionsmøde, hvor det besluttes, hvad der skal bringes i TV- Avisen. Der er ingen direkte dialog ’smellem dem, der bestemmer, hvad der skal bringes, og dem, der producerer. Det betyder også, at hvis du har ideer eller forslag til den redaktionelle linje, er det meget vanskeligt at byde ind,« siger han og tilføjer, at DR ikke er styret af journalistik, men af koncepter, som er udviklet af den øverste ledelse.

	En udvikling, der har gjort DR »ekstremt topstyret«.

	»Da jeg begyndte på udlandsredaktionen, mødte vi ind om morgenen og diskuterede dagens historier. Så gik vi til redaktionsmøde med resten af TV-Avisen og fremlagde vores dagsorden. Sådan er det ikke mere,« siger Jørgen Laurvig.

	Tør ikke kritisere

	Formand for journalistgruppen i Danmarks Radio, Anne Serlev, fortæller, at ledelsen ofte sender besked til medarbejderne om, hvordan seertallene ser ud sammenlignet med TV 2’s.

	»Der går jo ikke en uge, hvor der ikke er seertal på vores intranet. Cheferne jubler og giver lagkage, når vi slår TV2 i en eller anden begivenhed, men jeg tror faktisk ikke rigtig, at der er mange menige medarbejdere, der siger andet end: ’Fedt, vi får lagkage.’«

	Til gengæld mener tillidsmand Lars Møller Hansen, at ønsket om at tiltrække seere og være først med historierne i visse tilfælde kan overskygge hensynet til kvalitet og etik. Især ved dækningen af større begivenheder og breaking news.»Det er mit indtryk, at der kan være nogle gange, hvor det at trykke på knappen først har en betydning, som kan tilsidesætte det med at være 100 procent korrekte i det, vi sender ud,« siger Lars Møller Hansen.

	Han ser det som udtryk for, at DR vil være endnu hurtigere end andre medier. Men stationens primære fokus bør være troværdighed, selv om det betyder, at man er fem minutter senere ude end konkurrenterne.

	Anne Serlev mener især, at DR bruger for mange ressourcer på at overgå TV 2 i dækningen af større begivenheder. Eksempelvis kalder hun DR’s dækning af royale mærkedage for »helt hysterisk«.

	Både Dines Boertmann og Lars Møller Hansen mener, at det øgede fokus på at konkurrere med TV 2 udspringer af en periode, hvor DR har været presset af fyringsrunder, vigende seertal og underskud på koncerthuset. En stor del af DR’s ledelse er i samme periode blevet rekrutteret fra TV 2, og det har ifølge Lars Møller Hansen medført en mere kommerciel tankegang i redaktionslokalet.

	Anne Serlev, der til daglig er programmedarbejder i DR Musik, vil ikke kommentere, hvorvidt kommunikationen med ledelsen i DR Nyheder er mangelfuld. Hun ønsker ikke at uddybe sit afslag, men henviser i stedet til kollegerne i DR Nyheder.

	I det hele taget er mange af de medarbejdere, Information har talt med, betænkelige ved at udtale sig kritisk om ledelsen. En tidligere ansat i DR Nyheder mener, at der hersker en »angstkultur« blandt medarbejderne. Vedkommende arbejder i dag et andet sted i DR og ønsker derfor at være anonym, men udtaler, at medarbejderne ikke tør sætte spørgsmålstegn ved ledelsen.

	»Ledelsesmæssigt har Ulrik Haagerup fjernet endnu mere fokus fra medarbejderdemokrati og lavet en ledelse, der hedder: ’Enten er du med, eller også er du imod,’« fortæller medarbejderen.

	»Du har fået et ledelseshierarki, hvor der ikke er nogen, der tør sige: ’Hey, er det ikke lidt mærkeligt, at vi bringer den her exit-poll nu, når vi godt alle sammen ved, at det kunne være forkert?’«

	Tillidsmand Lars Møller Hansen er enig i, at der i dag er færre medarbejdere, der tør kritisere ledelsen end for bare 10 år siden. Det hænger blandt andet sammen med, at der er sket et generationsskifte blandt journalisterne, mener han. Mange af de erfarne journalister har trukket sig tilbage, mens andre i dag sidder i andre dele af huset. De nye, yngre journalister er mindre tilbøjelige til at ytre sig kritisk på de interne linjer.

	Dines Boertmann tilføjer, at mange af medarbejderne i DR desuden er ansat på tidsbegrænsede kontrakter, som løbende skal fornys.

	»Og tidsbegrænsede ansatte er pr. definition ikke dem, som går forrest i en debat, der er kritisk over for ledelsen,« siger han.

	Lars Møller Hansen mener, at Ulrik Haagerup og den øvrige ledelse har ønsket at gøre op med en »brokkerøvsmentalitet«, der tidligere har præget nyhedsredaktionen. Men i det opgør er de konstruktive og positive input måske også forsvundet, så der i dag ikke er nogen reel dialog mellem ledelse og journalister, mener Lars Møller Hansen:

	»Vi savner en mere åben og fri debat om, i hvilken retning vi går, og hvad vi vil med journalistikken i DR,« siger han.

	/

