Stigende efterspørgsel på streaming betyder, at kvaliteten af underteksterne daler
At lave undertekster til film og tv er en kunst, som kun få mestrer. Og i takt med at de mange streamingtjenester vinder indpas, stiger efterspørgslen på tekstning, samtidig med at kvaliteten dykker kraftigt. Professionelle tekstere advarer mod sprogligt forfald og andre unoder


 I 1979 sad Niels Søndergaard i sin lejlighed i København og arbejdede. Han var i gang med at oversætte Stephen Kings spændingsroman The Shining og havde fået nys om, at en filmatisering af bogen var undervejs. Det var alle tiders mulighed for at udvide sit repertoire, tænkte han, så han ringede til Warner Brothers for at høre, om ikke han kunne få lov til at lave undertekster til filmen. Nu havde han jo allerede oversat bogen. Nej, fik han at vide, det skulle Vibeke Steinthal, Stanley Kubricks faste oversætter. Men han kunne få en anden film.
»Og nu vi har dig,« sagde de, »hvad skal din version af bogen hedde?«
Niels Søndergaard havde tænkt sig, at bogen skulle hedde Ondskabens Hotel, så det svarede han.
»Fed titel, den bruger vi også til filmen,« sagde de i den anden ende.
Da filmen året efter fik premiere i USA, var flere kritikerne på nakken af Kubrick, fordi de ikke mente, hans filmatisering levede op til Kings forlæg. Kubrick blev tosset og sendte ordre ud om, at filmen ikke måtte kunne identificeres med romanen. Så Warner kontaktede Borgens Forlag og meddelte, at den danske version af bogen ikke måtte hedde Ondskabens Hotel, for det hed deres film.
Da redaktøren ringede med meddelelsen til Niels Søndergaard, var han paf. Det var jo hans titel, hvordan kunne de bare stjæle den? Men de havde en aftale, og det handlede om et stort beløb, så nu endte bogen med på dansk at få Drengen, der skinnede.
Den solgte næsten ingenting.
»Næste oplag kom selvfølgelig til at hedde Ondskabens Hotel, men det er en vanvittig historie om, hvordan de der selskaber bare tromler oversættere og andre jævne folk,« siger Niels Søndergaard i dag.
»Nå, men det var altså sådan, jeg kom ind i branchen. I stedet for The Shining fik jeg en film, der hed Promises in the Dark, og så rullede lavinen, og jeg oversatte pludselig en masse film.«

Kakkelovne og skænderier
Selv om danskerne i gennemsnit ser mellem tre og fire timers tv om dagen, og undertekster dermed er den mest læste litteratur i Danmark, så er det nok de færreste, der tænker over, at der sidder rigtige mennesker og laver oversættelserne. Bogstaverne i bunden er der bare. Et lille appendiks, vi alle sammen læser, men som de færreste af os tager stilling til – særligt ikke når der ikke er fejl eller underligheder i dem.
Niels Søndergaard er en af de stille undertekstere, og siden han i 1980 lavede tekster til Promises in the Dark, har han oversat hundreder af biograf- og tv-film. I mere eller mindre ubemærkethed.
Det er »usynlighedens kunst«. Som Amalie Foss, der er formand for billedmedieoversætternes afdeling i Dansk Journalistforbund, siger: »Når det er rigtig godt, lægger man ikke mærke til det.«
En anden af disse usynlighedens kunstnere er Kirsten Marie Øveraas, der netop nu kan fejre sit 10-års-jubilæum i branchen, og som for nylig modtog forbundets teksterpris for sit arbejde.
Hun sidder i sin fjerdesalslejlighed på Istedgade i København en formiddag i oktober. Foran hende, midt i opholdsstuen, står en bærbar computer på et stativ flankeret af to kvalitetshøjttalere, og på skærmen kører hun et teksterprogram, som viser en ikketekstet version af det britiske tv-program Amazing Spaces. Det er fjerde sæson, og Kirsten Marie Øveraas har sammen med en kollega tekstet alle fire. Programmet følger den britiske arkitekt George Clarke, der bygger huse, og som tager ud og ser på folk, der gør noget fedt – folk, der bygger et amazing space.
Nogle andre har oversat den engelske titel til Fantasifulde rum, som programmet hedder, når det bliver vist på TV 2.
»Lige før du kom, sad jeg og researchede noget med en olietøndepumpe,« siger hun.
»Jeg kan godt lide programmet, fordi de har en rimelig sjov tone, samtidig med at de taler om pumpesystemer og tagbelægning.«
Hendes blik bevæger sig frem og tilbage mellem højre side af skærmen, hvor hun kan se den undertekst, hun er ved at lave, og billederne. Teksten skal helst ikke stå der i længere tid end fire-seks sekunder, fortæller hun – så det er bedre at dele den op. Hvis det altså er muligt, for Kirsten Marie Øveraas må følge klipningen og de talende karakterers sætningsstruktur. Og så må hendes undertekst ikke være længere end to bjælker a cirka 39 anslag.
En voiceover kører, mens en animation viser, hvad stemmen fortæller. Med kursiv skriver Kirsten Marie Øveraas: »Vandet pumpes igennem et skjult rør -«, men laver det straks om til: »Den pumper vandet i et skjult rør -«.
Så laver hun den næste tekst, der først lyder: »Det opvarmes af kakkelovnen og føres så videre til badet.«, men også den laver hun om: »- hen til kakkelovnen, der opvarmer det, og derfra videre til badet.« Hun bruger nogle sekunder på at vurdere, hvilken af løsningerne der er lettest at læse og er mest korrekt.
Hvis ikke Kirsten Marie Øveraas kan høre, hvad der bliver sagt, spørger hun kolleger til råds. Eller også laver hun en »gummitekstning«, hvor hun skriver noget, der er plausibelt. Andre gange kan hun være så heldig, at det passer med, at den pågældende sekvens kan redigeres ud som konsekvens af tidsrestriktionerne.
»Der er flere måder at gøre det på, men det tager alt sammen tid. Og det er helt klart sjovest, hvis det er godt tv. Det her er for eksempel fedt, fordi de bygger nogle fede huse og siger nogle sjove ting,« siger hun og tilføjer, at man dog sagtens kan føle glæde ved at oversætte et usympatisk program – så længe det er teknisk udfordrende:
»Jeg har siddet og lavet Married At First Sight (amerikansk tv-program, som har DR’s Gift ved første blik som forlæg, red.), og det har et kvindesyn, jeg mildest talt har det svært med. Men samtidig er det rigtig argt reality, hvor de skændes og taler i munden på hinanden, og det er enormt krævende. Det er sjovt, fordi det er svært.«

150 tekstere i Danmark
I Danmark blev undertekster første gang produceret og anvendt i mellemkrigstidens København , da der i august 1929 var premiere på filmen The Singing Fool (Den syngende Nar) i Colosseum på Nørrebro. Det var den kun anden tonefilm, der blev præsenteret for et dansk publikum, og nu kunne danskerne ikke bare se og høre, men også forstå den amerikanske entertainer Al Jolson, der gav den som sentimental, syngende tjener, og barnestjernen Davey Lee som Sonny Boy.
»Sangen og Musikken lød godt,« skrev Folkebladets anmelder, »og Talen var nogenlunde forståelig. Enkelte Tilhørere, der var engelskkyndige, hævdede, at de forstod hvert Ord. Dette er dog vistnok noget overdrevet. Men til alt Held viste der sig af og til på Lærredet en dansk Sætning, og det var tilstrækkeligt til, at alle uden Vanskelighed kunde følge med i Stykket.«
Siden den dag i 1929 er underteksterne blevet en stadig fastere del af dansk film- og tv-kultur. I dag er der omkring 150 fuldtidsarbejdende tekstere i Danmark. Mange har en uddannet som cand.mag. i engelsk eller noget lignende og arbejder freelance, men primært hos en af de store kunder, for eksempel Sublines, Dansk Video Tekst eller BTI.
Niels Søndergaard husker, hvordan han efter succesen med Promises in the Dark hovedkulds blev kastet ind i branchen og ofte måtte konsultere den garvede Ib Lindberg, der var en slags nestor for ham. Dengang var det hele anderledes: Man skrev sin oversættelse på skrivemaskine og afleverede den til »en flok damer på skrivestole«, som skrev bogstaverne ind, målte op og klippede til. Underteksten blev fysisk blev præget ind i filmen, og det var af afgørende betydning, at man ikke skrev for langt. Derfor fik Niels Søndergaard den idé at tage et lydbånd og et stopur for at finde ud af, hvor lange dialogerne var.
Han fik blod på tanden og endte med blandt andet at udvikle teksterprogrammet TitleVision, som mange oversættere i dag bruger.

Accidential reading
På Istedgade er det netop TitleVision, Kirsten Marie Øveraas bruger til at gøre Amazing Spaces forståelig for alle danskere, der kan læse:
»Hvis ikke der var undertekster, ville man ikke se programmer på andre sprog end dem, man er god til,« siger hun om teksterens betydning og uddyber, at de færreste lige ser en japansk dokumentarfilm, medmindre den er tekstet.
Men underteksterne er mindst lige så vigtige, når det gælder engelske programmer, siger hun og peger på fænomenet ’accidential reading’, som dækker over, at man ikke opdager, at man læser – men at teksten langsomt glider ind gennem øjnene, så seeren føler, at vedkommende forstår alt det, der bliver sagt:
»Danskerne undervurderer, hvor svært det er at forstå et andet sprog. Vi er rigtig gode til engelsk, især når det gælder bestilling af øl og hotelværelser i London, men at forstå en dialog med alle de referencer til kultur, politik, historie, børnerim, våbentyper, dyrearter ... Det kan man simpelthen ikke, medmindre man er enten modersmålstalende eller højt specialiseret og har tid til at slå op,« siger hun.
Til gengæld tror mange, at de kan – og det er netop et resultat af gode undertekster, hævder Kirsten Marie Øveraas.
Og når man ser tv uden undertekster, ja, så ved man jo ikke, hvor meget man ikke forstår.
»Jeg er god til engelsk, men jeg slår alligevel ord og vendinger og hejrearter op hele tiden,« siger hun.
Det er en evig diskussion, hvor meget en oversætter må ændre i et manuskripts dårlige dialog eller sprog – og det er da tankevækkende, at danske tv-serier nyder stor succes i lande, hvor seerne ikke forstår et pip af dialogen, men er 100 procent afhængige af teksternes versioner af manuskriptet. Men som udgangspunkt skal oversætteren være tro over for forlægget. Og så må vedkommende være forsigtig med at bruge nye ord. Da Kirsten Marie Øveraas begyndte for 10 år siden, diskuterede hun med sine kolleger om »Are you okay?« kunne oversættes til »Er du okay?«. Dengang endte man med noget a la »Er du uskadt?«, men i dag ville man ikke tøve med at skrive ordet »okay«.
»I det øjeblik man lægger mærke til underteksterne, har de fejlet,« siger hun.
En muldvarp hos Netflix
Det var i 1980’erne, da DR for alvor satsede på undertekstning, og i 1990’erne, hvor de mange kommercielle tv-kanaler blev født, at professionaliseringen skete, og »lavinen rullede«, som Niels Søndergaard formulerer det. Vilkårene for oversætterne var gode, og han havde bestemt ikke svært ved at leve af det.
Men da dvd’en afløste vhs’en skete der noget. Nu kunne der være flere sprog på hver udgave, og tekstningsopgaverne blev lagt ud til firmaer i udlandet, så det ikke længere var danske distributører af danske oversættelser, der lavede arbejdet i Danmark.
»Pludselig var det sjældent, at det blev oversat af en dansker, der var bosat i Danmark på danske vilkår,« siger Claus Stenhøj, der har lavet tekster i knap 20 år og i dag er bestyrelsesmedlem i billedmedieoversætterkredsen under Dansk Journalistforbund.
Andenoversættelser og maskinoversættelser var ikke længere særsyn, og de nye såkaldte English Master Templates gjorde kodningsdelen vanskelig. Der skete med andre ord et skred i kvaliteten – et skred, der ifølge Claus Stenhøj er fortsat med streamingen.
Kirsten Marie Øveraas er for ung til at have oplevet de gyldne år såvel som dvd’ernes indtog ’indefra’, men de seneste 10 år har streamingtjenesterne bidraget med en større volumen i branchen, siger hun. Og med denne volumen er der blevet flere tekstere og færre krav til kvalitet.
»Lige nu er det påfaldende, hvordan kvalitet og løn er knækket på midten. Det, jeg er bange for, er, at seerne lærer, at undertekster altid er dårlige, for så er der ikke nogen, der vil betale os, der laver gode undertekster,« siger hun.
For et halvt år siden forsøgte Claus Stenhøj med egne ord at tilgå branchen »lidt muldvarpagtigt«. Han havde hørt fra en kollega, at Netflix søgte såkaldte QC’s – en slags kontrollanter af de undertekster, de får leveret. I virkeligheden var han ikke rigtig muldvarp, for han havde ikke afskrevet at arbejde for Netflix på forhånd. »Man skal jo have et job,« som han siger. Men før han overhovedet havde været til samtale, blev han bedt om at skrive under på en såkaldt Non Disclosure Agreement, som skulle sikre, at han ikke for eksempel fortalte journalister om arbejdsforholdene hos Netflix.
»Jeg skrev under. Og så blev jeg først og fremmest overrasket over, hvad de betaler for den der kontrolkørsel. Det var betydeligt mere, end man kan få i Danmark.«
Han blev så indkaldt til en prøve pr. mail, hvor han gav sin uforbeholdne mening om Netflix’ undertekster. Der manglede dialogstreger og punktummer, og niveauvet var generelt skræmmende lavt. Det meddelte han dem. Men han undrede sig også højlydt over, at jobbet var så velbetalt, så han spurgte, hvad de, der leverede tekster fik. Det ville Netflix ikke svare på; i stedet fik han en mail om, at han ikke fik jobbet.
»Men hvorfor i alverden vil de give så meget, når de betaler så lidt for selve teksterne? Det kan være, at forlægget, som du skal rette i, er så himmelråbende dårligt, at du skal bruge rigtig lang tid på det – jeg ved det ikke. Under alle omstændigheder er det en besynderlig forretningsmodel,« siger han og fortsætter:
»Egentlig havde jeg tænkt mig, at jeg ikke ville sige ’Ryanair’, men arbejdsforholdene minder meget om Ryanairs. Og ligesom vi under Ryanair-konflikten oplevede, at medarbejdere stod frem og roste firmaet, sker det samme her. Det må være en slags Stockholmsyndrom. Eller også er de simpelthen bange for at miste deres job.«
Kvaliteten skrider i svinget
Det er af flere årsager vanskeligt at få Netflix’ tekstere i tale. De få af dem, der arbejder direkte for Netflix, underskriver det omtalte tavshedspligtdokument, og resten arbejder for bureauer, hvor der ikke skelnes til slutkunderne. Uden held har Information i en uge forsøgt at komme i kontakt med oversættere fra den første gruppe.
Marie Mortensen tilhører den anden. Hun er freelanceoversætter hos det svenskejede BTI Studios, der har afdelinger i Danmark og andre lande, og som leverer undertekster til kanaler som BBC, Discovery og Kanal 5, men også til Netflix og HBO. Hun har blandt andet tekstet krimiserierne Miss Fisher og Vera til Netflix, og til The Honourable Woman og The Shadow Line til HBO. Det er også hendes undertekster af Weeds, der ligger på Netflix, men hun tekstede dem til en anden kunde for BTI, før Netflix var på det danske marked. Siden har Netflix købt dem.
Eftersom hun leverer til BTI – og ikke direkte til slutkunden – bemærker hun stort set ikke, om hun tekster til streaming eller ej.
»Selve arbejdsgangen – research og eksperthjælp – er stort set den samme. Og jeg får det samme i løn. Det, der lader til at være den afgørende forskel, er, at streamingtjenesterne ret tit skal bruge hele sæsoner på én gang. På Kanal 5 får man et afsnit om ugen af en tv-serie. Det gør – har jeg indtryk af – at der hos Netflix er flere oversættere på samme serie, fordi det skal gå så hurtigt,« siger hun og understreger, at det ikke nødvendigvis er et problem med flere tekstere på den samme serie – især ikke hvis de internt kan diskutere og dele ordlister.
»Det største problem er, at teksterne kommer fra mange forskellige personer og firmaer, som ikke har noget med hinanden at gøre. Det går ud over kvaliteten. Hvis efterspørgslen på tekster fortsætter med at vokse, og der ikke bliver fokus på kvalitetstjek, så skrider kvaliteten i svinget.«
Det samme siger Amalie Foss fra Journalistforbundet:
»Kvaliteten lider under, at processen bliver opdelt. Der er ikke ordentlig oplæring, og med den store volumen og de mange led lægger man op til at kunne hyre studerende, der ikke ved, hvad de skal have i løn, som ikke kommunikerer med hinanden og ikke stiller krav,« siger hun.
I visse kredse taler man om, at alle efterhånden kan tale engelsk. Alligevel er Informations kilder ikke bekymrede for, om undertekster skal blive overflødiggjort af hverken befolkningens stadig stigende kendskab til engelsk og andre fremmedsprog eller oversættelsernes dalende kvalitet. Tværtimod.
Men som Kirsten Marie Øveraas siger, er problemet, at hvis konsensussen om, at undertekster er vigtige, ophører, vil producenterne vælge de billigste, og så vil det blive en ond spiral:
»Når man betaler 79 kroner om måneden til Netflix, er underteksterne en del af produktet. Er de vildt dårlige, bliver man snydt. Men folk bliver ikke sure nok over det til, at det kan betale sig for HBO at lave bedre undertekster. Vi er nødt til at opfatte undertekster som en del af det produkt, vi køber – og vi er nødt til at protestere, når underteksterne er dårlige,« siger hun.
Information har sendt en række spørgsmål om Netflix’ prioritering af undertekster og om underteksternes arbejdsforhold til Joris Evers, der er kommunikationschef i Netflix i Europa. Men Evers er – via sin danske kollega Charlotte Correll – vendt tilbage med en skriftlig smøre, der har komplet samme ordlyd som den, han er citeret for andre gange, danske medier har skrevet om emnet.
Den ser vi ingen grund til at genoptrykke.
Læs også: ’Trick eller behandle’

