International kritik af flytning af center for børnelitteratur
42 ledende forskere opfordrer i et brev til rektoratet Aarhus Universitet til at genoverveje beslutningen om at flytte Center for Børnelitteratur væk fra Danmarks Pædagogiske Universitetsskole. Dekan Mette Thunø afviser kritikken
Mange forskere fremhæver, at Center for Børnelitteraturs tilknytning til Danmarks Pædagogiske Universitet giver en hel unik mulighed for tværfaglige studier inden for barndomsforskning.


 Forskere fra hele verden kritiserer nu Aarhus Universitets beslutning om at flytte Center for Børnelitteratur væk fra Danmarks Pædagogiske Universitetsskole. I åbne breve fra universiteter i blandt andet Macao, München, Boston, Stockholm, Paris, Newcastle, Tel Aviv og Osaka udtrykker forskere bekymring for konsekvenserne af en de facto lukning af Center for Børnelitteratur.
I et brev skriver præsidenten for The International Research Society for Children's literature, professor Clare Bradford:
»Centrets mange internationale forbindelser er opbygget via konferencer, besøgende forskere, seminarer og samarbejder med andre forskningscentre. Det er min bekymring, at alle disse lokale og internationale netværk, der er opnået gennem centrets leder og medarbejderes arbejde siden oprettelsen, vil blive opløst hvis centret flyttes.«
Clare Bradford fremhæver, at internationale forskere ikke mindst har draget nytte af, at centret havde adgang til DPU's store samling af børnebøger og sekundærlitteratur. Den største i Norden  med over 80.000 titler. Universitetet har kun truffet beslutning om at flytte to lektorater til Aarhus. Ikke den store børnebogssamling, ikke Forfatterskolen for børnelitteratur og ikke de tre ph.d.-stipendiater og den forskningsmedarbejder, der netop nu er tilknyttet centret.
'Et forbillede'
Næsten samtlige forskere fremhæver, at Center for Børnelitteraturs tilknytning til Danmarks Pædagogiske Universitet giver en hel unik mulighed for tværfaglige studier inden for barndomsforskning. Lederne af både det svenske og finske børnebogsinstitut beder universitets ledelse redegøre for, hvordan det nordiske samarbejde i fremtiden skal fungere.
»Ud over forskningen og den forskningsfremmende virksomhed udgør Center for Børnelitteratur også et forbillede, når det gælder litteraturformidling, grunduddannelse af lærere og andre grupper og når det gælder den forfatteruddannelse, som der bedrives. Sådan som den planlagte organisationsændring fremstår for os, ser vi åbenbare risici for, at dette ødelægges,« skriver Jan Hansson og Maria Ihonen.
Det er lektor Helene Høyrup fra Det Informations- videnskabelige Akademi (tidligere Danmarks Biblioteksskole), der har taget initiativ til indsamlingen af breve fra de internationale forskere. Hun forsker selv i børnelitteratur og frygter for forskningens fremtid. Hun giver ikke meget for universitetsledelsens påstand om, at der er tale om en opprioritering af området.
»Som universitetsstrukturen ser ud i dag, så tror jeg ikke på det. Hvor er de studerende til børnelitteratur? De er på DPU. De studerende, der starter på Kommunikation og Æstetik i Aarhus skal måske nok være gymnasielærere, men hvad skulle de bruge børnelitteratur til i den sammenhæng? På DPU sidder der folkeskolelærere, bibliotekarer og seminarielærere. Nogle der beskæftiger sig med formidling til børn.«
Helene Høyrup ser flytningen som et glasklart eksempel på, at man ikke har nogen faglige visioner for tvangsflytningerne i forbindelse med fusionen mellem DPU og Aarhus Universitet.
»Man giver nogle faglige argumenter på skrømt, der slet ikke holder. Det handler alene om økonomi. Det er trist, at vi i H.C. Andersens hjemland ikke har råd til at have et center for børnelitteratur,« siger hun.
Høyrup håber, at ledelsen vil lytte til sagkundskaben.
»Det giver ingen mening at flytte lektorerne fra den store bogsamling og det tværfaglige netværk. Centret har haft en unik placering på DPU, der har dannet grundlag for den internationale anerkendelse, som der tydeligvis eksisterer,« siger Helene Høyrup.
'Har ikke forstået det'
Dekan Mette Thunø fra Aarhus Universitet siger, at det selvfølgelig gør indtryk, når hun får en henvendelse fra 42 udenlandske forskere, men at det ikke har givet universitetet anledning til at ændre beslutningen.
»Sådan som forskernes argumenter bliver fremført, er det min opfattelse, at de fleste af dem ikke har forstået, hvad fusions- og organisationsændringerne drejer sig om.«
De udtrykker bekymring for at centret flyttes fra én afdeling til en anden. Væk fra DPU og over til Æstetik og kommunikation. Det er vel ikke forkert?
»Nej, men de kender ikke baggrunden for beslutningen. De kan ikke engang gå ind og orientere sig om det på en engelsk hjemmeside, de har ikke henvendt sig til os i ledelsen for at høre om baggrunden, og de kan ikke se ind i mit hoved, hvad tankerne bag beslutningen er. De har kun hørt om det fra én side.«
Så det får ikke nogen konsekvenser, at over 40 forskere opfordrer jer til at genoverveje beslutningen?
»Nej, jeg har forelagt henvendelserne for bestyrelsen og rektor i onsdags, og vi mener stadig, at de faglige argumenter for flytningen holder. De fleste af de udenlandske forskere er bekymret for, at lektorerne bliver flyttet væk fra bogsamlingen, og vi har endnu ikke taget stilling til, hvordan biblioteksstrukturen skal være.«
Så det er altså ikke sikkert, at DPUs store børnebogs-samling bliver på DPU?
»Det er der ikke truffet beslutning om endnu.«
Forskerne udtrykker også bekymring for, at lektorerne fjernes fra det tværfaglige miljø på DPU?
»Vi har også et tværfagligt miljø på Campus Aarhus, og 40 pct. af DPU's undervisningsaktiviteter foregår allerede her. Vi udbyder undervisning begge steder ved, at forskere kører mellem Aarhus og København. 300 kilometer er ikke særlig langt i min verden.«
De studerende, der læser litteratur i Aarhus, bliver primært gymnasielærere, mens de studerende på DPU bliver undervisere eller formidlere for børn  giver det mening at flytte lektorerne væk fra dem?
»Hvis der er behov for undervisning i børnebogslitteratur, pædagogik og didaktik, så gør vi det. Professionshøjskolen VIA ligger lige ovre på den anden side af vejen, hvilket giver rige muligheder for at samarbejde om læreruddannelsen og efteruddannelsen af lærere. Og de kan stadig tage til København for at undervise«
Hvorfor så flytte dem, hvis de skal undervise de samme?
»De er de eneste litteraturforskere, vi har siddende i København. Det giver god mening at flytte dem til Aarhus, hvor vi samler alle fakultetets forskere i litteratur.«
Selv om de stadig skal undervise i København?
»Ja. Det er der mange, der gør.«
Aarhus Universitet har pr. brev svaret de mange forskere i dag, at beslutningen står ved magt.



