Definitivt værk om 9/11 efterlyses
Endnu er det ikke lykkedes nogen at indfange terroranslagets mangetydige  kompleksitet i en roman eller et non-fiction-værk. En ny dansk antologi om 11/9 prøver
Frihedsgudinden i New York efter angrebene 11. september for ti år siden.


 Spørgsmålet er berettiget og giver anledning til eftertanke: Hvorfor har det spektakulære terroranslag 11. september 2001 mod tvillingetårnene i New York endnu ikke frembragt en definitiv roman? Pointen er litteraturhistoriken Tore Rye Andersens og står at læse i antologien 11. september Verdens tilstand ti år efter, der udkommer i dag.
Svaret er måske enkelt. Meget lykkedes for anstifterne eksempelvis at lokke USA til at starte to udmarvende landkrige, at udbygge kløften mellem muslimer og kristne og at undergrave retssikkerheden.
Det lykkedes imidlertid ikke for al-Qaeda at vælte en USA-domineret verdensorden.
I nogle uforglemmelige glimt så vi hjælpeløse stakler springe ud fra de brændende tårne og falde mod jorden, jf. titlen på Don DeLillos Den faldende mand. Millioner overværede direkte på tv de to skyskrabere vartegn over USA's almægtige finansmagt styrte sammen i en rygende hob af murbrokker.
Men trods præsident George W. Bushs overreaktion og fundamentale fejlbeslutninger står supermagten stadig på egne ben, måske lidt groggy. USA's internationale omdømme er rigtig nok blevet anløbent, man har smidt penge ud af vinduet, men det kan der rettes op på. Hvis vi befinder os i en overgangstid, må årsagerne til en ny epoke søge andetssteds.
Ofre og litteratur
Heri adskiller litteraturen om 11/9 sig fra romaner om f.eks. Første Verdenskrig. Litteraturen havde dengang som udgangspunkt en enestående konflikt, der bl.a. skabte uhørt åbenhed om soldaternes lod i skyttegravene og om de hjemvendtes traumer og tilpasningsproblemer godt stof til stor litteratur. Fokus lå på soldaten som meningsløst offer for magtpolitikernes stupide rænkespil.
11/9 byder ikke på en retlinet fortælling, men snarere på et potpourri af indviklede historier, som mangler en moralsk ledetråd.
Der er ofrene for terror på amerikansk jord; der er ofrene for USA's luftbombardementer i Afghanistan og Irak; der er de muslimske ofre for selvmordsattentater; der er ofrene for CIA's og arabiske sikkerhedstjenesters tortur, og der er de uskyldige fanger i lejrene i Guantánamo, Abu Ghraib og Bagram.
At skrive en definitiv roman om en så mangetydig historisk begivenhed er muligvis en uoverkommelig opgave.
Det har vist sig at være en næsten lige så stor udfordring at lave et definitivt non-fiction værk om 11/9. Mange har gjort forsøget og interessant nok er den mest solgte bog The 9/11 Commission Report, en knastør analyse skrevet af en tværpartisk kommission udpeget af Bush og Kongressen.
'Adgang forbudt'
Det er de odds, den nærværende danske antologi er oppe imod. De 16 indlæg er ikke overraskende af variende kvalitet nogle bærer præg af at være omskrevne akademiske papirer af refererende karakter med al for megen didaktik, andre er synligt forfattet i stor hast med overfladiskhed som resultat, mens en håndfuld er virkelig solide bidrag. Kun en enkel tekst bringer efter min opfattelse nye og originale idéer på bane: Mikkel Thorups »Samfundets idé om sig selv efter 11. september«. Ikke desto mindre er blot genoplevelsen af den dag i september og dens vidt forgrenede konsekvenser over de følgende ti år, som gengivet af flere forfattere i antologien, en værdifuld læseoplevelse. Det giver mening at erindre og markere så skelsættende historiske nedslag med faste tidsmellemrum. I hvert fald 10 år efter. Man kunne så spekulere på, hvorvidt 25-året vil blive markeret i samme format og vid.
Det afhænger ikke mindst af, om litteraturen formår at indskrive det komplekse forløb i tiden før og efter 11/9 i en fortælling, der indtil videre har beskæftiget sig eksklusivt med »intimsfæren«, som Rye Andersen påpeger. Kan amerikanske forfattere sætte sig ud over tolkningen af 11/9 som en »monstrøs singularitet« på niveau med holocaust et 'ADGANG FORBUDT-skilt'? spørger han.
Sagt på en anden måde: 11/9 vil ikke finde sin rette plads i historien, medmindre fag- og skønlitteraturen tør tage konfrontationen med alt det, der ligger bag og under terroranslaget.
Overdrevne tolkninger
Den pointe bringer os videre til det fortolkningsmæssige. Kulturhistorikeren Mikkel Bolt efterlyser i antologien mere krigsmodstand i billedkunsten efter 11/9; forstået, men modstand mod hvilken krig? Kun dem i Afghanistan og Irak eller også terroristers krig mod Vesten, mod alle vantro, selv mod troende muslimer?
Igen famler vi rundt i det røgslørede landskab, 11/9 har efterladt, hvor oppe er nede, højre er venstre og omvendt. Denne begrebslige forvirring har ifølge historikeren Mikkel Thorup bidraget med en betydningsmæssig omfortolkning af grundidéer som f.eks. frisind og frigørelse, hvor højreideologer på grund af det nye trusselbillede nyder en naturlig fordel. Frygt og følelser har blokeret for fornuften.
Et særligt 11/9-fænomen er overfortolkning. Verden var måske af lave, men den gik ikke under. 2.000 mia. dollar på to krige er mange penge, især når skatterne bliver sat ned. Men modsat politologen Gorm Harstes tese vil denne økonomiske byrde ikke bringe det amerikanske imperium til fald. Det kan derimod de sidste 20 års totalt forfejlede økonomiske politik.
Alt hvad der er sket siden 11. september herunder Kinas gennembrud må ikke tilskrives terrorangrebet. Det er at tilskrive al-Qaeda en overdreven rolle.

