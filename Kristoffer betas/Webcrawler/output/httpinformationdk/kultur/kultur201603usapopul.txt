’I USA har populisme aldrig været et skældsord’
Populismens begrebshistorie i USA er en positiv en af slagsen, mens den i Europa giver mindelser til fascismen, dæmoniske demagoger og syndebukkultur. Både Trump og Sanders kan defor gøre brug af samme populistiske værktøj, men modsat Sanders finder Trump sine syndebukke i grupper, der ikke må være en del af ’folket’, fortæller forfatteren John Judis


 »Populismen er eksploderet, både i USA og Europa. I USA har begrebet bare aldrig været et skældsord. Her er den historisk et positivt mærkat, politikere ikke har noget imod at få på sig.«
Sådan indleder den amerikanske forfatter og journalist, John Judis, sit svar på et spørgsmål, der viser sig at kræve flere begrebsafklaringer. Emnet er populismen som begreb. John Judis er i Danmark for at besøge Dansk Folkeparti, og inden besøget hos det, mange ville kalde, Danmarks højrepopulistiske parti, har han også lagt vejen forbi partierne Front National i Frankrig, Podemos i Spanien og Syriza i Grækenland. Partierne har det tilfælles, at de gør brug af populismens sprog og de metaforer, den tilbyder.
John Judis er tidligere redaktør på The New Republic og i dag journalist på det politiske magasin The National Journal. Han fortæller, at man må vente til efteråret med at læse om lighederne og forskellene mellem venstre- og højrepopulisterne i Europa og USA, men forskellen på Sanders’ og Trumps populismer i deres nuværende kampagner, vil han gerne udfolde.
»Trump ser nedad, når han søger sine syndebukke, der indtil videre har været mexicanere, muslimer og afroamerikanere, mens Bernie Sanders fjendebillede er Wall Street, Goldman Sachs og store multinationale selskaber.«
