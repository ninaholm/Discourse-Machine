EU-Parlamentet: Bortførte kulturskatte skal hjem igen
En lov, som skal føre stjålne skatte tilbage til deres retmæssige ejerlande i EU, er godkendt i EU-Parlamentet


 Hvert år bliver omkring 40.000 kulturskatte bortført fra det land i EU, hvor de stammer fra, og kun en håndfuld af de værdifulde malerier og antikke lerkrukker ser hjemlandet igen.
Det skal snart være slut, mener EU-Parlamentet.
Det har onsdag stemt for en ny lov, som skal hjælpe EU's medlemslande med at organisere, at nationale skatte med "kunstnerisk, historisk eller arkæologisk værdi", som på ulovlig vis er havnet i et andet EU-land, kan sendes tilbage.
Det kommer nu ikke til at gælde de berømte "Elgin Marbles" - skulpturer og statuer fra templet Parthenon på Akropolis i Grækenland, som britiske lord Elgin erhvervede sig i Athen og solgte til British Museum i London, hvor de har været siden 1817.
Det er nemlig kun kunstskatte bortført til et andet EU-land efter det indre markeds oprettelse i 1993, som kan blive sendt tilbage.
EU's industrikommissær, Antonio Tajani, hilser afstemningsresultatet velkommen og siger, at medlemslandenes kulturelle arv er meget værdifuld.
- Den former en del af Europas rige og forskelligartede kulturelle traditioner, siger kommissæren.
Loven skal nu formelt godkendes på ministerniveau af EU's medlemslande.
Den nye lovgivning erstatter regler fra 1993, som ifølge kommissionen ikke afskrækker kriminelle, som går specifikt efter kulturelle skatte. De forhindrer heller ikke handel med kulturelle objekter, som man ikke kender herkomsten af.
I fremtiden skal det være sådan, at ejeren af et kunstobjekt kan få kompensation, hvis det skal sendes tilbage til et EU-land. Men kun hvis han kan bevise, at han prøvede at finde frem til det land, hvor værket originalt stammer fra, da han købte det.
Med de tidligere regler var der en liste over, hvilke kategorier af kulturelle skatte, der kunne blive leveret tilbage, men nu gælder det altså alle objekter som er klassificerede som nationale skatte med kunstnerisk, historisk eller arkæologisk værdi for landet.
Det vil også være muligt med det nye direktiv at returnere sager, som er blevet stjålet inden 1993, men så skal de to pågældende lande blive enige om det sammen.
