Radio 100 er den store vinder



 Radio 100 Soft er den radiokanal, der kan notere den største fremgang i lyttertallet med nye tal for radiolytningen i Danmark, nu kaldet Gallup Radio-Meter, som blev offentliggjort for første gang i går. I oktober og november havde kanalen med den bløde popmusik omkring 263.000 lyttere, skriver nyhedsbrevet radionyt.com. De nye Radio-Meter tal viser, at næsten to gange så mange lytter: nemlig 637.000 i løbet af en uge. Det tyder også på, at TV 2 Radio, Radio 2 og Radio 100FM har en del flere lyttere, end man hidtil har kunnet måle - eller rettere: end lytterne selv har været klar over. De nye tal måler, hvad folk faktisk har lyttet til - ikke hvad de mener at have lyttet til. Og det er åbenbart ikke det samme. Al den 'ubevidste' lytning i f.eks. butikker og venteværelser er med. Derimod lytter folk tilsyneladende ikke så meget til P1 og P2, som de selv har anført i de gamle radiodagbøger.
Styregruppen bag lytterundersøgelserne har besluttet at der kun offentliggøres markedsandele for den kommercielle aldersgruppe: 12-50 år. Dermed udelades de 40 pct., der er over 50 år. Tallene ser således ud: DR P3: 26.5 %. DR P4 (total): 22.8 %. Radio 100FM: 11.3 %. TV 2 Radio: 6.6 %. The Voice (total): 3.0 %. DR P1: 2.9 %. Radio 100 Soft: 2.6 %. Radio 2 (total): 2.1 %. 
DR P2: 0.6 %. /nt

