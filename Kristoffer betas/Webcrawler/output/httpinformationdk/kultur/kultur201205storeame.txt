’Den store amerikanske roman’ er en mandlig fantasi
Mandlige, amerikanske forfattere har meget lettere ved at bryde igennem end kvindelige, og det er svært at forestille sig en kvindelig forfatters bog udråbt til ’Den store amerikanske roman’. Undtagelsen er sidste års Pulitzer-vinder Jennifer Egan, der i den kommende uge gæster cph:litt-festivalen
’Det er ikke nok at være fremragende. Der er mange rigtig gode både mandlige og kvindelige forfattere, der har det hårdt. Men når det er sagt, så tror jeg, at det er sværere for kvindelige forfattere at blive taget alvorligt,’ siger Jennifer Egan.


 »Egan slog Franzen,« lød overskriften i Los Angeles Times under et billede af forfatteren Jonathan Franzen, da kollegaen Jennifer Egan sidste år vandt Pulitzerprisen for sin roman Tæskeholdet banker på. Artiklen skabte megen debat, for hvorfor fremhæve Franzen og ikke Egan, der rent faktisk vandt prisen?
Det irriterede også Jennifer Egan selv, fortalte hun, da jeg i efteråret interviewede hende i Brooklyn.
»Jeg hørte først om det bagefter – det var en af de her Twitter-storme, og jeg er ikke på Twitter – men jo, jeg syntes, det var irriterende. Men jeg var så glad for at have vundet, at jeg ikke fokuserede på det,« sagde hun.
Jennifer Egans prisvindende bog kommer på dansk i denne uge. I den forbindelse besøger hun på fredag den københavnske litteraturfestival cph:litt.
Det var påfaldende for mange, hvordan Egans bog blev overskygget af Franzens, ikke bare i USA, men også i Danmark. Selv om det var Egans bog, der vandt priserne, var det Franzens bog, der blev udråbt til ’Den store amerikanske roman’. Det kan måske skyldes, at forestillingen om ’Den store amerikanske roman’ er, hvad Elaine Showalter kalder »en mandlig fantasi«. Hun er professor på Princeton Universitetet, forfatter til den eneste amerikanske kvindelitteraturhistorie og var i 2007 formand for den jury, der uddeler en af verdens største litteraturpriser, Man Booker Prisen.
Ved et arrangement i Washington talte hun om, at der er en ’ubalance’ i den litterære verden i USA.
»Det er, som om kvindelig erfaring ikke tæller,« mente hun.
Kvinderne glemmes
Jennifer Egan synes personligt rigtig godt om Jonathan Franzen som både ven og forfatter, og hun mener, at den Franzen-feber, der hærgede sidste år, er så unik, at den ikke kan sammenlignes med noget andet. Medierne og anmelderne gik i selvsving, og meget af det skyldtes held, mener hun.
»Ingen anden forfatter har oplevet dét, Jonathan har. Ligesom jeg har han været heldig, at nogle har opdaget hans fremragende arbejde. For det er ikke nok at være fremragende. Der er mange rigtigt gode både mandlige og kvindelige forfattere, der aldrig oplever noget lignende, og som har det hårdt. Men når det er sagt, så tror jeg, at det er sværere for kvindelige forfattere at blive taget alvorligt.«
Ideen om ’Den store amerikanske roman’ er en fantasi om et mandligt geni, mener Egan.
»Der er en længsel blandt de mandlige anmeldere efter at finde det unge geni, og jeg tror, de leder efter en mand. Det er den form, de forestiller sig, geniet har. Jeg er sikker på, de ikke selv tænker over det, det sker bare.«
Selvom Jennifer Egan ikke har været på forsiden af Time Magazine, har hun også fået stjernestatus, efter hun vandt både Pulitzerprisen og den fornemme National Book Critics Circle Award for sin seneste bog.
»Jeg har selv oplevet, at det nogle gange er sværere at huske kvinderne. Jeg underviste et skrivehold på universitetet for nogle år siden, og da jeg skrev nogle navne ned fra hukommelsen over forfattere, jeg kunne tænke mig at bruge i undervisningen, slog det mig, at det udelukkende var mænd! Jeg tænkte: ’Åh nej, hvad er der galt med mig?’ Og da jeg tog mig tid til at kigge på mine bøger, blev jeg øjeblikkeligt mindet om alle de gode kvinder – faktisk flere og bedre end mændene. Men sagen er, at da jeg hurtigt skulle genkalde mig nogle fra hukommelsen, var det kun mænd, og det er jo forfærdeligt.«
Debatten om Egan versus Franzen kom i forlængelse af en større offentlig debat om kvindelige og mandlige forfattere i USA. Da Franzens bog Frihed udkom, blev han på forsiden af Time Magazine udråbt til »The Great American Novelist«, mens bogen blev anmeldt hele to gange i New York Times.
Det fik forfatteren Jodi Picoult til at twitte: »Ville elske at se NYT (New York Times, red.) falde på halen over forfattere, der ikke er hvide, mandlige darlings.«
Kollegaen Jennifer Weiner gav hende ret og udtalte til Huffington Post, at hun mener, medierne og anmelderne er dobbeltmoralske, når det kommer til fiktion, der handler om familien:
»Når en mand skriver om familie og følelser, er det litteratur med stort L, men når en kvinde skriver om det samme, er det romantik eller strandbøger – med andre ord uværdigt for en seriøs kritiker at ofre opmærksomhed på,« sagde hun.
Både Picoult og Weiner har ligget på toppen af New York Times’ bestsellerliste, og de er også begge blevet anmeldt i avisen. Alligevel viste en optælling i tidsskriftet The New Republic, at de havde fat i noget: Flere end to ud af tre anmeldelser i de største aviser og tidsskrifter er skrevet af mænd, og langt de fleste anmeldte bøger er skrevet af mænd.
Barske bøger foretrækkes
Maureen Corrigan, der underviser på Georgetown Universitetet i Washington, er kritiker på radiostationen NPR og i år et af de tre medlemmer af Pulitzer-juryen, har et bud på, hvorfor de mandlige forfattere er mere fremtrædende.
»Jeg tror, det stadig er en udbredt opfattelse, at mænd skriver seriøse bøger, mens kvinder koncentrerer sig om de indre følelser og de hjemlige, ’små’ ting. Og mandlige anmeldere bliver tiltrukket af bøger, der fremstår ’hårdkogte’,« mener hun.
»For nylig faldt anmelderne for eksempel i svime over romanen The Orphan Master’s Son, og jeg læste den, men fandt den ikke særlig god. Det slog mig, at alle anmeldelserne var skrevet af mænd, og at de fremhævede bogens frygtløse beskrivelse af tortur og det barske liv i Nordkorea. Nogle gange kan man godt få fornemmelsen af, at mændene har behov for at bevise, hvor hårde de er,« siger hun.
Forfatteren Gabriel Brownstein har gjort sig nogle af de samme tanker. I et indlæg i The Guardian har han funderet over, hvorfor Jonathan Franzens Frihed fik så megen opmærksomhed, mens den på mange måder sammenlignelige The Cookbook Collector af Allegra Goodman ikke fik det. Begge er ambitiøse og roste bøger med sammenlignelige temaer, og de udkom begge i sommeren 2010. Mens Franzens bog har tolstojske ambitioner, er Goodmans bog struktureret løst over Jane Austens Fornuft og følelse. Brownstein er ikke i tvivl om, at forklaringen blandt andet er forfatterens køn.
Men det er også mere end det, siger han. Det er også bøgernes tone: Hvor Franzen ikke lægger skjul på sine store ambitioner med hyppige henvisninger til Krig og fred og allerede med titlen indikerer, at det her er en stor bog, så er Goodmans mere beskeden. Nogle gange føles Frihed som en meget højrøstet fyr ved et middagsselskab, mens Allegra Goodman i modsætning hertil har en ydmyg stemme på trods af sit talent, mener han.
Mændene er blevet undertrykt
»Vi er vokset op med Huckleberry Finn, David Copperfield og Moby Dick. Personligt elsker jeg Malteserfalken, og jeg er Sam Spade, når jeg læser den. Vi kvinder lærer at være androgyne læsere, men den erfaring har mænd ikke. Vi er faktisk mere udviklede læsere end mændene,« siger Maureen Corrigan og tilføjer:
»Jeg tror, at mænds eventuelle lyst til at læse Little Women eller lignende faktisk bliver undertrykt. Vi ser ikke mange mænd sidde i metroen og læse The Help, selv om der ikke er nogen grund til, at de ikke skulle gøre det.«
– Men Jonathan Franzen skriver om familien og er samtidig blevet udråbt til ’The Great American Novelist’?
»Det vil jeg nu ikke kalde ham. Men ja, det siges, at han fanger ’måden, vi lever på lige nu’, men det er der også andre, der gør. Jeg elsker Richard Ford, Lorrie Moore, Dennis Johnson, David Foster Wallace. Og Tom Perrotta er fantastisk til at beskrive forstadslivet. Men Franzen er måske lettere at læse. På en måde fortæller han sin historie på en gammeldags måde: Han bryder ikke fortælleformen op, han stiller ikke store krav til læseren. Jeg synes, han er fin, men jeg mener, der er andre, både kvinder og mænd, der gør det, han gør. Jeg ved ikke, hvorfor det lige var ham, der blev fremhævet og fik al den ros. Bortset fra at konflikten med Oprah Winfrey selvfølgelig gjorde ham newsworthy.«
– Hvis ikke du synes, Franzen er værdig til titlen ’The Great American Novelist’, hvem er så?
»Philip Roth. Helt klart. Fordi han har stemmen, den amerikanske stemme, som man finder i Huckleberry Finn, i Catcher in the Rye og en smule i The Great Gatsby. Den magiske, sjove, selvafværgende, levende stemme – outsideren, der altid forsøger at bevise, at han er god nok, som er så typisk for amerikansk tænkning. Og så er han fascineret af den amerikanske historie, i for eksempel The Plot Against America. Roth har respekt for den energi, der er i landet, men han beskriver også vores dumhed. Vi føler ikke rigtigt, at vi er gode nok. Der findes megen fortrydelse blandt især hvide amerikanere. Måske taler Roth i virkeligheden for en tidligere generation. Vi er immigranter, der ankom til et land, der stillede os noget i udsigt. Hvis bare vi kunne være lidt klogere, lidt dygtigere, lidt smartere, lidt mere opfindsomme, så ville vi kunne realisere vores drømme …«
»Roth har sans for det tragiske. Han beskriver, hvordan Amerika ikke har opfyldt sine løfter til mange mennesker. Alt det kan han få os til at bekymre os om. Og selv om han er omkring 80 år, så spytter han stadig disse fantastiske romaner ud. Giv den mand Nobelprisen. Nu!«
– Elaine Showalter kalder ’Den store amerikanske roman’ for ’en mandlig fantasi’. Hun mener, det er utænkeligt, at anmelderne vil pege på en kvindelig forfatter til den titel. Er du enig i det?
»Nej, det mener jeg ikke er rigtigt. Det kunne godt være en kvinde eller for så vidt en marsmand!«
»Måske er der ikke så mange kvinder, fordi de ikke er blevet opmuntret til at kunne tale på landets vegne og derfor måske ikke har stilet efter det. Men jeg tror, det er ved at ændre sig. Vi har i dag forfattere som Karen Russell, der kun er omkring 30 år, men som med sin debutroman Swamplandia har skrevet en meget stor bog.«

