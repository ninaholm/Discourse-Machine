Lykkelig er den, der kan se teater i 12 døgn
CPH Stage åbner med stærke provinsforestillinger, der endelig når til København. Og med et fællesskab der nok er vigtigere end alverdens visionspapirer
Det går vildt for sig i ’Som i himlen’, når en verdensdirigent flytter til en lille provinsby og begynder at lære alle at finde deres helt egen tone. Forestillingen havde premiere på Godsbanen i Aarhus og er en af de provinsforestillinger, der lyser op i repertoiret under festivalen CPH Stage.


 CHP Stage begyndte egentlig som en autonom festival. En håndfuld teaterdirektører var trætte af at vente på, at Kulturstyrelsen fik arrangeret en national teaterfestival – og så gik de sammen om at præsentere nogle forestillinger, som de mente, at folk i København burde se. Det var imponerende.
Det skete i 2013. Sådan kort fortalt. Året efter var flokken af forestillinger vokset anseligt. Og her forud for den tredje CPH Stage har festivalen allerede bevist sin egen nødvendighed, nu med 100 teatre, der spiller 12 dage i træk. For hvor skal provinsteatrene ellers få præsenteret deres sæsonsucceser i København? Hvordan skal de københavnske teatre ellers skabe debat om scenekunsten? Og hvornår skal dansk scenekunst ellers fremstå samlet over for internationale teateropkøbere? CPH Stage er svaret på det hele.
Fra PH til Hamlet
36 forestillinger er der på åbningsdagen onsdag 10. juni. Det vil altså være svært at vælge, hvad man skal se. De fire initiativteatre har både valgt at præsentere nye forestillinger og highlights.
På Husets Teater kan man se den ellers totaludsolgte nøgenpræstation LORT med Danica Curcic. Teater V holder premiere på Fandens Oldemor, der er en jazzforestilling om PH med Ina-Miriam Rosenbaum som både PH og Agnes Henningsen.
Teatret Sort/Hvid er godt nok fortsat sceneløst efter branden i Skindergade, men til gengæld viser Christian Lollike sin The Provocateur under Bergen Festspillene de kommende dage og live på nettet. Endelig har Grob valgt at være vært for to gæstespil: Først Limfjordsteatrets Slemmer Dreng, der handler om overgreb på børn lige fra Kampusch til Tøndersagen – og så Blind Hamlet af den iranske dramatiker Nassim Soleimanpour med det britiske Actors Touring Company.
Smilla og Daloon
Flere små teatre har dog også valgt at holde premiere under CPH Stage – i håbet om at få en flig af festivalopmærksomheden. Det Dramatiske Udgangspunkt rykker ind på Teatret ved Sorte Hest og spiller Frk. Smillas fornemmelse for sne. På Republique spiller Teater Boudoir Det Gør Kun Ondt En Gang, baseret på Diana Hansens ungdomsroman om prostitution og vold. I Københavns Musikteater kan man opleve De ligger godt i maven om Daloons forårsrulleeventyr af Nydanskeren Jimbuts Kulturforening. Og i Dansehallerne spilles nærdødsforestillingen Have you ever almost drowned?, der er blevet skabt under en Atelier Hotel Pro Forma Lounge. For lige at nævne en indbydende håndfuld.
Flygtningeteater
Der er naturligvis også genopsætninger af succeser, som slet ikke har spillet længe nok endnu – så som Sympati for Djævelen med Pauli Ryberg på Får 302. Og Teater Fluks kører varebilen op foran Dansehallerne med den barske Flygtning transportable, som spilles som del af Det Frie Felts Festival. Men der er også store forventninger til f.eks. Carte Blanche og The Animation Workshop, der sammen kommer fra Viborg til Teaterøen for at spille laboratorieeksperimentet TIME woke up in darkness.
Set med kritikerbrillerne er noget af det vigtigste dog, at en stor provinsforestilling faktisk kommer til hovedstaden, alene fordi den viste sig at være så bragende vidunderlig. Det gælder den Reumert-nominerede forestilling Som i himlen, som var Teatret og Teater O’s følelsesstærke succes fra Godsbanen i Aarhus – og som nu er inviteret til at spille på Edison med alle 12 skuespillere og alle deres 12 forskellige stemmer.
Stillehavsdans
Det internationale udsyn er i orden hos CPH Stage. På Husets Teater insisterer teaterdirektørerne Mads Wille og Simon K. Boberg endnu en gang på at afholde en europæisk dramatikfestival for dem, der gerne vil få øje på teatertendenserne, mens de kun er ord på papir. Hele otte stykker vil blive opført ved ’readings’, hvor Ellen Hillingsø og otte andre skuespillere lægger spontane kroppe til teksterne. Desuden er flere udenlandske forestillinger inviteret. Den mest eksotiske kommer direkte fra Fiji til Østre Gasværk Teater med 26 dansere og hedder Moana – The Rising of the Sea og handler om Stillehavsøernes overlevelse i den nye klimavirkelighed. Tag den.
Men overordnet set er det allerbedste ved CPH Stage, at denne festival udspringer af teatrenes egne ønsker om at danne fælles front. Samtidig kan CPH Stage ses som en jordnær kommentar til det nyligt lancerede visionspapir for dansk scenekunst. For her sker der netop den ’vidensdeling’, som det kulturministerblåstemplede papir ellers vil henlægge til et ’videnscenter’ i Kulturstyrelsen.
Det største problem ved CPH Stage er antageligt allerede, at der er alt for meget teater. Og at mange af provinsteatrene ikke har råd til at tage på festival, selv om de gerne havde villet.
Men det kan jo være, at CPH Stage også lige kan smide en spontanevaluering ind i programmet, så behovet for nye støttepuljer og festivaloverenskomster kan blive defineret. Som en autonom vidensdelingshilsen til Kulturstyrelsen – og til alle de teatre, der ikke kunne være med der, hvor det sner: På CPH Stage.
CPH Stage åbner onsdag den 10. juni og spiller forestillinger på scener overalt i København. Helt frem til søndag den 21. juni hvor festivalen lukker med Årets Reumert. Prisoverrækkelsen fra Skuespilhuset transmitteres på DR

