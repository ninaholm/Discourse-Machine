Aaberg Kærn tegner mærke til danske styrker i Libyen
Den danske kunstner Simone Aaberg Kærn, som også lavede det kontroversielle portræt af Anders Fogh Rasmussen, har tegnet missionsmærke med arabiske tegn til de danske soldater i Libyen


 Først malede hun det omdiskuterede Christiansborg-portræt af Anders Fogh Rasmussen. Nu har hun designet et missionsmærke til de danske styrker, der er i aktion i Libyen.
Simone Aaberg Kærn står bag det mærke, der pryder jakker og T-shirts for den danske enhed, der er udsendt med F-16-flyene til Sicilien. Og ligesom maleriet af Fogh er der også skjult tegn i missionsmærket: arabiske tegn.
Til dem har hun fået hjælp af vennen Ali Farek Mohamad, som er civilingeniør, ansat ved Forsvarets Materieltjeneste og født i Irak.
- Ali har selv oplevet krig i sit hjemland og ved, hvad det betyder at have en diktator og en flyveforbudszone. Processen bag mærket siger noget om den mission, der udføres i praksis fra luften, siger Simone Aaberg Kærn til forsvaret.dk.
Ud over at indeholde operationens navn, Odyssey Dawn, og RDAF (Royal Danish Air Force) F-16 Libya Force 2011, er der også en falk på det nye danske missionsmærke.
Foruden at være et symbol for F-16 Fighting Falcon er falken bygget op af arabisk skrift. På dansk står der "Fred for det libyske folk".
- Vi danske er ikke bare etniske danskere mere. Vi har for længst lagt det der "dem og os" bag os, og blandt andet derfor er det en smuk hilsen og et håb for missionen, når en dansk-araber skriver "Fred for det libyske folk" i missionens mærke, forklarer Kærn.
 Bag falken er bladene fra FN's logo. I baggrunden er der også dele af FN's globus, som bliver ramt af den opadgående sols stråler. Natos emblem er ligeledes indarbejdet, ligesom der er en F-16.
Sidste år malede Simone Aaberg Kærn portrættet af den afgåede statsminister, Anders Fogh Rasmussen, der blandt andet indeholder symboler på Nato, irakisk og afghansk ørkensand og en kampvognarmé.
Simone Aaberg Kærn er uddannet på Det danske Kunstakademi og er blandt andet kåret som årets kunstner i Danmark i 1997.

