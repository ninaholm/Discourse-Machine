’Det er interessant, hvad der foregår i hovedet på ham’
Udgivelsen af Peter Lundins erindringer vækker harme på både internettet og i avisernes debatspalter. Men hverken journalisten eller forlaget bag bogen ser noget problem i at medvirke til, at den firedobbelte massemorders erindringer bliver udgivet


 Han er dømt for mordet på sin mor og på sin samlever og hendes to små børn. Han er kendt i offentligheden for mordene og for fra fængslet i både USA og Danmark at have tryllebundet talrige kvinder til at give ham penge og sex. Nu udgiver Peter Lundin sin selvbiografi, der ifølge journalisten, der har hjulpet ham med at skrive bogen, skal gøre det muligt for læseren at komme ind i hovedet på den firedobbelte morder.
Bogen fokus er ikke så meget hans forbrydelser som hans baggrund, hans opvækst og hans seksuelle forhold til mange forskellige kvinder gennem tiden. 
»Jeg synes, det er interessant, fordi hans historie er blevet dækket så meget. Der er noget urmenneskeligt i, at man bliver draget af det onde. Det er fascinerende,« siger journalist Rikke Pedersen, der har arbejdet på bogen sammen med Peter Lundin siden april i år. 
»Bogen gør, at man kommer ind i hovedet på ham, og det kan man så bruge til, hvad man har lyst til. I dækningen af hans sag har der været så mange eksperter og andre folk rundt om ham, der har udtalt sig. Det her er hans version af historien«. 
Jonas Ankersen fra Forlaget Turbulenz, der står bag udgivelsen, mener også, at der er noget dragende over en massemorders baggrund og tanker. 
»Peter Lundin er symbolet på den ondeste mand i Danmark. Det er jo ikke noget nyt, at folk synes, det er interessant. Bogen afdækker morderens psyke, men tilgiver ikke handlingen. Det er interessant at vide, hvad der foregår oppe i hovedet på ham,« siger han. 
Den holdning er det ikke alle, der deler. Forfatter Karen Thisted gør sig i en klumme i Ekstra Bladet til fortaler for et fogedforbud mod bogen, og på Facebook og diverse debatfora på internettet opfordres der til boykot af hensyn til de pårørende og efterladte. 
Det etiske aspekt ved udgivelsen blev ifølge forlaget løbende diskuteret, men forlaget endte med at fortsætte med projektet, da man ifølge Jonas Ankersen mente, at man ikke gjorde noget, der var værre, end det, alle de andre medier, som har dækket Lundin-sagen tæt, har gjort. 
Rikke Pedersen var godt klar over, at bogen ville skabe debat. 
»Jeg havde forventet, at der ville komme forargelse på grund af diskussionen om, hvorvidt han overhovedet skal have lov til at udgive en bog. Men man kan ikke tie ham ihjel, for der vil stadig være mange mennesker, der er interesseret i ham. Uanset om han udgiver en bog eller ej, så eksisterer han, og det her giver en mulighed for folk til at tage stilling til ham,« siger hun.
En bestseller
Forlaget Turbulenz er et lille forlag med kun en enkelt fastansat og en række tilknyttede freelancere. Forlaget har specialiseret sig i at udgive slagkraftige titler, der sælger godt. Det fik dem i 2008 til at udgive fodboldspilleren David Nielsens bog Sorte Svin, der fik massiv medieomtale på grund af forfatterens beretninger om vold på træningsbanen og overvejelser om aftalt spil. Bogen har indtil videre solgt 35.000 eksemplarer, og forventningerne til bogen af Peter Lundin er mindst lige så store. 
»Tilbagemeldingerne fra boghandlerne har været meget positive. I sidste uge fik vi masser af henvendelser fra boghandlere, der bestiller ekstra bøger, så de kan garantere, at de kan følge med efterspørgslen,« forklarer Jonas Ankersen, som understreger, at Peter Lundin ikke tjener penge på styksalg, da han har modtaget et fast »symbolsk« beløb for at fortælle sine erindringer. Forlaget vil dog ikke offentliggøre beløbets størrelse.
Det er ikke kun i offentligheden, at bogudgivelsen deler vandene. I sidste uge tog de store forlag Gyldendal og Lindhardt og Ringhof afstand fra udgivelsen. 
»Jeg ville aldrig antage eller sætte Gyldendal til at lave publicity for sådan en bog. Når man antager en bog til udgivelse, behøver man selvfølgelig ikke nødvendigvis at være enig i indholdet, men man skal kunne stå inde for den. Jeg vil nødig blande mig i, hvad mine kolleger udgiver, men for mig går der en etisk grænse ved en bog som denne,« forklarede Gyldendals litterære direktør Johannes Riis til Kristeligt Dagblad.
Kunden bestemmer
Men der gik grænsen altså ikke hos forlaget Turbulenz, og har en kontroversiel og omtalt bog først fået et forlag, er der gode muligheder for at få et kundegrundlag, da boghandlerne primært bestiller hjem efter efterspørgsel. 
»Der er nogen, der skriver bogen, andre der udgiver den, og så sælger vi den. Det er ikke vores opgave at vurdere de etiske, moralske og juridiske aspekter. Det lader vi forlagene om,« siger administrerende direktør i Indeks Retail, Henrik Christensen. 
Indeks Retail står blandt andet bag bogkæden Bog & Idé og er den største aktør på det danske bogmarked.
»Hvis vi begynder at dømme titler og kigge på vores personlige eller firmamæssige holdning, så skal vi tage stilling til alt fra sex til religion og krigsforbrydere. Det vil vi ikke«. 
Det synspunkt bakkes op af Erik Eisenberg, informationschef i Dansk Supermarked, der allerede har bestilt bogen hjem, så den står klar på hylderne i morgen. 
»Uanset hvilken kontroversiel forfatter, der vælger at udgive, så vil vi sætte den til salg og lade kunderne afgøre, om de vil have den eller ej,« siger han

